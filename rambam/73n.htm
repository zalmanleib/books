<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2019 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר זרעים - הלכות תרומות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת תְּרוּמוֹת</H1>

<P>יֵשׁ בִּכְלָלָן שְׁמוֹנֶה מִצְווֹת--שְׁתַּיִם מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַפְרִישׁ תְּרוּמָה גְּדוֹלָה; (ב) לְהַפְרִישׁ תְּרוּמַת מַעֲשֵׂר; (ג) שֶׁלֹּא יַקְדִּים תְּרוּמוֹת וּמַעַשְׂרוֹת זֶה לְזֶה, אֵלָא יַפְרִישׁ עַל הַסֵּדֶר; (ד) שֶׁלֹּא יֹאכַל זָר תְּרוּמָה; (ה) שֶׁלֹּא יֹאכַל אַפִלּוּ תּוֹשַׁב כּוֹהֵן אוֹ שְׂכִירוֹ תְּרוּמָה; (ו) שֶׁלֹּא יֹאכַל עָרֵל תְּרוּמָה; (ז) שֶׁלֹּא יֹאכַל כּוֹהֵן טָמֵא תְּרוּמָה; (ח) שֶׁלֹּא תֹאכַל חֲלָלָה תְּרוּמָה, וְלֹא מוּרָם מִן הַקֳּדָשִׁים.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת תְּרוּמוֹת פֵּרֶק א</H2>

<P><B>א,א</B>  הַתְּרוּמוֹת וְהַמַּעַשְׂרוֹת אֵינָן נוֹהֲגוֹת מִן הַתּוֹרָה אֵלָא בְּאֶרֶץ יִשְׂרָאֵל, בֵּין בִּפְנֵי הַבַּיִת בֵּין שֶׁלֹּא בִּפְנֵי הַבַּיִת.  וּנְבִיאִים הִתְקִינוּ שֶׁיִּהְיוּ נוֹהֲגוֹת אַף בְּאֶרֶץ שִׁנְעָר, מִפְּנֵי שְׁהִיא סְמוּכָה לְאֶרֶץ יִשְׂרָאֵל וְרֹב יִשְׂרָאֵל הוֹלְכִין וְשָׁבִין שָׁם; וַחֲכָמִים הָרִאשׁוֹנִים הִתְקִינוּ שֶׁיִּהְיוּ נוֹהֲגוֹת אַף בְּאֶרֶץ מִצְרַיִם וּבְאֶרֶץ עַמּוֹן וּמוֹאָב, מִפְּנֵי שְׁהֶם סְבִיבוֹת אֶרֶץ יִשְׂרָאֵל.</P>

<P><B>א,ב</B>  אֶרֶץ יִשְׂרָאֵל הָאֲמוּרָה בְּכָל מָקוֹם--הִיא הָאֲרָצוֹת שֶׁכּוֹבֵשׁ אוֹתָן מֶלֶךְ יִשְׂרָאֵל אוֹ שׁוֹפֵט אוֹ נָבִיא מִדַּעַת רֹב יִשְׂרָאֵל, וְזֶה הוּא הַנִּקְרָא כִּבּוּשׁ רַבִּים.  אֲבָל יָחִיד מִיִּשְׂרָאֵל אוֹ מִשְׁפָּחָה אוֹ שֵׁבֶט שֶׁהָלְכוּ וְכָבְשׁוּ לְעַצְמָן מָקוֹם--אַפִלּוּ מִן הָאָרֶץ שֶׁנִּתְּנָה לְאַבְרָהָם--אֵינוּ נִקְרָא אֶרֶץ יִשְׂרָאֵל, כְּדֵי שֶׁיִּנְהֲגוּ בּוֹ כָּל הַמִּצְווֹת; וּמִפְּנֵי זֶה חִלַּק יְהוֹשׁוּעַ וּבֵית דִּינוֹ כָּל אֶרֶץ יִשְׂרָאֵל לַשְּׁבָטִים, וְאַף עַל פִּי שֶׁלֹּא נִכְבְּשָׁה--כְּדֵי שֶׁלֹּא תִהְיֶה כִּבּוּשׁ יָחִיד, כְּשֶׁיַּעֲלֶה כָּל שֵׁבֶט וְשֵׁבֶט וְיִכְבֹּשׁ חֶלְקוֹ.</P>

<P><B>א,ג</B>  הָאֲרָצוֹת שֶׁכָּבַשׁ דָּוִיד חוּץ לְאֶרֶץ כְּנַעַן, כְּגוֹן אֲרַם נַהֲרַיִם וַאֲרַם צוֹבָה וְאַחְלָב וְכַיּוֹצֶא בָּהֶן--אַף עַל פִּי שֶׁמֶּלֶךְ יִשְׂרָאֵל הוּא, וְעַל פִּי בֵּית דִּין הַגָּדוֹל הָיָה עוֹשֶׂה--אֵינָן כְּאֶרֶץ יִשְׂרָאֵל לְכָל דָּבָר, וְלֹא כְּחוּצָה לָאָרֶץ לְכָל דָּבָר כְּגוֹן בָּבֶל וּמִצְרַיִם, אֵלָא יָצְאוּ מִכְּלַל חוּצָה לָאָרֶץ, וְלִהְיוֹתָן כְּאֶרֶץ יִשְׂרָאֵל לֹא הִגִּיעוּ.</P>

<P><B>א,ד</B>  וּמִפְּנֵי מַה יָרְדוּ מִמַּעֲלַת אֶרֶץ יִשְׂרָאֵל--מִפְּנֵי שֶׁכָּבַשׁ אוֹתָם קֹדֶם שֶׁיִּכְבֹּשׁ כָּל אֶרֶץ יִשְׂרָאֵל, אֵלָא נִשְׁאַר בָּהּ מִשִּׁבְעָה עֲמָמִים; וְאִלּוּ תָּפַס כָּל אֶרֶץ כְּנַעַן לִגְבוּלוֹתֶיהָ תְּחִלָּה, וְאַחַר כָּךְ כָּבַשׁ אֲרָצוֹת אֲחֵרוֹת--הָיָה כִּבּוּשׁוֹ כֻּלּוֹ כְּאֶרֶץ יִשְׂרָאֵל לְכָל דָּבָר.  וְהָאֲרָצוֹת שֶׁכָּבַשׁ דָּוִיד, הֶן הַנִּקְרָאִין סוּרְיָה.</P>

<P><B>א,ה</B>  [ד] סוּרְיָה--יֵשׁ דְּבָרִים שְׁהִיא בָּהֶן כְּאֶרֶץ יִשְׂרָאֵל, וְיֵשׁ דְּבָרִים שְׁהִיא בָּהֶן כְּחוּצָה לָאָרֶץ.  וְהַקּוֹנֶה בָּהּ קַרְקָע, כְּקוֹנֶה בְּאֶרֶץ יִשְׂרָאֵל לְעִנְיַן תְּרוּמוֹת וּמַעַשְׂרוֹת וּשְׁבִיעִית; וְהַכֹּל בְּסוּרְיָה, מִדִּבְרֵי סוֹפְרִים.</P>

<P><B>א,ו</B>  [ה] כָּל שֶׁהִחְזִיקוּ עוֹלֵי מִצְרַיִם, וְנִתְקַדַּשׁ קְדֻשָּׁה רִאשׁוֹנָה--כֵּיוָן שֶׁגָּלוּ, בָּטְלָה קְדֻשָּׁתָן:  שֶׁקְּדֻשָּׁה רִאשׁוֹנָה--לְפִי שֶׁהָיְתָה מִפְּנֵי הַכִּבּוּשׁ בִּלְבָד, קִדְּשָׁה לְשָׁעָתָהּ וְלֹא קִדְּשָׁה לָעֲתִיד לָבוֹא.</P>

<P><B>א,ז</B>  כֵּיוָן שֶׁעָלוּ בְּנֵי הַגּוֹלָה, וְהִחְזִיקוּ בְּמִקְצַת הָאָרֶץ--קִדְּשׁוּהָ קְדֻשָּׁה שְׁנִיָּה הָעוֹמֶדֶת לְעוֹלָם, לְשָׁעָתָהּ וְלָעֲתִיד לָבוֹא; וְהִנִּיחוּ אוֹתָן הַמְּקוֹמוֹת שֶׁהִחְזִיקוּ בָּהֶם עוֹלֵי מִצְרַיִם, וְלֹא הִחְזִיקוּ בָּהֶם עוֹלֵי בָּבֶל כְּשֶׁהָיוּ, וְלֹא פְטָרוּם מִן הַתְּרוּמָה וְהַמַּעַשְׂרוֹת, כְּדֵי שֶׁיִּסְמְכוּ עֲלֵיהֶם עֲנִיִּים בַּשְּׁבִיעִית.  וְרַבֵּנוּ הַקָּדוֹשׁ הִתִּיר בֵּית שְׁאָן, מֵאוֹתָן הַמְּקוֹמוֹת שֶׁלֹּא הִחְזִיקוּ בָּהֶם עוֹלֵי בָּבֶל; וְהוּא נִמְנָה עַל אַשְׁקְלוֹן, וּפְטָרָהּ מִן הַמַּעַשְׂרוֹת.</P>

<P><B>א,ח</B>  [ו] נִמְצָא כָּל הָעוֹלָם כֻּלּוֹ לְעִנְיַן מִצְווֹת הַתְּלוּיוֹת בָּאָרֶץ, נֶחְלַק לְשָׁלוֹשׁ מַחְלַקוֹת--אֶרֶץ יִשְׂרָאֵל, וְסוּרְיָה, וְחוּצָה לָאָרֶץ.  וְאֶרֶץ יִשְׂרָאֵל נֶחְלֶקֶת לִשְׁנַיִם--כָּל שֶׁהִחְזִיקוּ עוֹלֵי בָּבֶל חֵלֶק אֶחָד, וְהַנִּשְׁאָר שֶׁהִחְזִיקוּ בּוֹ עוֹלֵי מִצְרַיִם בִּלְבָד חֵלֶק שֵׁנִי.  וְחוּצָה לָאָרֶץ נֶחְלֶקֶת לִשְׁנַיִם--אֶרֶץ מִצְרַיִם וְשִׁנְעָר וְעַמּוֹן וּמוֹאָב, הַמִּצְווֹת נוֹהֲגוֹת בָּהֶם מִדִּבְרֵי סוֹפְרִים וּנְבִיאִים; וּשְׁאָר הָאֲרָצוֹת, אֵין תְּרוּמוֹת וּמַעַשְׂרוֹת נוֹהֲגוֹת בָּהֶן.</P>

<P><B>א,ט</B>  [ז] אֵיזוֹ הִיא הָאָרֶץ שֶׁהִחְזִיקוּ עוֹלֵי מִצְרַיִם--מֵרֶקֶם שְׁהִיא בְּמִזְרַח אֶרֶץ יִשְׂרָאֵל, עַד הַיָּם הַגָּדוֹל; מֵאַשְׁקְלוֹן שְׁהִיא לִדְרוֹם אֶרֶץ יִשְׂרָאֵל, עַד עַכּוֹ שְׁהִיא בַּצָּפוֹן.  הָיָה מְהַלֵּךְ מֵעַכּוֹ לִכְזִיב--כָּל הָאָרֶץ שֶׁעַל יְמִינוֹ, שְׁהוּא מִזְרַח הַדֶּרֶךְ--הֲרֵי הִיא בְּחֶזְקַת חוּצָה לָאָרֶץ, טְמֵאָה מִשּׁוֹם אֶרֶץ הָעַמִּים, וּפְטוּרָה מִן הַמַּעֲשֵׂר וּמִן הַשְּׁבִיעִית:  עַד שֶׁיִּוָּדַע לָךְ שֶׁאוֹתוֹ מָקוֹם מֵאֶרֶץ יִשְׂרָאֵל.  וְכָל הָאָרֶץ שֶׁעַל שְׂמֹאלוֹ, שְׁהוּא מַעְרַב הַדֶּרֶךְ--הֲרֵי הִיא בְּחֶזְקַת אֶרֶץ יִשְׂרָאֵל, וּטְהוֹרָה הִיא מִשּׁוֹם אֶרֶץ הָעַמִּים, וְחַיֶּבֶת בְּמַעֲשֵׂר וּבַשְּׁבִיעִית:  עַד שֶׁיִּוָּדַע לָךְ שֶׁאוֹתוֹ הַמָּקוֹם חוּצָה לָאָרֶץ.</P>

<P><B>א,י</B>  וְכָל שֶׁשּׁוֹפֵעַ וְיוֹרֵד מִטּוּרֵי סַמְנוּם וְלִפְנִים, אֶרֶץ יִשְׂרָאֵל; מִטּוּרֵי סַמְנוּם וְלַחוּץ, חוּצָה לָאָרֶץ.  וְהַנַּנָּסִים שֶׁבַּיָּם, רוֹאִין אוֹתָן כְּאִלּוּ חוּט מָתוּחַ עֲלֵיהֶם מִטּוּרֵי סַמְנוּם וְעַד נַחַל מִצְרַיִם--מִן הַחוּט וְלִפְנִים, אֶרֶץ יִשְׂרָאֵל; וּמִן הַחוּט וְלַחוּץ, חוּצָה לָאָרֶץ.  וְזוֹ הִיא צוּרָתָהּ:</P>

<P><B>א,יא</B>  [מקום הציור]</P>

<P><B>א,יב</B>  [ח] מֵהֵיכָן הִחְזִיקוּ עוֹלֵי בָּבֶל, מִכְּזִיב וְלִפְנִים כְּנֶגֶד הַמִּזְרָח.  וּמִכְּזִיב וְלַחוּץ עַד אֲמָנָה וְהִיא סַמְנוּם, וְעַד הַנָּהָר וְהוּא נַחַל מִצְרַיִם--לֹא הִחְזִיקוּ בּוֹ; וּכְזִיב עַצְמָהּ, לֹא הִחְזִיקוּ בָּהּ.</P>

<P><B>א,יג</B>  [ט] אֵיזוֹ הִיא סוּרְיָה--מֵאֶרֶץ יִשְׂרָאֵל וּלְמַטָּה כְּנֶגֶד אֲרַם נַהֲרַיִם וַאֲרַם צוֹבָה, כָּל יַד פְּרָת עַד בָּבֶל, כְּגוֹן דַּמֶּשֶׂק וְאַחְלָב וְחָרָן וּמַנְבִּגּ וְכַיּוֹצֶא בָּהֶן עַד שִׁנְעָר; וְצַהַר, הֲרֵי הִיא כְּסוּרְיָה.  אֲבָל עַכּוֹ חוּצָה לָאָרֶץ כְּאַשְׁקְלוֹן, וְהֶם תְּחוּמֵי אֶרֶץ יִשְׂרָאֵל.</P>

<P><B>א,יד</B>  [י] גּוֹי שֶׁקָּנָה קַרְקָע בְּאֶרֶץ יִשְׂרָאֵל--לֹא הִפְקִיעָהּ מִן הַמִּצְווֹת, אֵלָא הֲרֵי הִיא בִּקְדֻשָּׁתָהּ; לְפִיכָּךְ אִם חָזַר יִשְׂרָאֵל וּלְקָחָהּ מִמֶּנּוּ, אֵינָהּ כְּכִבּוּשׁ יָחִיד, אֵלָא מַפְרִישׁ תְּרוּמוֹת וּמַעַשְׂרוֹת, וּמֵבִיא בִּכּוּרִים:  וְהַכֹּל מִן הַתּוֹרָה, כְּאִלּוּ לֹא נִמְכְּרָה לַגּוֹי מֵעוֹלָם.  וְיֵשׁ קִנְיָן לַגּוֹי בְּסוּרְיָה לְהַפְקִיעַ מִן הַמַּעַשְׂרוֹת וּמִן הַשְּׁבִיעִית, כְּמוֹ שֶׁיִּתְבָּאַר.</P>

<P><B>א,טו</B>  [יא] פֵּרוֹת הַגּוֹי שֶׁגָּדְלוּ בַּקַּרְקָע שֶׁקָּנָה בְּאֶרֶץ יִשְׂרָאֵל--אִם נִגְמְרָה מְלַאכְתָּם בְּיַד הַגּוֹי וּמֵרְחָן הַגּוֹי, פְּטוּרִין מִכְּלוּם:  שֶׁנֶּאֱמָר "דְּגָנְךָ" (דברים יח,ד), וְלֹא דְּגַן גּוֹי.  וְאִם לְקָחָן יִשְׂרָאֵל אַחַר שֶׁנִּתְלְשׁוּ קֹדֶם שֶׁתִּגָּמֵר מְלַאכְתָּן וּגְמָרָן יִשְׂרָאֵל, חַיָּבִין בַּכֹּל מִן הַתּוֹרָה; וּמַפְרִישׁ תְּרוּמָה גְּדוֹלָה וְנוֹתְנָהּ לַכּוֹהֵן, וּתְרוּמַת מַעֲשֵׂר וּמוֹכְרָהּ לַכּוֹהֵן, וּמַעֲשֵׂר רִאשׁוֹן וַהֲרֵי הוּא שֶׁלּוֹ:  מִפְּנֵי שְׁהוּא אוֹמֵר לַלֵּוִי בַּמַּעֲשֵׂר וְלַכּוֹהֵן בִּתְרוּמַת מַעֲשֵׂר, אֲנִי בָּאתִי מִכּוֹחַ אִישׁ שְׁאֵין אַתֶּם יְכוּלִין לִטֹּל מִמֶּנּוּ כְּלוּם.</P>

<P><B>א,טז</B>  וּמִפְּנֵי מַה לֹא יִתֵּן תְּרוּמַת מַעֲשֵׂר לַכּוֹהֵן, כִּתְרוּמָה גְּדוֹלָה:  לְפִי שֶׁנֶּאֱמָר בִּתְרוּמַת מַעֲשֵׂר "כִּי-תִקְחוּ מֵאֵת בְּנֵי-יִשְׂרָאֵל" (במדבר יח,כו)--טֶבֶל שֶׁאַתָּה לוֹקֵחַ מִיִּשְׂרָאֵל, אַתָּה מַפְרִישׁ מִמֶּנּוּ תְּרוּמַת מַעֲשֵׂר וְנוֹתְנָהּ לַכּוֹהֵן; אֲבָל טֶבֶל שֶׁאַתָּה לוֹקֵחַ מִן הַגּוֹי, אֵין אַתָּה נוֹתֵן לַכּוֹהֵן תְּרוּמַת מַעֲשֵׂר שֶׁתַּפְרִישׁ מִמֶּנּוּ, אֵלָא מוֹכְרָהּ לַכּוֹהֵן, וְלוֹקֵחַ דָּמֶיהָ.</P>

<P><B>א,יז</B>  [יב] מָכַר הַגּוֹי הַפֵּרוֹת שֶׁלּוֹ לְיִשְׂרָאֵל כִּשְׁהֶן מְחֻבָּרִין לַקַּרְקָע--אִם עַד שֶׁלֹּא בָאוּ לְעוֹנַת הַמַּעַשְׂרוֹת, וְנִגְמְרוּ בְּיַד יִשְׂרָאֵל--חַיָּבִין בַּכֹּל, וְנוֹתֵן הַתְּרוּמוֹת וְהַמַּעַשְׂרוֹת לַבְּעָלִים; וְאִם מְכָרָן אַחַר שֶׁבָּאוּ לְעוֹנַת הַמַּעַשְׂרוֹת--מַפְרִישׁ תְּרוּמַת מַעֲשֵׂר וּמַעֲשֵׂר, וְנוֹתֵן מֵהֶן לַבְּעָלִים לְפִי חֶשְׁבּוֹן.</P>

<P><B>א,יח</B>  כֵּיצַד:  לָקַח תְּבוּאָה זְרוּעָה מִן הַגּוֹי אַחַר שֶׁהֵבִיאָה שְׁלִישׁ, וְנִגְמְרָה בְּיַד יִשְׂרָאֵל--מַפְרִישׁ תְּרוּמוֹת וּמַעַשְׂרוֹת כְּמוֹ שֶׁבֵּאַרְנוּ, וְנוֹתֵן שְׁנֵי שְׁלִישֵׁי הַמַּעֲשֵׂר לַלֵּוִי, וּשְׁנֵי שְׁלִישֵׁי תְּרוּמַת מַעֲשֵׂר לַכּוֹהֵן; וּמוֹכֵר לוֹ הַשְּׁלִישׁ.</P>

<P><B>א,יט</B>  [יג] יִשְׂרָאֵל שֶׁמָּכַר פֵּרוֹתָיו לַגּוֹי קֹדֶם שֶׁיָּבוֹאוּ לְעוֹנַת הַמַּעַשְׂרוֹת, וּגְמָרָן הַגּוֹי--פְּטוּרִין מִן הַתְּרוּמָה וּמִן הַמַּעַשְׂרוֹת; וְאִם אַחַר שֶׁבָּאוּ לְעוֹנַת הַמַּעַשְׂרוֹת--אַף עַל פִּי שֶׁגְּמָרָן הַגּוֹי, חַיָּבִין בַּכֹּל מִדִּבְרֵיהֶם.  וְכֵן גּוֹי שֶׁגָּמַר פֵּרוֹת יִשְׂרָאֵל--הוֹאִיל וְדִגּוּנָן בְּיַד גּוֹי, אֵינָן חַיָּבִין בִּתְרוּמָה וּמַעַשְׂרוֹת אֵלָא מִדִּבְרֵיהֶן.</P>

<P><B>א,כ</B>  [יד] מָכַר הַגּוֹי לְיִשְׂרָאֵל פֵּרוֹת מְחֻבָּרִין אַחַר שֶׁבָּאוּ לְעוֹנַת הַמַּעַשְׂרוֹת, וּמֵרְחָן הַגּוֹי בִּרְשׁוּת יִשְׂרָאֵל--אֵינָן חַיָּבִין בִּתְרוּמָה וּמַעַשְׂרוֹת:  הוֹאִיל וּבָאוּ לְעוֹנַת הַמַּעַשְׂרוֹת בִּרְשׁוּת הַגּוֹי, וּמֵרְחָן הַגּוֹי--אַף עַל פִּי שְׁהֶן בִּרְשׁוּת יִשְׂרָאֵל.</P>

<P><B>א,כא</B>  [טו] הַקּוֹנֶה שָׂדֶה בְּסוּרְיָה--חַיָּב בִּתְרוּמוֹת וּמַעַשְׂרוֹת מִדִּבְרֵיהֶם, כְּמוֹ שֶׁיִּתְחַיַּב מִן הַתּוֹרָה הַקּוֹנֶה בִּירוּשָׁלַיִם, כְּמוֹ שֶׁבֵּאַרְנוּ.</P>

<P><B>א,כב</B>  אֲבָל הַקּוֹנֶה פֵּרוֹת מִן הַגּוֹיִים בְּסוּרְיָה, בֵּין תְּלוּשִׁין בֵּין מְחֻבָּרִים, אַפִלּוּ קֹדֶם שֶׁבָּאוּ לְעוֹנַת הַמַּעַשְׂרוֹת--אַף עַל פִּי שֶׁמֵּרְחָן יִשְׂרָאֵל--הוֹאִיל וְאֵינָן מִקַּרְקָע שֶׁלּוֹ, פְּטוּרִין.</P>

<P><B>א,כג</B>  [טז] קָנָה קַרְקָע מִן הַגּוֹי בְּסוּרְיָה, וּפֵרוֹת מְחֻבָּרִין--אִם הִגִּיעוּ לְעוֹנַת הַמַּעַשְׂרוֹת בְּיַד הַגּוֹי, פְּטוּרִין; וְאִם עֲדַיִן לֹא הִגִּיעוּ לְעוֹנַת הַמַּעַשְׂרוֹת, הוֹאִיל וְקָנָה אוֹתָם עִם הַקַּרְקָע, חַיָּב לְעַשַּׂר.</P>

<P><B>א,כד</B>  [יז] יִשְׂרָאֵל שֶׁהָיָה אָרִיס לַגּוֹי בְּסוּרְיָה, פֵּרוֹתָיו פְּטוּרִין מִן הַמַּעַשְׂרוֹת--לְפִי שְׁאֵין לוֹ בְּגוּף הַקַּרְקָע כְּלוּם, וְיֵשׁ לַגּוֹי קִנְיָן בְּסוּרְיָה לְהַפְקִיעַ מִן הַמַּעַשְׂרוֹת כְּמוֹ שֶׁבֵּאַרְנוּ; וְכֵן הַחוֹכֵר וְהַמְּקַבֵּל וְהַשּׂוֹכֵר שָׂדֶה מִן הַגּוֹי בְּסוּרְיָה, פָּטוּר מִן הַתְּרוּמוֹת וּמִן הַמַּעַשְׂרוֹת.</P>

<P><B>א,כה</B>  [יח] יִשְׂרָאֵל שֶׁלָּקַח בְּסוּרְיָה שָׂדֶה מִן הַגּוֹי עַד שֶׁלֹּא הֵבִיאָה שְׁלִישׁ, וְחָזַר וּמְכָרָהּ לַגּוֹי מֵאַחַר שֶׁהֵבִיאָה שְׁלִישׁ--אִם חָזַר יִשְׂרָאֵל וּלְקָחָהּ פַּעַם שְׁנִיָּה--הֲרֵי זֶה חַיָּב בִּתְרוּמוֹת וּמַעַשְׂרוֹת, שֶׁהֲרֵי נִתְחַיְּבָה בְּיַד יִשְׂרָאֵל.</P>

<P><B>א,כו</B>  [יט] יִשְׂרָאֵל שֶׁהָיָה לוֹ קַרְקָע בְּסוּרְיָה, וְהוֹרִיד לָהּ אָרִיס, וְשָׁלַח לוֹ הָאָרִיס פֵּרוֹת--הֲרֵי אֵלּוּ פְּטוּרִים:  שֶׁאֲנִי אוֹמֵר מִן הַשּׁוּק לָקַח--וְהוּא, שֶׁיִּהְיֶה אוֹתוֹ הַמִּין מָצוּי בַּשּׁוּק.</P>

<P><B>א,כז</B>  [כ] שֻׁתָּפוּת הַגּוֹי, חַיֶּבֶת בִּתְרוּמוֹת וּמַעַשְׂרוֹת.  כֵּיצַד:  יִשְׂרָאֵל וְגוֹי שֶׁלָּקְחוּ שָׂדֶה בְּשֻׁתָּפוּת--אַפִלּוּ חָלְקוּ הַשָּׂדֶה בְּקָמָתָהּ, וְאֵין צָרִיךְ לוֹמַר אִם חָלְקוּ גָּדִישׁ--הֲרֵי טֶבֶל וְחֻלִּין מְעֹרָבִין בְּכָל קֶלַח וְקֶלַח מֵחֶלְקוֹ שֶׁלַּגּוֹי, אַף עַל פִּי שֶׁמֵּרְחָן הָגּוֹי; וְחִיּוּבָם מִדִּבְרֵיהֶם, כְּמוֹ שֶׁבֵּאַרְנוּ.</P>

<P><B>א,כח</B>  [כא] בַּמֶּה דְּבָרִים אֲמוּרִים, בְּאֶרֶץ יִשְׂרָאֵל--שֶׁהַמַּעַשְׂרוֹת שֶׁלַּתּוֹרָה, וּבְשֶׁלַּתּוֹרָה אֵין בְּרִירָה; אֲבָל אִם לָקְחוּ שָׂדֶה בְּסוּרְיָה--הוֹאִיל וְהַמַּעַשְׂרוֹת שָׁם מִדִּבְרֵיהֶם--אַפִלּוּ חָלְקוּ הַגָּדִישׁ, חֶלְקוֹ שֶׁלַּגּוֹי פָּטוּר מִכְּלוּם.</P>

<P><B>א,כט</B>  [כב] פֵּרוֹת אֶרֶץ יִשְׂרָאֵל שֶׁיָּצְאוּ לְחוּצָה לָאָרֶץ, פְּטוּרִין מִן הַחַלָּה וּמִן הַתְּרוּמוֹת וּמִן הַמַּעַשְׂרוֹת:  שֶׁנֶּאֱמָר "אֲשֶׁר אֲנִי מֵבִיא אֶתְכֶם, שָׁמָּה" (במדבר טו,יח)--"שָׁמָּה" אַתֶּם חַיָּבִין, וּבְחוּצָה לָהּ פְּטוּרִין.  וְאִם יָצְאוּ לְסוּרְיָה, חַיָּבִין מִדִּבְרֵיהֶם.</P>

<P><B>א,ל</B>  וְכֵן פֵּרוֹת חוּצָה לָאָרֶץ שֶׁנִּכְנְסוּ לָאָרֶץ, חַיָּבִין בְּחַלָּה:  שֶׁנֶּאֱמָר "שָׁמָּה" (במדבר טו,יח)--"שָׁמָּה" אַתֶּם חַיָּבִין, בֵּין בְּפֵרוֹת הָאָרֶץ בֵּין בְּפֵרוֹת חוּצָה לָאָרֶץ.  וְאִם נִקְבְּעוּ לַמַּעֲשֵׂר בְּיַד יִשְׂרָאֵל אַחַר שֶׁנִּכְנְסוּ לָאָרֶץ, חַיָּבִין בְּמַעַשְׂרוֹת מִדִּבְרֵיהֶם.  [כג] עָפָר חוּצָה לָאָרֶץ שֶׁבָּא בִּסְפִינָה לָאָרֶץ--בִּזְמָן שֶׁהַסְּפִינָה גּוֹשֶׁשֶׁת בָּאָרֶץ--הֲרֵי הַצּוֹמֵחַ בּוֹ חַיָּב בִּתְרוּמָה וּמַעַשְׂרוֹת וּשְׁבִיעִית, כְּצוֹמֵחַ בְּאֶרֶץ יִשְׂרָאֵל עַצְמָהּ.</P>

<P><B>א,לא</B>  [כד] אִילָן שְׁהוּא עוֹמֵד בָּאָרֶץ וְנוֹטֶה לְחוּצָה לָאָרֶץ, אוֹ עוֹמֵד בְּחוּצָה לָאָרֶץ וְנוֹטֶה לָאָרֶץ--הַכֹּל הוֹלֵךְ אַחַר הָעִיקָר; הָיוּ מִקְצַת שָׁרָשָׁיו בָּאָרֶץ, וּמִקְצַת שָׁרָשָׁיו בְּחוּצָה לָאָרֶץ--אַפִלּוּ הָיָה צְחִיחַ סֶלַע מַבְדִּיל בֵּינֵיהֶן, הֲרֵי טֶבֶל וְחֻלִּין מְעֹרָבִין זֶה בְּזֶה.</P>

<P><B>א,לב</B>  [כה] עֲצִיץ נָקוּב שֶׁהָיָה בּוֹ זֶרַע שֶׁלֹּא הִשְׁרִישׁ, וְהָיָה נִקְבּוֹ בָּאָרֶץ וְנוֹפוֹ חוּצָה לָאָרֶץ--הוֹלְכִים אַחַר הַנּוֹף.</P>

<P><B>א,לג</B>  [כו] הַתְּרוּמָה בַּזְּמָן הַזֶּה, וְאַפִלּוּ בִּמְקוֹם שֶׁהִחְזִיקוּ עוֹלֵי בָּבֶל, וְאַפִלּוּ בִּימֵי עֶזְרָא--אֵינָהּ מִן הַתּוֹרָה, אֵלָא מִדִּבְרֵיהֶם:  שְׁאֵין לָךְ תְּרוּמָה שֶׁלַּתּוֹרָה אֵלָא בְּאֶרֶץ יִשְׂרָאֵל, וּבִזְמָן שֶׁיִּהְיוּ כָּל יִשְׂרָאֵל שָׁם, שֶׁנֶּאֱמָר "כִּי תָבֹאוּ" (ויקרא כה,ב), בִּיאַת כֻּלְּכֶם כְּשֶׁהָיוּ בִּירֻשָּׁה רִאשׁוֹנָה וּכְמוֹ שְׁהֶן עֲתִידִין לַחְזֹר בִּירֻשָּׁה שְׁלִישִׁית; לֹא כְּשֶׁהָיוּ בִּירֻשָּׁה שְׁנִיָּה שֶׁהָיְתָה בִּימֵי עֶזְרָא, שֶׁהָיְתָה בִּיאַת מִקְצָתָן--וּלְפִיכָּךְ לֹא חִיְּבָה אוֹתָן מִן הַתּוֹרָה.  וְכֵן יֵרָאֶה לִי שְׁהוּא הַדִּין בַּמַּעַשְׂרוֹת, שְׁאֵין חַיָּבִין בָּהֶן בַּזְּמָן הַזֶּה אֵלָא מִדִּבְרֵיהֶם כִּתְרוּמָה.
<BR> </P>

<H2>הִלְכּוֹת תְּרוּמוֹת פֵּרֶק ב</H2>

<P><B>ב,א</B>  כָּל אֹכֶל אָדָם, הַנִּשְׁמָר, שֶׁגִּדּוּלָיו מִן הָאָרֶץ--חַיָּב בִּתְרוּמָה; וּמִצְוַת עֲשֵׂה לְהַפְרִישׁ מִמֶּנּוּ רֵאשִׁית לַכּוֹהֵן, שֶׁנֶּאֱמָר "רֵאשִׁית דְּגָנְךָ תִּירֹשְׁךָ וְיִצְהָרֶךָ . . . תִּתֶּן-לוֹ" (דברים יח,ד):  מַה דָּגָן תִּירוֹשׁ וְיִצְהָר מַאֲכַל אָדָם, וְגִדּוּלָיו מִן הָאָרֶץ, וְיֵשׁ לוֹ בְּעָלִים שֶׁנֶּאֱמָר "דְּגָנְךָ"--אַף כָּל כַּיּוֹצֶא בָּהֶן חַיָּב בִּתְרוּמָה.  וְכֵן בְּמַעַשְׂרוֹת.</P>

<P><B>ב,ב</B>  הַכַּרְשִׁינִין--אַף עַל פִּי שְׁאֵינָם מַאֲכַל אָדָם--הוֹאִיל וְאוֹכְלִין אוֹתָן בִּשְׁנֵי רְעָבוֹן, חַיָּבִין בִּתְרוּמָה וּמַעַשְׂרוֹת.  הַסִּיאָה וְהָאֵזוֹב וְהַקָּרְנִית שֶׁזְּרָעָן מִתְּחִלָּה לָאָדָם, חַיָּבִין בְּמַעֲשֵׂר; וְכֵן כָּל כַּיּוֹצֶא בָּהֶן.  זְרָעָן לַבְּהֵמָה--אַף עַל פִּי שֶׁנִּמְלַךְ וְחִשַּׁב עֲלֵיהֶן לָאָדָם כִּשְׁהֶן מְחֻבָּרִין--פְּטוּרִין, שֶׁמַּחְשֶׁבֶת חִבּוּר אֵינָהּ כְּלוּם.  עָלוּ מֵאֵלֵיהֶן בֶּחָצֵר--אִם הָיָה חָצֵר הַמְּשַׁמֶּרֶת פֵּרוֹתֶיהָ--הֲרֵי אֵלּוּ חַיָּבִין, שֶׁסְּתָמָן לָאָדָם; וְאִם אֵינָהּ מְשַׁמֶּרֶת, פְּטוּרִין.</P>

<P><B>ב,ג</B>  זֵרְעוֹנֵי גִּנָּה שְׁאֵינָן נֶאֱכָלִים, כְּגוֹן זֶרַע לֶפֶת וְזֶרַע צְנוֹן וְזֶרַע בְּצָלִים וְכַיּוֹצֶא בָּהֶן--פְּטוּרִים מִן הַתְּרוּמָה וּמִן הַמַּעַשְׂרוֹת, מִפְּנֵי שְׁאֵינָן אֹכֶל אָדָם; אֲבָל הַקֶּצַח, חַיָּב בִּתְרוּמָה וּמַעַשְׂרוֹת.</P>

<P><B>ב,ד</B>  תְּמָרוֹת שֶׁלַּתִּלְתָּן, וְשֶׁלַּחַרְדָּל, וְשֶׁלְּפוֹל הַלָּבָן, וְשֶׁלַּצֶּלֶף, וְהַקַּפְרֵיסִין שֶׁלַּצֶּלֶף--פְּטוּרִים מִפְּנֵי שְׁאֵינָן פְּרִי.  בַּמֶּה דְּבָרִים אֲמוּרִים, בְּשֶׁזְּרָעָן לְזֶרַע; אֲבָל זְרָעָן לְיָרָק, הֲרֵי אֵלּוּ חַיָּבִים.  וְכֵן הָאֲבִיּוֹנוֹת שֶׁלַּצֶּלֶף חַיָּבִים, מִפְּנֵי שְׁהֶן פְּרִי.</P>

<P><B>ב,ה</B>  כֻּסְבַּר שֶׁזְּרָעָהּ לְזֶרַע, יְרָקָהּ פָּטוּר מִן הַתְּרוּמָה וּמִן הַמַּעַשְׂרוֹת; זְרָעָהּ לְיָרָק, מַפְרִישׁ תְּרוּמָה וּמַעַשְׂרוֹת מִן הַיָּרָק וּמִן הַזֶּרַע.  וְכֵן הַשֶּׁבֶת שֶׁזְּרָעָהּ לְזֶרַע, יְרָקָהּ פָּטוּר; זְרָעָהּ לְיָרָק, מִתְעַשֶּׂרֶת זֶרַע וְיָרָק וְאֵינָהּ מִתְעַשֶּׂרֶת זֵרִים; זְרָעָהּ לְזֵרִים, מַפְרִישׁ תְּרוּמָה וּמַעַשְׂרוֹת מִן הַזֶּרַע וּמִן הַיָּרָק.  וְכֵן הַשִּׁחְלַיִם וְהַגַּרְגִּיר שֶׁזְּרָעָן לְזֶרַע, מִתְעַשְּׂרִין זֶרַע וְיָרָק.  כֵּיצַד מִתְעַשְּׂרִין לְזֶרַע וּלְיָרָק:  שְׁאִם לִקַּט הַיָּרָק לְאָכְלוֹ, מַפְרִישׁ תְּרוּמָה וּמַעַשְׂרוֹת וְאַחַר כָּךְ אוֹכֵל; וּכְשֶׁיִּיבַשׁ וְיֶאֱסֹף הַזֶּרַע שֶׁלּוֹ, מַפְרִישׁ מִן הַזֶּרַע.</P>

<P><B>ב,ו</B>  הַיְּרָקוֹת--אַף עַל פִּי שְׁהֶן מַאֲכַל אָדָם, אֵינָן חַיָּבִין בְּמַעַשְׂרוֹת אֵלָא מִדִּבְרֵיהֶם:  לְפִי שֶׁנֶּאֱמָר בַּמַּעֲשֵׂר "תְּבוּאַת זַרְעֶךָ" (דברים יד,כב), תְּבוּאָה וְכַיּוֹצֶא בָּהּ; אֲבָל הַיְּרָקוֹת אֵינָן בִּכְלַל הַתְּבוּאָה.  וְכֵן יֵרָאֶה לִי, שְׁהוּא הַדִּין בַּתְּרוּמָה--שֶׁהֲרֵי נֶאֱמָר בָּהּ "דְּגָנְךָ תִּירֹשְׁךָ וְיִצְהָרֶךָ" (דברים יח,ד), כָּל הַדּוֹמֶה לְאֵלּוּ; אֲבָל תְּרוּמַת הַיָּרָק, מִדִּבְרֵיהֶם כַּמַּעֲשֵׂר.</P>

<P><B>ב,ז</B>  אֵין מַפְרִישִׂין תְּרוּמָה וּמַעַשְׂרוֹת מִן הַיָּרָק בְּחוּצָה לָאָרֶץ, וְאַפִלּוּ בַּמְּקוֹמוֹת שֶׁאָמַרְנוּ שֶׁמַּפְרִישִׂין בָּהֶן מַעַשְׂרוֹת.  וְכֵן יָרָק הַבָּא מֵחוּצָה לָאָרֶץ לָאָרֶץ--אַף עַל פִּי שֶׁיֵּשׁ עָפָר בְּעִיקָרֵיהֶן, הֲרֵי זֶה פָּטוּר וְלֹא גָזְרוּ עָלָיו.</P>

<P><B>ב,ח</B>  הַתְּבוּאָה וְהַקָּטְנִית שֶׁזְּרָעָן לְיָרָק--בָּטְלָה דַּעְתּוֹ אֵצֶל כָּל אָדָם, וְהַיָּרָק שֶׁלָּהֶן פָּטוּר; וְהַזֶּרַע, חַיָּב בִּתְרוּמָה וּמַעַשְׂרוֹת.</P>

<P><B>ב,ט</B>  [ח] הַתִּלְתָּן--אַף עַל פִּי שְׁאֵינָן אֹכֶל אָדָם כְּשֶׁיִּקְשׁוּ--הוֹאִיל וְרֹב הָאָדָם אוֹכְלִין אוֹתָן בִּתְחִלָּתָן, הֲרֵי הֶן חַיָּבִין בִּתְרוּמָה וּמַעַשְׂרוֹת.</P>

<P><B>ב,י</B>  [ט] וְאֵלּוּ פְּטוּרִין מִן הַתְּרוּמָה וּמִן הַמַּעַשְׂרוֹת--הַלֶּקֶט וְהַשִּׁכְחָה וְהַפֵּאָה וְהַפֶּרֶט וְהָעוֹלֵלוֹת, אַפִלּוּ הִעְמִיד מֵהֶן כֳּרִי.  וְאִם עָשָׂה מֵהֶן גֹּרֶן בַּשָּׂדֶה--הֻקְבְּעוּ לְמַעַשְׂרוֹת, וּמַפְרִישׁ מֵהֶן תְּרוּמָה וּמַעַשְׂרוֹת; אֲבָל אִם עָשָׂה הַגֹּרֶן בָּעִיר, פְּטוּרִין--שֶׁהֲרֵי קוֹל יֵשׁ לָהֶן, וְהַכֹּל יוֹדְעִין שְׁהֶן לֶקֶט אוֹ שִׁכְחָה אוֹ פֵּאָה.  [י] הַלֶּקֶט וְהַשִּׁכְחָה וְהַפֵּאָה שֶׁלַּגּוֹי חַיָּבִין בִּתְרוּמָה וּמַעַשְׂרוֹת, אֵלָא אִם כֵּן הִפְקִיר.</P>

<P><B>ב,יא</B>  וְכֵן הַתְּבוּאָה וְהַזֵּיתִים שֶׁלֹּא הֵבִיאוּ שְׁלִישׁ, פְּטוּרִין מִן הַתְּרוּמָה וּמִן הַמַּעַשְׂרוֹת; וּמְנַיִן יוֹדֵעַ--כָּל שֶׁזּוֹרְעָהּ וּמְצַמַּחַת, בַּיָּדוּעַ שֶׁהֵבִיאָה שְׁלִישׁ.  עָבַר וְהִפְרִישׁ מִתְּבוּאָה וְזֵיתִים שֶׁלֹּא הֵבִיאוּ שְׁלִישׁ, אֵינָהּ תְּרוּמָה.</P>

<P><B>ב,יב</B>  [יא] וְכֵן הַהֶפְקֵר פָּטוּר מִן הַתְּרוּמָה וּמִן הַמַּעַשְׂרוֹת, וְאַפִלּוּ הִפְקִירוּ הַכֹּל; אֲבָל הַזּוֹרֵעַ שְׂדֵה הֶפְקֵר, חַיָּב בִּתְרוּמָה וּמַעַשְׂרוֹת.  [יב] הִפְקִיר קָמָה וְזָכָה בָּהּ, וְעָבַר וְהִפְרִישׁ מִמֶּנָּה תְּרוּמָה--הֲרֵי זוֹ תְּרוּמָה; אֲבָל אִם הִפְקִיר שִׁבֳּלִים וְזָכָה בָּהֶן, וְעָבַר וְהִפְרִישׁ מֵהֶן תְּרוּמָה--אֵינָהּ תְּרוּמָה.  וְכֵן כָּל הַמַּפְרִישׁ מִדָּבָר שְׁאֵינוּ חַיָּב, אֵינָהּ תְּרוּמָה; וְכֵן בַּמַּעַשְׂרוֹת.</P>

<P><B>ב,יג</B>  דְּבָרִים שְׁאֵין דַּרְכָּן שֶׁלְּרֹב בְּנֵי אָדָם לִזְרֹעַ אוֹתָן בַּגִּנּוֹת וּבַשָּׂדוֹת, אֵלָא חֶזְקָתָן מִן הַהֶפְקֵר--הֲרֵי הֶן פְּטוּרִין מִן הַתְּרוּמָה וּמִן הַמַּעַשְׂרוֹת:  כְּגוֹן הַשּׁוּם בַּעַל בֶּכִי, וּבָצֵל שֶׁלְּרִכְפָּה, וְגָרִיס הַקִּלְקִי, וַעֲדָשִׁים הַמִּצְרִיּוֹת, וְכַיּוֹצֶא בָּהֶן.</P>

<P><B>ב,יד</B>  [יג] נִתְעָרַב דָּבָר שֶׁחַיָּב בִּתְרוּמָה בְּדָבָר שְׁאֵינוּ חַיָּב--כְּגוֹן זֵיתֵי נִקּוּף שֶׁנִּתְעָרְבוּ בְּזֵיתֵי מָסִיק, וְעִנְבֵי עוֹלֵלוֹת בְּעִנְבֵי בָּצִיר--אִם יֵשׁ לוֹ פֵּרוֹת אֲחֵרוֹת, מוֹצִיא עַל הַחַיָּב לְפִי חֶשְׁבּוֹן.  וְאִם אֵין לוֹ אֵלָא אֵלּוּ--מַפְרִישׁ תְּרוּמָה וּתְרוּמַת מַעֲשֵׂר עַל הַכֹּל, וּכְאִלּוּ הַכֹּל חַיָּב בִּתְרוּמָה; וּמַפְרִישׁ מַעֲשֵׂר רִאשׁוֹן וּמַעֲשֵׂר שֵׁנִי, לְפִי חֶשְׁבּוֹן דָּבָר הַחַיָּב.</P>

<P><B>ב,טו</B>  [יד] הַתְּרוּמָה לַכּוֹהֵן, בֵּין טְמֵאָה בֵּין טְהוֹרָה:  אַפִלּוּ נִטְמָא הַדָּגָן אוֹ הַתִּירוֹשׁ כֻּלּוֹ קֹדֶם שֶׁיַּפְרִישׁ, הֲרֵי זֶה חַיָּב לְהַפְרִישׁ מִמֶּנּוּ תְּרוּמָה בְּטֻמְאָה וְלִתְּנָהּ לַכּוֹהֵן--שֶׁנֶּאֱמָר "וַאֲנִי הִנֵּה נָתַתִּי לְךָ, אֶת-מִשְׁמֶרֶת תְּרוּמֹתָי" (במדבר יח,ח), אַחַת טְמֵאָה וְאַחַת טְהוֹרָה.  הַטְּהוֹרָה, נֶאֱכֶלֶת לַכּוֹהֲנִים.  וְהַטְּמֵאָה, יֵהָנוּ בִּשְׂרֵפָתָהּ:  אִם הָיָה שֶׁמֶן, מַדְלִיקִין אוֹתוֹ; וְאִם הָיָה דָּגָן וְכַיּוֹצֶא בּוֹ, מַסִּיקִין בּוֹ אֶת הַתַּנּוּר.</P>

<P><B>ב,טז</B>  [טו] וְכֵן תְּרוּמַת מַעֲשֵׂר--אִם נִטְמֵאת, אוֹ נִטְמָא הַמַּעֲשֵׂר--מַפְרִישִׁין אוֹתָהּ בְּטֻמְאָה, וְנִתֶּנֶת לַכּוֹהֵן לֵהָנוֹת בִּשְׂרֵפָתָהּ.  [טז] וְכָל הַמַּפְרִישׁ תְּרוּמָה גְּדוֹלָה אוֹ תְּרוּמַת מַעֲשֵׂר--מְבָרֵךְ קֹדֶם שֶׁיַּפְרִישׁ כְּדֶרֶךְ שֶׁמְּבָרְכִין עַל כָּל הַמִּצְווֹת, כְּמוֹ שֶׁבֵּאַרְנוּ בִּבְרָכוֹת.</P>

<P><B>ב,יז</B>  אֵין מוֹצִיאִין תְּרוּמָה מֵהָאָרֶץ לְחוּצָה לָאָרֶץ, אַפִלּוּ טְמֵאָה.  וְאֵין מְבִיאִין תְּרוּמָה מֵחוּצָה לָאָרֶץ לָאָרֶץ.  וְאִם הֵבִיא--הֲרֵי זוֹ לֹא תֵאָכֵל, מִפְּנֵי שְׁהִיא טְמֵאָה בְּאֶרֶץ הָעַמִּים; וְלֹא תִשָּׂרֵף, שֶׁלֹּא יֹאמְרוּ רָאִינוּ תְּרוּמָה שֶׁלֹּא נִטְמְאָה נִשְׂרֶפֶת; וְלֹא תַחְזֹר לְחוּצָה לָאָרֶץ, שֶׁמֶּא יֹאמְרוּ מוֹצִיאִין תְּרוּמָה לְחוּצָה לָאָרֶץ:  אֵלָא מַנִּיחִין אוֹתָהּ עַד שֶׁתִּטְמָא טֻמְאָה יְדוּעָה לַכֹּל, אוֹ עַד שֶׁיָּבוֹא עֶרֶב הַפֶּסַח אִם הָיְתָה חָמֵץ, וְתִשָּׂרֵף.
<BR> </P>

<H2>הִלְכּוֹת תְּרוּמוֹת פֵּרֶק ג</H2>

<P><B>ג,א</B>  תְּרוּמָה גְּדוֹלָה, אֵין לָהּ שֵׁעוּר מִן הַתּוֹרָה:  שֶׁנֶּאֱמָר "רֵאשִׁית דְּגָנְךָ" (דברים יח,ד)--כָּל שְׁהוּא, אַפִלּוּ חִטָּה אַחַת פּוֹטֶרֶת אֶת הַכֳּרִי.  וּלְכַתְּחִלָּה, לֹא יַפְרִישׁ אֵלָא כַּשֵּׁעוּר שֶׁנָּתְנוּ חֲכָמִים; וּבַזְּמָן הַזֶּה שְׁהִיא עוֹמֶדֶת לִשְׂרֵפָה מִפְּנֵי הַטֻּמְאָה, יֵשׁ לוֹ לְהַפְרִישׁ כָּל שְׁהוּא לְכַתְּחִלָּה.  [ב] וְכַמָּה הוּא שֵׁעוּרָהּ שֶׁנָּתְנוּ חֲכָמִים:  עַיִן יָפָה, אֶחָד מֵאַרְבָּעִים; וְהַבֵּינוֹנִית, אֶחָד מֵחֲמִשִּׁים; וְעַיִן רָעָה, אֶחָד מִשִּׁשִּׁים.  וְלֹא יִפְחֹת מֵאֶחָד מִשִּׁשִּׁים.</P>

<P><B>ג,ב</B>  [ג] כָּל תְּרוּמָה שְׁאֵין הַכּוֹהֲנִים מַקְפִּידִין עָלֶיהָ, כְּגוֹן תְּרוּמַת הַחַרּוּבִין וְהַכְּלִיסִין--נִטֶּלֶת לְכַתְּחִלָּה אֶחָד מִשִּׁשִּׁים.  וְאֵלּוּ נִטָּלִין אֶחָד מִשִּׁשִּׁים--תְּרוּמַת גִּדּוּלֵי תְּרוּמָה, וְעֵרוּבֵי תְּרוּמָה, וּתְרוּמָה טְמֵאָה שֶׁהָיְתָה הַטֻּמְאָה בְּאֹנֶס אוֹ בִּשְׁגָגָה, וּתְרוּמַת הֶקְדֵּשׁ, וּתְרוּמַת חוּצָה לָאָרֶץ, וּתְרוּמַת הַקֶּצַח, וְהַכְּלִיסִין, וְהַחַרּוּבִין, וְהַגִּמְזִיּוֹת, וְהַתֻּרְמוֹסִין, וּשְׂעוֹרִים אֲדוֹמִיּוֹת, וְכַיּוֹצֶא בָּהֶן, וּפֵרוֹת עֲצִיץ שְׁאֵינוּ נָקוּב; וְכֵן הָאַפְטְרוּפִין כְּשֶׁתּוֹרְמִין פֵּרוֹת יְתוֹמִים, תּוֹרְמִין אֶחָד מִשִּׁשִּׁים.</P>

<P><B>ג,ג</B>  [ד] אֵין תּוֹרְמִין תְּרוּמָה זוֹ לֹא בְּמִדָּה, וְלֹא בְּמִשְׁקָל, וְלֹא בְּמִנְיָן--לְפִי שֶׁלֹּא נֶאֱמָר בָּהּ שֵׁעוּר; אֵלָא אוֹמֵד, וּמַפְרִישׁ בְּדַעְתּוֹ כְּמוֹ אֶחָד מֵחֲמִשִּׁים.  אֲבָל תּוֹרֵם הוּא אֶת הַמָּדוּד וְאֶת הַשָּׁקוּל וְאֶת הַמָּנוּי.  וְלֹא יִתְרֹם בְּסַל וּבְקֻפָּה שֶׁמִּדָּתָן יְדוּעָה; אֲבָל תּוֹרֵם הוּא בָּהֶן חֶצְיָן אוֹ שְׁלִישָׁן.  וְלֹא יִתְרֹם בַּסְּאָה חֶצְיָהּ, שֶׁחֶצְיָהּ מִדָּה.</P>

<P><B>ג,ד</B>  [ה] הַמַּרְבֶּה בִּתְרוּמָה--הוֹאִיל וְשִׁיַּר מִקְצַת חֻלִּין, הֲרֵי זוֹ תְּרוּמָה; אֲבָל אִם אָמַר כָּל הַפֵּרוֹת הָאֵלּוּ תְּרוּמָה, לֹא אָמַר כְּלוּם.  הַמִּתְכַּוֵּן לִתְרֹם אֶחָד מֵעֲשָׂרָה, וְעָלְתָה בְּיָדוֹ אֶחָד מִשִּׁשִּׁים--תְּרוּמָתוֹ תְּרוּמָה; נִתְכַּוַּן לִתְרֹם אֶחָד מִשִּׁשִּׁים, וְעָלְתָה בְּיָדוֹ אֶחָד מֵחֲמִשִּׁים--אֵינָהּ תְּרוּמָה.</P>

<P><B>ג,ה</B>  [ו] הַמַּפְרִישׁ תְּרוּמָה, וְעָלְתָה בְּיָדוֹ אַפִלּוּ אֶחָד מֵעֶשְׂרִים--תְּרוּמָתוֹ תְּרוּמָה.  תָּרַם וְעָלְתָה בְּיָדוֹ אֶחָד מִשִּׁשִּׁים, וְחָזַר וְהוֹסִיף לְשֵׁם תְּרוּמָה--אוֹתָהּ הַתּוֹסֶפֶת חַיֶּבֶת בְּמַעַשְׂרוֹת; וּמַפְרִישׁ מִמֶּנָּה הַכּוֹהֵן הַמַּעַשְׂרוֹת, וְאַחַר כָּךְ יֹאכְלֶנָּה.</P>

<P><B>ג,ו</B>  תָּרַם וְעָלְתָה בְּיָדוֹ אֶחָד מֵחֲמִשִּׁים וְאַחַת--הֲרֵי זוֹ תְּרוּמָה, וְיַחְזֹר וְיִתְרֹם פַּעַם שְׁנִיָּה כְּדֵי לְהַשְׁלִים הַשֵּׁעוּר שֶׁבְּדַעְתּוֹ; וְהַתּוֹסֶפֶת הַזֹּאת--יֵשׁ לוֹ לְהַפְרִישָׁהּ בְּמִדָּה אוֹ בְּמִשְׁקָל אוֹ בְּמִנְיָן, אֲבָל לֹא יַפְרִישֶׁנָּה אֵלָא מִן הַמֻּקָּף בָּרִאשׁוֹנָה.</P>

<P><B>ג,ז</B>  הַמַּפְרִישׁ מִקְצַת הַתְּרוּמָה--אוֹתוֹ הַמִּקְצָת אֵינוּ תְּרוּמָה, וַהֲרֵי הוּא כְּחוֹלֵק הַכֳּרִי; וְאַף עַל פִּי כֵן צָרִיךְ לְהַפְרִישׁ תְּרוּמַת אוֹתוֹ מִקְצָת מִמֶּנּוּ, וְלֹא יַפְרִישׁ עָלָיו מִפֵּרוֹת אֲחֵרוֹת.  [ח] הִפְרִישׁ מִקְצַת תְּרוּמָה מִכֳּרִי זֶה, וּמִקְצַת תְּרוּמַת כֳּרִי אַחֵר מִמֶּנּוּ--הֲרֵי זֶה לֹא יִתְרֹם מִזֶּה עַל זֶה.</P>

<P><B>ג,ח</B>  הָאוֹמֵר תְּרוּמַת הַכֳּרִי הַזֶּה לְתוֹכוֹ--אִם אָמַר בִּצְפוֹנוֹ אוֹ בִּדְרוֹמוֹ, קָרָא שֵׁם וְחַיָּב לְהַפְרִישׁ מִמֶּנּוּ תְּרוּמָתוֹ; וְאִם לֹא עִיַּן מָקוֹם, לֹא אָמַר כְּלוּם.  [ט] אָמַר תְּרוּמַת הַכֳּרִי הַזֶּה וְהַכֳּרִי הַזֶּה בְּזֶה--מְקוֹם שֶׁנִּסְתַּיְּמָה תְּרוּמָתוֹ שֶׁלָּרִאשׁוֹן, שָׁם נִסְתַּיְּמָה תְּרוּמָתוֹ שֶׁלַּשֵּׁנִי.</P>

<P><B>ג,ט</B>  [י] תְּרוּמַת מַעֲשֵׂר, אֵין מַפְרִישִׁין אוֹתָהּ בְּאֹמֶד; אֵלָא מְדַקְדֵּק בְּשֵׁעוּרָהּ, וְאַפִלּוּ בַּזְּמָן הַזֶּה--שֶׁהֲרֵי שֵׁעוּרָהּ מְפֹרָשׁ בַּתּוֹרָה.  [יא] דָּבָר שֶׁדַּרְכּוֹ לְהִמָּדֵד מוֹדֵד, וְדָבָר הַנִּשְׁקָל שׁוֹקֵל, וְדָבָר שֶׁאִפְשָׁר לִמְנוֹתוֹ מוֹנֶה.  הָיָה אִפְשָׁר לִמְנוֹתוֹ וּלְשָׁקְלוֹ וּלְמָדְדוֹ--הַמּוֹנֶה מְשֻׁבָּח, וְהַמּוֹדֵד מְשֻׁבָּח מִמֶּנּוּ, וְהַשּׁוֹקֵל מְשֻׁבָּח מִשְּׁנֵיהֶן.</P>

<P><B>ג,י</B>  [יב] מִצְוַת תְּרוּמַת מַעֲשֵׂר--שֶׁיַּפְרִישׁ אוֹתָהּ בֶּן לֵוִי מִמַּעַשְׂרוֹ, שֶׁנֶּאֱמָר "כִּי-תִקְחוּ מֵאֵת בְּנֵי-יִשְׂרָאֵל . . ." (במדבר יח,כו).  וְיֵשׁ לְיִשְׂרָאֵל לְהַפְרִישׁ אוֹתָהּ, וְלִתְּנָהּ לַכּוֹהֵן; וְיִתֵּן הַמַּעֲשֵׂר לַלֵּוִי, אַחַר שֶׁהִפְרִישׁ מִמֶּנּוּ תְּרוּמָתוֹ שְׁהִיא מַעֲשֵׂר מִן הַמַּעֲשֵׂר.</P>

<P><B>ג,יא</B>  [יג] יִשְׂרָאֵל שֶׁהִפְרִישׁ מַעֲשֵׂר רִאשׁוֹן כִּשְׁהוּא שִׁבֳּלִים, קֹדֶם שֶׁיָּדוּשׁ וְיַפְרִישׁ תְּרוּמָה גְּדוֹלָה, וּנְתָנוֹ לַלֵּוִי--אֵין הַלֵּוִי חַיָּב לְהַפְרִישׁ מִמֶּנּוּ תְּרוּמָה גְּדוֹלָה אַחַר שֶׁיְּדוּשֶׁנּוּ, אֵלָא תְּרוּמַת מַעֲשֵׂר בִּלְבָד.  אֲבָל אִם דָּשׁ יִשְׂרָאֵל, וְהִפְרִישׁ הַמַּעֲשֵׂר מִן הַדָּגָן קֹדֶם שֶׁיַּפְרִישׁ תְּרוּמָה גְּדוֹלָה, וּנְתָנוֹ לַלֵּוִי--חַיָּב הַלֵּוִי לְהַפְרִישׁ מִמֶּנּוּ תְּרוּמָה גְּדוֹלָה, וּתְרוּמַת מַעֲשֵׂר:  מֵאַחַר שֶׁנַּעֲשָׂה דָּגָן, נִתְחַיַּב בִּתְרוּמָה גְּדוֹלָה--שֶׁנֶּאֱמָר "רֵאשִׁית דְּגָנְךָ" (דברים יח,ד).</P>

<P><B>ג,יב</B>  [יד] בֶּן לֵוִי שֶׁלָּקַח מַעֲשֵׂר שִׁבֳּלִים--לֹא יִתֵּן תְּרוּמָתוֹ לַכּוֹהֵן שִׁבֳּלִים, אֵלָא קוֹנְסִין אוֹתוֹ לָדוּשׁ וְלִזְרוֹת וְלִתֵּן לוֹ מַעֲשֵׂר מִן הַמַּעֲשֵׂר מִן הַדָּגָן; וְאֵינוּ חַיָּב לִתֵּן לוֹ מַעְשַׂר הַתֶּבֶן אוֹ הָעֵצָה.  וְאִם הִפְרִישׁ תְּרוּמַת הַמַּעֲשֵׂר שִׁבֳּלִים, כְּמוֹ שֶׁנִּתְּנוּ לוֹ--הֲרֵי זֶה כּוֹתֵשׁ, וְנוֹתֵן לַכּוֹהֵן אֶת הַזֶּרַע וְאֶת הַתֶּבֶן.  וּמִפְּנֵי מַה קָנְסוּ אוֹתוֹ לִכְתֹּשׁ, מִפְּנֵי שֶׁלָּקַח הַמַּעֲשֵׂר שִׁבֳּלִים וְהִפְקִיעַ מִמֶּנּוּ תְּרוּמָה גְּדוֹלָה.</P>

<P><B>ג,יג</B>  [טו] בֶּן יִשְׂרָאֵל שֶׁאָמַר לַלֵּוִי, כָּךְ אָמַר לִי אַבָּא, מַעֲשֵׂר לָךְ בְּיָדִי--אֵין חוֹשְׁשִׁין לִתְרוּמַת מַעֲשֵׂר שֶׁבּוֹ:  שֶׁהֲרֵי אָבִיו הִפְרִישׁ תְּרוּמָתוֹ, וּלְפִיכָּךְ צִוָּהוּ שֶׁזֶּה הַמַּעֲשֵׂר לִפְלוֹנִי הַלֵּוִי.  וְאִם אָמַר לוֹ, אָמַר לִי אַבָּא, כּוֹר מַעֲשֵׂר יֵשׁ לָךְ בְּיָדִי--חוֹשְׁשִׁין לִתְרוּמַת מַעֲשֵׂר שֶׁבּוֹ.</P>

<P><B>ג,יד</B>  [טז] תְּרוּמַת מַעֲשֵׂר שֶׁהָיָה בָּהּ אֶחָד מִשְּׁמוֹנֶה בַּשְּׁמִינִית, מוֹלִיכָהּ לַכּוֹהֵן; פָּחוּת מִכָּאן, אֵינוּ מִטַּפֵּל בָּהּ לְהוֹלִיכָהּ, אֵלָא מַשְׁלִיכָהּ בָּאוּר, וְשׂוֹרְפָהּ.  וּבַיַּיִן וּבַשֶּׁמֶן--אַפִלּוּ כָּל שְׁהוּא, מוֹלִיכָהּ לַכּוֹהֵן:  וּבִלְבָד שֶׁתִּהְיֶה תְּרוּמַת מַעֲשֵׂר וַדָּאִית, וּטְהוֹרָה; אֲבָל אִם הָיְתָה טְמֵאָה, אוֹ שֶׁהָיְתָה שֶׁלִּדְמַאי--אִם אֵין בָּהּ כַּשֵּׁעוּר, אֵינוּ מִטַּפֵּל בָּהּ אֵלָא שׂוֹרְפָהּ.</P>

<P><B>ג,טו</B>  [יז] אֵין תּוֹרְמִין תְּרוּמָה גְּדוֹלָה, אֵלָא מִן הַמֻּקָּף.  כֵּיצַד:  הָיוּ לוֹ חֲמִשִּׁים סְאָה בְּבַיִת זֶה, וַחֲמִשִּׁים סְאָה בְּבַיִת אַחֵר--לֹא יַפְרִישׁ מֵאֶחָד מֵהֶן שְׁתֵּי סְאִים עַל הַמֵּאָה, שֶׁנִּמְצָא מַפְרִישׁ מִמָּקוֹם עַל מָקוֹם אַחֵר.  וְאִם הִפְרִישׁ שֶׁלֹּא מִן הַמֻּקָּף, תְּרוּמָתוֹ תְּרוּמָה:  וְהוּא, שֶׁיִּהְיֶה הַמֻּפְרָשׁ שָׁמוּר; אֲבָל אִם הָיָה טָעוּן כַּדֵּי יַיִן אוֹ שֶׁמֶן, וְרָאָה שְׁהֶן מִשְׁתַּבְּרִין, וְאָמַר הֲרֵי הֶן תְּרוּמָה עַל פֵּרוֹת שֶׁבְּבֵיתִי--לֹא אָמַר כְּלוּם.</P>

<P><B>ג,טז</B>  [יח] פֵּרוֹת הַמְּפֻזָּרִין בְּתוֹךְ הַבַּיִת, אוֹ שְׁתֵּי מְגוּרוֹת שֶׁבְּבַיִת אֶחָד--תּוֹרֵם מִן אֶחָד עַל הַכֹּל.  שַׂקֵּי תְּבוּאָה, וְעִגּוּלֵי דְּבֵלָה, וְחָבִיּוֹת שֶׁלִּגְרֹגְּרוֹת--אִם הָיוּ בְּהַקָּפָה אַחַת, תּוֹרְמִין מֵאֶחָד עַל הַכֹּל.  חָבִיּוֹת שֶׁלְּיַיִן--עַד שֶׁלֹּא סָתַם אֶת פִּיהֶן, תּוֹרֵם מֵאַחַת עַל הַכֹּל; וּמִשֶּׁסָּתַם, תּוֹרֵם מִכָּל אַחַת וְאַחַת.</P>

<P><B>ג,יז</B>  [יט] הָיָה מְלַקֵּט גַּפֵּי יָרָק וּמַנִּיחַ בַּגִּנָּה, תּוֹרֵם מֵאֶחָד עַל הַכֹּל.  הֵבִיא מִין אֶחָד בֵּינֵיהֶן, תּוֹרֵם מִכָּל אֶחָד וְאֶחָד; הֵבִיא מִינִין הַרְבֵּה בְּקֻפָּה, כַּרּוּב מִלְמַעְלָה וְכַרּוּב מִלְּמַטָּה וּמִין אַחֵר בָּאֶמְצָע--לֹא יִתְרֹם מִן הָעֶלְיוֹן עַל הַתַּחְתּוֹן.  וְאִם הִקִּיף חֲמִשָּׁה צִבּוּרִים בַּגֹּרֶן--תּוֹרָם מֵאֶחָד עַל הַכֹּל, בִּזְמָן שֶׁעִיקַר הַגֹּרֶן קַיָּם; אֵין עִיקַר הַגֹּרֶן קַיָּם, תּוֹרֵם מִכָּל אֶחָד וְאֶחָד.</P>

<P><B>ג,יח</B>  [כ] תְּרוּמַת מַעֲשֵׂר--מַפְרִישִׁין אוֹתָהּ שֶׁלֹּא מִן הַמֻּקָּף, שֶׁנֶּאֱמָר "מִכֹּל מַעְשְׂרֹתֵיכֶם, תָּרִימוּ תְרוּמָה" (ראה במדבר יח,כח-כט):  אַפִלּוּ מַעֲשֵׂר אֶחָד בִּמְדִינָה זוֹ, וּמַעֲשֵׂר אַחֵר בִּמְדִינָה אַחֶרֶת--מַפְרִישׁ תְּרוּמָה אַחַת עַל הַכֹּל.  וְתַלְמִידֵי חֲכָמִים אֵין תּוֹרְמִין אֵלָא מִן הַמֻּקָּף, וְאַפִלּוּ תְּרוּמַת מַעֲשֵׂר.</P>

<P><B>ג,יט</B>  [כא] בֶּן לֵוִי שֶׁהָיָה לוֹ מַעֲשֵׂר רִאשׁוֹן שֶׁלֹּא נִטְּלָה מִמֶּנּוּ תְּרוּמָתוֹ, וְהִנִּיחוֹ לִהְיוֹת מַפְרִישׁ עָלָיו וְהוֹלֵךְ, וְהוּא בְּטִבְלוֹ--מַה שֶׁעָשָׂה עָשׂוּי:  שֶׁנֶּאֱמָר "כִּי אֶת-מַעְשַׂר בְּנֵי-יִשְׂרָאֵל, אֲשֶׁר יָרִימוּ לַה'" (במדבר יח,כד), מְלַמֵּד שְׁהוּא עוֹשֶׂה אֶת כֻּלּוֹ תְּרוּמָה לְאַחֵר.</P>

<P><B>ג,כ</B>  [כב] הִפְרִישׁ מִמֶּנּוּ תְּרוּמַת מַעֲשֵׂר תְּחִלָּה, וְאַחַר כָּךְ הִנִּיחוֹ לִהְיוֹת מַפְרִישׁ עָלָיו וְהוֹלֵךְ עַד שֶׁיֵּעָשֶׂה כֻּלּוֹ תְּרוּמַת מַעֲשֵׂר, וְיִתְּנֶנּוּ לַכּוֹהֵן--לֹא עָשָׂה כְּלוּם, שֶׁנֶּאֱמָר "אֶת-מִקְדְּשׁוֹ, מִמֶּנּוּ" (במדבר יח,כט):  בִּזְמָן שֶׁקֳּדָשָׁיו בְּתוֹכוֹ, עוֹשֶׂה אוֹתוֹ תְּרוּמָה לַאֲחֵרִים; אֵין קֳדָשָׁיו בְּתוֹכוֹ, אֵינוּ עוֹשֶׂה אוֹתוֹ תְּרוּמָה לַאֲחֵרִים.</P>

<P><B>ג,כא</B>  וְכֵן הַמַּנִּיחַ פֵּרוֹת לִהְיוֹת מַפְרִישׁ עֲלֵיהֶם תְּרוּמָה גְּדוֹלָה, צָרִיךְ שֶׁיִּהְיוּ טְבָלִין לִתְרוּמָה; וְאִם הִנִּיחָן לִהְיוֹת מַפְרִישׁ עֲלֵיהֶן מַעֲשֵׂר, צָרִיךְ שֶׁיִּהְיוּ טְבָלִין לְמַעֲשֵׂר.</P>

<P><B>ג,כב</B>  [כג] כְּשֶׁמַּפְרִישִׁין תְּרוּמוֹת וּמַעַשְׂרוֹת, מַפְרִישִׁין אוֹתָן עַל הַסֵּדֶר.  כֵּיצַד:  מַפְרִישׁ בִּכּוּרִים תְּחִלָּה לַכֹּל, וְאַחַר כָּךְ תְּרוּמָה גְּדוֹלָה, וְאַחַר כָּךְ מַעֲשֵׂר רִאשׁוֹן, וְאַחַר כָּךְ מַעֲשֵׂר שֵׁנִי אוֹ מַעְשַׂר עָנִי.  וְהַמַּקְדִּים שֵׁנִי לְרִאשׁוֹן, אוֹ מַעֲשֵׂר לִתְרוּמָה, אוֹ שֶׁהִקְדִּים תְּרוּמָה לְבִכּוּרִים--אַף עַל פִּי שֶׁעָבַר עַל לֹא תַעֲשֶׂה, מַה שֶׁעָשָׂה עָשׂוּי.</P>

<P><B>ג,כג</B>  וּמְנַיִן שְׁהוּא בְּלֹא תַעֲשֶׂה--שֶׁנֶּאֱמָר "מְלֵאָתְךָ וְדִמְעֲךָ, לֹא תְאַחֵר" (שמות כב,כח), לֹא תְאַחַר דָּבָר שֶׁרָאוּי לְהַקְדִּימוֹ; וְאֵין לוֹקִין עַל לָאו זֶה.</P>

<P><B>ג,כד</B>  הָרוֹצֶה לְהַפְרִישׁ תְּרוּמָה גְּדוֹלָה וּתְרוּמַת מַעֲשֵׂר כְּאֶחָד--מַפְרִישׁ אֶחָד מִשְּׁלוֹשָׁה וּשְׁלוֹשִׁים וּשְׁלִישׁ, וְאוֹמֵר:  אֶחָד מִמֵּאָה שֶׁיֵּשׁ כָּאן, הֲרֵי הוּא בְּצַד זֶה שֶׁהִפְרַשְׁתִּי וַהֲרֵי הוּא חֻלִּין; וְהַנִּשְׁאָר מִזֶּה שֶׁהִפְרַשְׁתִּי, הוּא תְּרוּמָה עַל הַכֹּל; וְהַמַּעֲשֵׂר שֶׁרָאוּי לִהְיוֹת לְמֵאָה חֻלִּין אֵלּוּ, הֲרֵי הוּא בְּצַד זֶה שֶׁהִפְרַשְׁתִּי; וְזֶה הַנִּשְׁאָר יָתֵר עַל הַתְּרוּמָה מִמַּה שֶׁהִפְרַשְׁתִּי, הֲרֵי הוּא תְּרוּמַת מַעֲשֵׂר עַל הַכֹּל.
<BR> </P>

<H2>הִלְכּוֹת תְּרוּמוֹת פֵּרֶק ד</H2>

<P><B>ד,א</B>  עוֹשֶׂה אָדָם שָׁלִיחַ לְהַפְרִישׁ לוֹ תְּרוּמוֹת וּמַעַשְׂרוֹת--שֶׁנֶּאֱמָר "כֵּן תָּרִימוּ גַם-אַתֶּם" (במדבר יח,כח), לְרַבּוֹת אֶת הַשָּׁלִיחַ; וְאֵין עוֹשִׂין שָׁלִיחַ גּוֹי, שֶׁנֶּאֱמָר "גַּם-אַתֶּם"--מַה אַתֶּם בְּנֵי בְּרִית, אַף שְׁלוּחֲכֶם בְּנֵי בְּרִית.</P>

<P><B>ד,ב</B>  חֲמִשָּׁה לֹא יִתְרֹמוּ; וְאִם תָּרְמוּ, אֵין תְּרוּמָתָן תְּרוּמָה:  הַחֵרֵשׁ, וְהַשּׁוֹטֶה, וְהַקָּטָן; וְהַנָּכְרִי שֶׁתָּרַם שֶׁלְּיִשְׂרָאֵל, וְאַפִלּוּ בִּרְשׁוּתוֹ; וְהַתּוֹרֵם אֶת שְׁאֵינוּ שֶׁלּוֹ, שֶׁלֹּא בִּרְשׁוּת הַבְּעָלִים.  אֲבָל הַתּוֹרֵם מִשֶּׁלּוֹ עַל שֶׁלַּאֲחֵרִים--הֲרֵי זוֹ תְּרוּמָה, וְתִקַּן פֵּרוֹתֵיהֶם; וְטוֹבַת הֲנָאָה שֶׁלּוֹ, שֶׁנּוֹתְנָהּ לְכָל כּוֹהֵן שֶׁיִּרְצֶה.</P>

<P><B>ד,ג</B>  הַתּוֹרֵם שֶׁלֹּא בִּרְשׁוּת, אוֹ שֶׁיָּרַד לְתוֹךְ שְׂדֵה חֲבֵרוֹ וְלִקַּט פֵּרוֹת שֶׁלֹּא בִּרְשׁוּת כְּדֵי שֶׁיִּקָּחֵם וְתָרַם:  אִם בָּא בַּעַל הַבַּיִת וְאָמַר לוֹ, הַלַּךְ אֵצֶל הַיָּפוֹת--אִם הָיוּ שָׁם יָפוֹת מִמַּה שֶׁתָּרַם--תְּרוּמָתוֹ תְּרוּמָה, שֶׁהֲרֵי אֵינוּ מַקְפִּיד; וְאִם לֹא הָיוּ שָׁם יָפוֹת מִמַּה שֶׁתָּרַם--אֵין תְּרוּמָתוֹ תְּרוּמָה, שֶׁלֹּא אָמַר לוֹ אֵלָא דֶּרֶךְ מִחוּי.  וְאִם בָּא בַּעַל הַבַּיִת וְלִקַּט וְהוֹסִיף--בֵּין יֵשׁ לוֹ יָפוֹת מֵהֶן בֵּין אֵין לוֹ, תְּרוּמָתוֹ תְּרוּמָה.</P>

<P><B>ד,ד</B>  חֲמִשָּׁה לֹא יִתְרֹמוּ; וְאִם תָּרְמוּ, תְּרוּמָתָן תְּרוּמָה:  חֵרֵשׁ מְדַבֵּר וְאֵינוּ שׁוֹמֵעַ, לְפִי שְׁאֵינוּ שׁוֹמֵעַ הַבְּרָכָה; וְהָאִלֵּם שֶׁשּׁוֹמֵעַ וְאֵינוּ מְדַבֵּר וְהֶעָרֹם, מִפְּנֵי שְׁאֵינָן יְכוּלִין לְבָרַךְ; וְהַשִּׁכּוֹר וְהַסּוֹמֶה, מִפְּנֵי שְׁאֵינָן יְכוּלִין לְכַוַּן וּלְהַפְרִישׁ אֶת הַיָּפֶה.</P>

<P><B>ד,ה</B>  קָטָן שֶׁהִגִּיעַ לְעוֹנַת נְדָרִים--אַף עַל פִּי שֶׁלֹּא הֵבִיא שְׁתֵי שְׂעָרוֹת, וְלֹא נַעֲשָׂה גָּדוֹל--אִם תָּרַם, תְּרוּמָתוֹ תְּרוּמָה, וְאַפִלּוּ בִּתְרוּמָה שֶׁלַּתּוֹרָה, הוֹאִיל וְנִדְרֵיהֶן וְהֶקְדֵּשָׁן קַיָּמִין מִן הַתּוֹרָה כְּמוֹ שֶׁבֵּאַרְנוּ בִּנְדָרִים.</P>

<P><B>ד,ו</B>  הָאוֹמֵר לִשְׁלוּחוֹ צֵא וּתְרֹם לִי, וְהָלַךְ לִתְרֹם, וְאֵינוּ יוֹדֵעַ אִם תָּרַם אוֹ לֹא תָרַם, וּבָא וּמָצָא כִּרְיוֹ תָּרוּם--אֵין חֶזְקָתוֹ תָּרוּם:  שְׁאֵין אוֹמְרִין בָּאִסּוּרִין חֶזְקַת שָׁלִיחַ עוֹשֶׂה שְׁלִיחוּתוֹ לְהָקֶל, אֵלָא לְהַחְמִיר; וְחוֹשֵׁשׁ שֶׁמֶּא אַחֵר תָּרַם, שֶׁלֹּא בִּרְשׁוּת.</P>

<P><B>ד,ז</B>  הָאוֹמֵר לִשְׁלוּחוֹ צֵא וּתְרֹם, תּוֹרֵם כְּדַעְתּוֹ שֶׁלְּבַעַל הַבַּיִת:  אִם הָיָה יוֹדֵעַ בּוֹ שְׁהוּא בַּעַל עַיִן רָעָה, מַפְרִישׁ אֶחָד מִשִּׁשִּׁים; וְאִם בַּעַל נֶפֶשׁ שְׂבֵעָה, מַפְרִישׁ לוֹ אֶחָד מֵאַרְבָּעִים.  וְאִם אֵינוּ יוֹדֵעַ דַּעְתּוֹ--מַפְרִישׁ לוֹ בְּבֵינוֹנִית, אֶחָד מֵחֲמִשִּׁים.</P>

<P><B>ד,ח</B>  נִתְכַּוַּן לְבֵינוֹנִית, וְעָלְתָה בְּיָדוֹ אַחַת מֵאַרְבָּעִים אוֹ אַחַת מִשִּׁשִּׁים--תְּרוּמָתוֹ תְּרוּמָה; וְאִם נִתְכַּוַּן לְהוֹסִיף עַל הַבֵּינוֹנִית, וְתָרַם אַפִלּוּ אַחַת מִתִּשְׁעָה וְאַרְבָּעִים--אֵין תְּרוּמָתוֹ תְּרוּמָה.</P>

<P><B>ד,ט</B>  [ח] פֵּרוֹת הַשֻּׁתָּפִין חַיָּבִין בִּתְרוּמָה וּמַעַשְׂרוֹת--שֶׁנֶּאֱמָר "מַעְשְׂרֹתֵיכֶם" (במדבר יח,כח), אַפִלּוּ שֶׁלִּשְׁנַיִם; וְהַשֻּׁתָּפִין, אֵין צְרִיכִין לִטֹּל רְשׁוּת זֶה מִזֶּה, אֵלָא כָּל הַתּוֹרֵם מֵהֶן, תְּרוּמָתוֹ תְּרוּמָה.</P>

<P><B>ד,י</B>  תָּרַם אֶחָד מֵהֶן, וּבָא הַשֵּׁנִי וְתָרַם תְּרוּמָה, שֶׁהֲרֵי לֹא יָדַע שֶׁתָּרַם חֲבֵרוֹ--אִם הָיוּ מַמְחִין זֶה עַל זֶה, תְּרוּמַת הַשֵּׁנִי אֵינָהּ תְּרוּמָה.  וְאִם לֹא הָיוּ מַמְחִין וְתָרַם הָרִאשׁוֹן כַּשֵּׁעוּר, אֵין תְּרוּמַת הַשֵּׁנִי תְּרוּמָה; וְאִם לֹא תָרַם הָרִאשׁוֹן כַּשֵּׁעוּר, תְּרוּמַת שְׁנֵיהֶן תְּרוּמָה.</P>

<P><B>ד,יא</B>  [ט] הָאוֹמֵר לְשֻׁתָּפוֹ אוֹ לְבֶן בֵּיתוֹ אוֹ לְעַבְדוֹ וְשִׁפְחָתוֹ, תְּרֹם, וְהָלְכוּ לִתְרֹם, וּבִטַּל שְׁלִיחוּתָן קֹדֶם שֶׁיִּתְרֹמוּ--אִם לֹא שִׁנָּה הַשָּׁלִיחַ, תְּרוּמָתוֹ תְּרוּמָה; וְאִם שִׁנָּה--כְּגוֹן שֶׁאָמַר לוֹ תְּרֹם מִן הַצָּפוֹן, וְתָרַם מִן הַדָּרוֹם--הוֹאִיל וּבִטַּל שְׁלִיחוּתוֹ מִקֹּדֶם, אֵינָהּ תְּרוּמָה.</P>

<P><B>ד,יב</B>  [י] אָרִיס שֶׁתָּרַם, וּבָא בַּעַל הַבַּיִת וְעִכַּב--אִם עַד שֶׁלֹּא תָרַם עִכַּב, אֵין תְּרוּמָתוֹ תְּרוּמָה; וְאִם מִשֶּׁתָּרַם עִכַּב, תְּרוּמָתוֹ תְּרוּמָה.  וְהָאַפְטְרוּפִין תּוֹרְמִין נִכְסֵי יְתוֹמִים.</P>

<P><B>ד,יג</B>  [יא] הַגַּנָּב וְהַגַּזְלָן וְהָאַנָּס, תְּרוּמָתָן תְּרוּמָה:  וְאִם הָיוּ הַבְּעָלִים רוֹדְפִין, אֵין תְּרוּמָתָן תְּרוּמָה.  [יב] הַבֵּן וְהַשָּׂכִיר וְהָעֶבֶד וְהָאִשָּׁה, תּוֹרְמִין עַל מַה שְׁהֶן אוֹכְלִין; אֲבָל לֹא יִתְרֹמוּ עַל הַכֹּל, שְׁאֵין אָדָם תּוֹרֵם דָּבָר שְׁאֵינוּ שֶׁלּוֹ.  הַבֵּן בְּשֶׁאוֹכֵל אָבִיו, וְהָאִשָּׁה בְּעִיסָתָהּ--תּוֹרְמִין, מִפְּנֵי שְׁהֶן בִּרְשׁוּת.</P>

<P><B>ד,יד</B>  [יג] הַפּוֹעֲלִים, אֵין לָהֶן רְשׁוּת לִתְרֹם שֶׁלֹּא מִדַּעַת בַּעַל הַבַּיִת:  חוּץ מִן הַדּוֹרְכִין בַּגַּת--שְׁאִם יִרְצוּ לְטַמֵּא אֶת הַיַּיִן, הֲרֵי הֶן מְטַמְּאִים אוֹתוֹ מִיָּד; וּלְפִי שֶׁמָּסַר לָהֶן וְהֶאֱמִינָם עַל כָּךְ, הֲרֵי הֶן כִּשְׁלוּחִין, וְאִם תָּרְמוּ, תְּרוּמָתָן תְּרוּמָה.  [יד] וּפוֹעֵל שֶׁאָמַר לוֹ בַּעַל הַבַּיִת, כְּנֹס לִי גָּרְנִי, וְתָרַם, וְאַחַר כָּךְ כָּנַס--תְּרוּמָתוֹ תְּרוּמָה.</P>

<P><B>ד,טו</B>  הַנָּכְרִי שֶׁהִפְרִישׁ תְּרוּמָה מִשֶּׁלּוֹ--דִּין תּוֹרָה שְׁאֵינָהּ תְּרוּמָה, לְפִי שְׁאֵינוּ חַיָּב.  וּמִדִּבְרֵיהֶן גָּזְרוּ, שֶׁתִּהְיֶה תְּרוּמָתָן תְּרוּמָה:  גְּזֵרָה--מִשּׁוֹם בַּעֲלֵי כִּיסִין, שֶׁלֹּא יִהְיֶה זֶה הַמָּמוֹן לְיִשְׂרָאֵל וְיִתְלֶה אוֹתוֹ בַּגּוֹי כְּדֵי לְפָטְרוֹ.  וּבוֹדְקִין אֶת הַגּוֹי שֶׁהִפְרִישׁ תְּרוּמָה:  אִם אָמַר בְּדַעַת יִשְׂרָאֵל הִפְרַשְׁתִּיהָ, תִּנָּתֵן לַכּוֹהֵן; וְאִם לָאו--טְעוּנָה גְּנִיזָה, שֶׁמֶּא בְּלִבּוֹ לַשָּׁמַיִם.</P>

<P><B>ד,טז</B>  בַּמֶּה דְּבָרִים אֲמוּרִים, בְּאֶרֶץ יִשְׂרָאֵל.  אֲבָל גּוֹי שֶׁהִפְרִישׁ תְּרוּמָה בְּחוּצָה לָאָרֶץ, לֹא גָזְרוּ עָלֶיהָ:  מוֹדִיעִין אוֹתוֹ שְׁאֵינוּ צָרִיךְ, וְאֵינָהּ תְּרוּמָה כְּלָל.</P>

<P><B>ד,יז</B>  [טז] הַמִּתְכַּוֵּן לוֹמַר תְּרוּמָה וְאָמַר מַעֲשֵׂר, מַעֲשֵׂר וְאָמַר תְּרוּמָה--לֹא אָמַר כְּלוּם:  עַד שֶׁיִּהְיֶה פִּיו וְלִבּוֹ שׁוֹוִין.  הִפְרִישׁ תְּרוּמָה בְּמַחְשַׁבְתּוֹ, וְלֹא הוֹצִיא בִּשְׂפָתָיו כְּלוּם--הֲרֵי זוֹ תְּרוּמָה:  שֶׁנֶּאֱמָר "וְנֶחְשַׁב לָכֶם, תְּרוּמַתְכֶם" (במדבר יח,כז), בְּמַחְשָׁבָה בִּלְבָד תִּהְיֶה תְּרוּמָה.</P>

<P><B>ד,יח</B>  [יז] הַמַּפְרִישׁ תְּרוּמָה עַל תְּנָאי--אִם נִתְקַיַּם הַתְּנָאי, הֲרֵי הִיא תְּרוּמָה; וְאִם לֹא נִתְקַיַּם, אֵינָהּ תְּרוּמָה.  וְכֵן הַמַּפְרִישׁ תְּרוּמָה אוֹ מַעַשְׂרוֹת, וְנִחַם עֲלֵיהֶן--הֲרֵי זֶה נִשְׁאָל עֲלֵיהֶן לְחָכָם וּמַתִּיר לוֹ, כְּדֶרֶךְ שֶׁמַּתִּירִין שְׁאָר הַנְּדָרִים; וְתַחְזֹר חֻלִּין כְּמוֹת שֶׁהָיְתָה--עַד שֶׁיַּפְרִישׁ פַּעַם שְׁנִיָּה אוֹתָהּ שֶׁהִפְרִישׁ תְּחִלָּה, אוֹ פֵּרוֹת אֲחֵרוֹת.</P>

<P><B>ד,יט</B>  [יח] הַתּוֹרֵם בּוֹר שֶׁלְּיַיִן, וְאָמַר הֲרֵי זוֹ תְּרוּמָה עַל מְנַת שֶׁתַּעֲלֶה שָׁלֵם--צָרִיךְ שֶׁתַּעֲלֶה שָׁלֵם מִן הַשֶּׁבֶר וּמִן הַשְּׁפִיכָה, אֲבָל לֹא מִן הַטֻּמְאָה; וְאִם נִשְׁבְּרָה, אֵינָהּ מְדַמַּעַת.  הִנִּיחָהּ בִּמְקוֹם שְׁאִם תִּשָּׁבֵר שָׁם אוֹ תִּתְגַּלְגַּל לֹא תַגִּיעַ לַבּוֹר--הֲרֵי זוֹ מְדַמַּעַת, שֶׁכְּבָר נִתְקַיַּם תְּנָאוֹ.</P>

<P><B>ד,כ</B>  [יט] בַּמֶּה דְּבָרִים אֲמוּרִים, בִּתְרוּמָה גְּדוֹלָה.  אֲבָל בִּתְרוּמַת מַעֲשֵׂר, שֶׁמֻּתָּר לִתְרֹם שֶׁלֹּא מִן הַמֻּקָּף--כֵּיוָן שֶׁעָלְתָה, נִתְקַיַּם תְּנָאוֹ; וַהֲרֵי הִיא תְּרוּמַת מַעֲשֵׂר--וְאַף עַל פִּי שֶׁנִּשְׁבְּרָה אוֹ נִשְׁפְּכָה, וְאֵין צָרִיךְ לוֹמַר שֶׁנִּטְמֵאת.</P>

<P><B>ד,כא</B>  [כ] הָאוֹמֵר שֶׁלְּמַעְלָה תְּרוּמָה וְשֶׁלְּמַטָּה חֻלִּין, אוֹ שֶׁלְּמַעְלָה חֻלִּין וְשֶׁלְּמַטָּה תְּרוּמָה--דְּבָרָיו קַיָּמִין, שֶׁהַדָּבָר תָּלוּי בְּדַעַת הַתּוֹרֵם.</P>

<P><B>ד,כב</B>  [כא] הַתּוֹרֵם אֶת הַגֹּרֶן--צָרִיךְ שֶׁיְּכַוַּן אֶת לִבּוֹ שֶׁתִּהְיֶה זוֹ תְּרוּמָה עַל הַכֳּרִי, וְעַל מַה שֶׁבַּקְּטִיעִין, וְעַל מַה שֶׁבַּצְּדָדִין, וְעַל מַה שֶׁבְּתוֹךְ הַתֶּבֶן; הַתּוֹרֵם אֶת הַיֶּקֶב--צָרִיךְ שֶׁיְּכַוַּן אֶת לִבּוֹ לִתְרֹם עַל מַה שֶׁבַּחַרְצַנִּין, וְעַל מַה שֶׁבַּזּוֹגִין; הַתּוֹרֵם אֶת הַבּוֹר שֶׁלְּיַיִן, צָרִיךְ שֶׁיְּכַוַּן אֶת לִבּוֹ לִתְרֹם עַל מַה שֶׁבַּגֶּפֶת.  וְאִם לֹא נִתְכַּוַּן, אֵלָא תָּרַם סְתָם--נִפְטַר הַכֹּל:  שֶׁתְּנָאי בֵּית דִּין הוּא, שֶׁהַתְּרוּמָה עַל הַכֹּל.  הַתּוֹרֵם כַּלְכָּלָה שֶׁלִּתְאֵנִים, וְנִמְצְאוּ תְּאֵנִים בְּצַד הַכַּלְכָּלָה--הֲרֵי אֵלּוּ פְּטוּרִין, מִפְּנֵי שֶׁבְּלִבּוֹ לִתְרֹם עַל הַכֹּל.
<BR> </P>

<H2>הִלְכּוֹת תְּרוּמוֹת פֵּרֶק ה</H2>

<P><B>ה,א</B>  אֵין תּוֹרְמִין אֵלָא מִן הַיָּפֶה, שֶׁנֶּאֱמָר "בַּהֲרִימְכֶם אֶת-חֶלְבּוֹ, מִמֶּנּוּ" (במדבר יח,ל; במדבר יח,לב); וְאִם אֵין שָׁם כּוֹהֵן--תּוֹרֵם מִן הַמִּתְקַיֵּם, אַף עַל פִּי שֶׁיֵּשׁ שָׁם יָפֶה שְׁאֵינוּ מִתְקַיֵּם.  כֵּיצַד:  תּוֹרֵם תְּאֵנִים עַל הַגְּרֹגְּרוֹת; וּבִמְקוֹם שְׁאֵין בּוֹ כּוֹהֵן, תּוֹרֵם גְּרֹגְּרוֹת עַל הַתְּאֵנִים.  וְאִם רָגִיל לַעֲשׂוֹת תְּאֵנִים גְּרֹגְּרוֹת--תּוֹרֵם מִן הַתְּאֵנִים עַל הַגְּרֹגְּרוֹת, אַפִלּוּ בִּמְקוֹם שְׁאֵין בּוֹ כּוֹהֵן.</P>

<P><B>ה,ב</B>  אֲבָל בִּמְקוֹם שֶׁיֵּשׁ בּוֹ כּוֹהֵן--אֵין תּוֹרְמִין מִן הַגְּרֹגְּרוֹת עַל הַתְּאֵנִים, אַפִלּוּ בִּמְקוֹם שֶׁדַּרְכָּן לַעֲשׂוֹת תְּאֵנִים גְּרֹגְּרוֹת.  [ב] וְתוֹרְמִין בָּצֵל שָׁלֵם, אַף עַל פִּי שְׁהוּא קָטָן, אֲבָל לֹא חֲצִי בָּצֵל, אַף עַל פִּי שְׁהוּא גָּדוֹל--בְּכָל מָקוֹם.</P>

<P><B>ה,ג</B>  אֵין תּוֹרְמִין מִמִּין עַל שְׁאֵינוּ מִינוֹ, שֶׁנֶּאֱמָר "כַּדָּגָן, מִן-הַגֹּרֶן, וְכַמְלֵאָה, מִן-הַיָּקֶב" (במדבר יח,כז); וְאִם תָּרַם, אֵינָהּ תְּרוּמָה.  [ג] הַקִּישׁוּת וְהַמְּלָפְפוֹן מִין אֶחָד, כָּל מִין חִטִּים אֶחָד, כָּל מִין תְּאֵנִים וּגְרֹגְּרוֹת וּדְבֵילָה אֶחָד; וְתוֹרֵם מִזֶּה עַל זֶה.  וְכָל שְׁהוּא כִּלְאַיִם בַּחֲבֵרוֹ--לֹא יִתְרֹם מִזֶּה עַל זֶה, אַפִלּוּ מִן הַיָּפֶה עַל הָרַע.</P>

<P><B>ה,ד</B>  כֵּיצַד:  הָיוּ לוֹ חֲמִשִּׁים סְאָה חִטִּין וַחֲמִשִּׁים שְׂעוֹרִים בְּבַיִת אֶחָד, וְהִפְרִישׁ עַל הַכֹּל שְׁנֵי סְאִין חִטִּין--אֵינָן תְּרוּמָה.  וְכָל שְׁאֵינוּ כִּלְאַיִם בַּחֲבֵרוֹ, תּוֹרֵם מִן הַיָּפֶה עַל הָרַע; אֲבָל לֹא מִן הָרַע עַל הַיָּפֶה.  וְאִם תָּרַם מִן הָרַע עַל הַיָּפֶה, תְּרוּמָתוֹ תְּרוּמָה--חוּץ מִן הַזּוּנִין עַל הַחִטִּים, מִפְּנֵי שְׁאֵין הַזּוּנִין מַאֲכַל אָדָם.</P>

<P><B>ה,ה</B>  [ד] אֵין תּוֹרְמִין מִדָּבָר שֶׁנִּגְמְרָה מְלַאכְתּוֹ עַל דָּבָר שֶׁלֹּא נִגְמְרָה מְלַאכְתּוֹ, וְלֹא מִדָּבָר שֶׁלֹּא נִגְמְרָה מְלַאכְתּוֹ עַל דָּבָר שֶׁנִּגְמְרָה מְלַאכְתּוֹ, וְלֹא מִדָּבָר שֶׁלֹּא נִגְמְרָה מְלַאכְתּוֹ עַל דָּבָר שֶׁלֹּא נִגְמְרָה מְלַאכְתּוֹ--שֶׁנֶּאֱמָר "כַּדָּגָן, מִן-הַגֹּרֶן, וְכַמְלֵאָה, מִן-הַיָּקֶב" (במדבר יח,כז), מִן הַגָּמוּר עַל הַגָּמוּר; וְאִם תָּרְמוּ, תְּרוּמָתָן תְּרוּמָה.</P>

<P><B>ה,ו</B>  [ה] מֵאֵימָתַי תּוֹרְמִין אֶת הַגֹּרֶן, מִשֶּׁיִּכְבֹּר; כָּבַר מִקְצָת, תּוֹרֵם מִן הַכָּבוּר עַל שְׁאֵינוּ כָּבוּר.  הַמְּכַנֵּס שִׁבֳּלִים לְתוֹךְ בֵּיתוֹ לַעֲשׂוֹתָן מְלִילוֹת, הֲרֵי זֶה תּוֹרֵם מֵהֶן שִׁבֳּלִים.  [ו] מֵאֵימָתַי תּוֹרְמִין אֶת הַגַּת, מִשֶּׁיְּהַלְּכוּ בָּהּ שְׁתִי וְעֵרֶב; מֵאֵימָתַי תּוֹרְמִין אֶת הַזֵּיתִים, מִשֶּׁיַּעַטְנוּ.</P>

<P><B>ה,ז</B>  אֵין תּוֹרְמִין מִן הַטָּהוֹר עַל הַטָּמֵא; וְאִם תָּרַם, תְּרוּמָתוֹ תְּרוּמָה.  וַהֲלָכָה לְמֹשֶׁה מִסִּינַי, שֶׁעִגּוּל שֶׁלִּדְבֵלָה שֶׁנִּטְמָא מִקְצָתוֹ--תּוֹרְמִין לְכַתְּחִלָּה מִן הַטָּהוֹר שֶׁבּוֹ עַל הַטָּמֵא שֶׁבּוֹ.  וְלֹא הָעִגּוּל בִּלְבָד שְׁהוּא גּוּף אֶחָד, אֵלָא אַפִלּוּ אֲגֻדָּה שֶׁלְּיָרָק, אַפִלּוּ עֲרֵמָה שֶׁלְּחִטִּים שֶׁנִּטְמֵאת מִקְצָתָהּ--תּוֹרְמִין מִן הַטָּהוֹר שֶׁבָּהּ עַל הַטָּמֵא שֶׁבָּהּ.</P>

<P><B>ה,ח</B>  אֲבָל אִם הָיוּ שְׁנֵי עִגּוּלִים אוֹ שְׁתֵּי אֲגֻדּוֹת אוֹ שְׁתֵּי עֲרֵמוֹת, אַחַת טְמֵאָה וְאַחַת טְהוֹרָה בְּצִדָּהּ--לֹא יִתְרֹם מִן הַטָּהוֹר עַל הַטָּמֵא לְכַתְּחִלָּה.  וְתוֹרְמִין תְּרוּמַת מַעֲשֵׂר מִן הַטָּהוֹר עַל הַטָּמֵא לְכַתְּחִלָּה--שֶׁנֶּאֱמָר "אֶת-מִקְדְּשׁוֹ, מִמֶּנּוּ" (במדבר יח,כט), טֹל מִן הַמְּקֻדָּשׁ שֶׁבּוֹ.</P>

<P><B>ה,ט</B>  [ח] אֵין תּוֹרְמִין מִן הַטָּמֵא עַל הַטָּהוֹר; וְאִם תָּרַם בְּשׁוֹגֵג, תְּרוּמָתוֹ תְּרוּמָה.  בְּמֵזִיד--לֹא תִקַּן אֶת הַשְּׁיָרַיִם, וְזֶה שֶׁהֵרִים תְּרוּמָה; וְיַחְזֹר וְיִתְרֹם.  בַּמֶּה דְּבָרִים אֲמוּרִים, שֶׁלֹּא יָדַע בַּטֻּמְאָה; אֲבָל אִם יָדַע, וְשָׁגַג שֶׁמֻּתָּר לִתְרֹם מִן הַטָּמֵא עַל הַטָּהוֹר--הֲרֵי הוּא כְּמֵזִיד.  וְכֵן בִּתְרוּמַת מַעֲשֵׂר.</P>

<P><B>ה,י</B>  [ט] אֵין תּוֹרְמִין מִן הַמְּחֻבָּר עַל הַתָּלוּשׁ, וְלֹא מִן הַתָּלוּשׁ עַל הַמְּחֻבָּר.  כֵּיצַד:  הָיוּ לוֹ פֵּרוֹת תְּלוּשִׁין, וְאָמַר פֵּרוֹת אֵלּוּ יִהְיוּ תְּרוּמָה עַל פֵּרוֹת אֵלּוּ הַמְּחֻבָּרִים, אַפִלּוּ אָמַר לִכְשֶׁיִּתָּלְשׁוּ, אוֹ שֶׁהָיוּ לוֹ שְׁתֵּי עֲרוּגוֹת, וְאָמַר פֵּרוֹת עֲרוּגָה זוֹ תְּלוּשִׁין יִהְיוּ תְּרוּמָה עַל פֵּרוֹת עֲרוּגָה זוֹ מְחֻבָּרִים, אוֹ שֶׁאָמַר פֵּרוֹת עֲרוּגָה זוֹ תְּלוּשִׁין יִהְיוּ תְּרוּמָה עַל פֵּרוֹת עֲרוּגָה זוֹ תְּלוּשִׁין--לֹא אָמַר כְּלוּם.</P>

<P><B>ה,יא</B>  אֲבָל אִם אָמַר פֵּרוֹת עֲרוּגָה זוֹ תְּלוּשִׁין יִהְיוּ תְּרוּמָה עַל פֵּרוֹת עֲרוּגָה זוֹ לִכְשֶׁיִּתָּלְשׁוּ, וְנִתְלְשׁוּ--הוֹאִיל וּבְידוֹ לְתָלְשָׁן, אֵינוּ מְחֻסָּר מַעֲשֵׂה; וְלִכְשֶׁיִּתָּלְשׁוּ שְׁנֵיהֶם, דְּבָרָיו קַיָּמִין:  וְהוּא שֶׁיָּבִיאוּ שְׁתֵּיהֶן שְׁלִישׁ, בְּעֵת שֶׁיֹּאמַר.</P>

<P><B>ה,יב</B>  [י] אֵין תּוֹרְמִין מִן הַלַּח עַל הַיָּבֵשׁ, וְלֹא מִן הַיָּבֵשׁ עַל הַלַּח; וְאִם תָּרַם, תְּרוּמָתוֹ תְּרוּמָה.  כֵּיצַד:  לִקַּט יָרָק הַיּוֹם, וְלִקַּט מִמֶּנּוּ לְמָחָר--אֵין תּוֹרְמִין מִזֶּה עַל זֶה, אֵלָא אִם כֵּן דַּרְכּוֹ לְהִשְׁתַּמַּר שְׁנֵי יָמִים; וְכֵן יָרָק שֶׁדַּרְכּוֹ לְהִשְׁתַּמַּר שְׁלוֹשָׁה יָמִים, כְּגוֹן הַמְּלָפְפוֹנוֹת--כָּל שֶׁלִּקַּט בִּשְׁלֹשֶׁת הַיָּמִים מִצְטָרֵף, וְתוֹרֵם מִזֶּה עַל זֶה.  יָרָק שֶׁדַּרְכּוֹ לְהִשְׁתַּמַּר יוֹם אֶחָד בִּלְבָד, וְלִקַּט בַּשַּׁחְרִית וְלִקַּט בָּעֶרֶב--תּוֹרֵם מִזֶּה עַל זֶה.</P>

<P><B>ה,יג</B>  [יא] אֵין תּוֹרְמִין מִפֵּרוֹת שָׁנָה זוֹ עַל פֵּרוֹת שָׁנָה שֶׁעָבְרָה, וְלֹא מִפֵּרוֹת שָׁנָה שֶׁעָבְרָה עַל פֵּרוֹת שָׁנָה זוֹ; וְאִם תָּרַם--אֵינָהּ תְּרוּמָה, שֶׁנֶּאֱמָר "שָׁנָה שָׁנָה" (דברים יד,כב).</P>

<P><B>ה,יד</B>  לִקַּט יָרָק עֶרֶב רֹאשׁ הַשָּׁנָה עַד שֶׁלֹּא בָאָה הַשֶּׁמֶשׁ, וְחָזַר וְלִקַּט אַחַר שֶׁבָּאָה הַשֶּׁמֶשׁ--אֵין תּוֹרְמִין מִזֶּה עַל זֶה:  שֶׁזֶּה חָדָשׁ, וְזֶה יָשָׁן.  וְכֵן אִם לִקַּט אֶתְרוֹג בְּעֶרֶב חֲמִשָּׁה עָשָׂר בִּשְׁבָט עַד שֶׁלֹּא בָאָה הַשֶּׁמֶשׁ, וְחָזַר וְלִקַּט אֶתְרוֹג אַחֵר מִשֶּׁבָּאָה הַשֶּׁמֶשׁ--אֵין תּוֹרְמִין מִזֶּה עַל זֶה:  מִפְּנֵי שֶׁאֶחָד בְּתִשְׁרִי רֹאשׁ הַשָּׁנָה לְמַעַשְׂרוֹת תְּבוּאָה וִירָקוֹת וְקָטְנָיוֹת, וַחֲמִשָּׁה עָשָׂר בִּשְׁבָט רֹאשׁ הַשָּׁנָה לְמַעַשְׂרוֹת הָאִילָן.</P>

<P><B>ה,טו</B>  [יב] אֵין תּוֹרְמִין פֵּרוֹת הָאָרֶץ עַל פֵּרוֹת חוּצָה לָאָרֶץ, וְלֹא מִפֵּרוֹת חוּצָה לָאָרֶץ עַל פֵּרוֹת הָאָרֶץ, וְלֹא מִפֵּרוֹת הָאָרֶץ עַל פֵּרוֹת סוּרְיָה, וְלֹא מִפֵּרוֹת סוּרְיָה עַל פֵּרוֹת הָאָרֶץ.  וְלֹא מִפֵּרוֹת שְׁאֵינָן חַיָּבִין בִּתְרוּמָה כְּגוֹן לֶקֶט שִׁכְחָה אוֹ פֵּרוֹת שֶׁנִּתְרְמָה תְּרוּמָתָן, עַל פֵּרוֹת שֶׁחַיָּבִין בִּתְרוּמָה, וְלֹא מִפֵּרוֹת שֶׁחַיָּבִין בִּתְרוּמָה, עַל פֵּרוֹת הַפְּטוּרִין.  וְאִם תָּרַם, אֵינָהּ תְּרוּמָה.</P>

<P><B>ה,טז</B>  [יג] הַמַּפְרִישׁ תְּרוּמָה מִמַּעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ, אוֹ מִמַּעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ, עַל פֵּרוֹת אֲחֵרוֹת--אֵין תְּרוּמָתוֹ תְּרוּמָה.</P>

<P><B>ה,יז</B>  [יד] אֵין תּוֹרְמִין מִדָּבָר שְׁהוּא חַיָּב בִּתְרוּמָה מִן הַתּוֹרָה עַל דָּבָר שְׁהוּא חַיָּב מִדִּבְרֵיהֶן, וְלֹא מִן הַחַיָּב מִדִּבְרֵיהֶן עַל הַחַיָּב מִן הַתּוֹרָה.  וְאִם תָּרַם, תְּרוּמָתוֹ תְּרוּמָה; וְיַחְזֹר וְיִתְרֹם.</P>

<P><B>ה,יח</B>  [טו] עֲצִיץ נָקוּב, הֲרֵי הוּא כָּאָרֶץ.  וְכַמָּה יִהְיֶה בַּנֶּקֶב--כְּדֵי שֹׁרֶשׁ קָטָן, וְהוּא פָּחוּת מִכַּזַּיִת.  זָרַע תְּבוּאָה בַּעֲצִיץ שְׁאֵינוּ נָקוּב, וְהֵבִיאָה שְׁלִישׁ, וְאַחַר כָּךְ נְקָבוֹ, וְנִגְמְרָה הַתְּבוּאָה וְהוּא נָקוּב--הֲרֵי הִיא כַּצּוֹמֵחַ בִּשְׁאֵינוּ נָקוּב:  עַד שֶׁיִּקְּבֶנּוּ, קֹדֶם שֶׁיָּבִיאוּ שְׁלִישׁ.</P>

<P><B>ה,יט</B>  [טז] הַתּוֹרֵם מִפֵּרוֹת הַגְּדֵלִין בָּאָרֶץ עַל הַגְּדֵלִין בַּעֲצִיץ נָקוּב, אוֹ מִפֵּרוֹת עֲצִיץ נָקוּב עַל הַגְּדֵלִין בָּאָרֶץ--תְּרוּמָתוֹ תְּרוּמָה.  תָּרַם מִשְּׁאֵינוּ נָקוּב עַל הַנָּקוּב, תְּרוּמָתוֹ תְּרוּמָה; וְיַחְזֹר וְיִתְרֹם.  תָּרַם מִן הַנָּקוּב עַל שְׁאֵינוּ נָקוּב, תְּרוּמָתוֹ תְּרוּמָה; וְלֹא תֵאָכֵל, עַד שֶׁיּוֹצִיא עָלֶיהָ תְּרוּמָה וּמַעַשְׂרוֹת מִמָּקוֹם אַחֵר.</P>

<P><B>ה,כ</B>  [יז] הַתּוֹרֵם מִן הַדֳּמַאי עַל הַדֳּמַאי, וּמִן הַדֳּמַאי עַל הַוַּדַּאי--תְּרוּמָה; וְיַחְזֹר וְיִתְרֹם, מִכָּל אֶחָד וְאֶחָד בִּפְנֵי עַצְמוֹ.  תָּרַם מִן הַוַּדַּאי עַל הַדֳּמַאי, תְּרוּמָה; וְלֹא תֵאָכֵל, עַד שֶׁיּוֹצִיא עָלֶיהָ תְּרוּמָה וּמַעַשְׂרוֹת.</P>

<P><B>ה,כא</B>  [יח] אֵין תּוֹרְמִין שִׁבֳּלִים עַל הַחִטִּים, וְזֵיתִים עַל שֶׁמֶן, וַעֲנָבִים עַל יַיִן; וְאִם תָּרַם, אֵינָהּ תְּרוּמָה--גְּזֵרָה, שֶׁלֹּא יַטְרִיחַ אֶת הַכּוֹהֵן לִכְתֹּשׁ וְלִדְרֹךְ.  אֲבָל תּוֹרְמִין שֶׁמֶן עַל זֵיתִים הַנִּכְבָּשִׁין, וְיַיִן עַל עֲנָבִים לַעֲשׂוֹתָן צִמּוּקִין; לְמַה זֶה דּוֹמֶה--לְתוֹרֵם מִשְּׁנֵי מִינִין שְׁאֵינָן כִּלְאַיִם זֶה בְּזֶה, מִן הַיָּפֶה עַל הָרַע.</P>

<P><B>ה,כב</B>  וְכֵן תּוֹרְמִין מִזֵּיתֵי שֶׁמֶן עַל זֵיתֵי כְּבָשׁ, אֲבָל לֹא מִזֵּיתֵי כְּבָשׁ עַל זֵיתֵי שֶׁמֶן; מִיַּיִן שְׁאֵינוּ מְבֻשָּׁל עַל הַמְּבֻשָּׁל, אֲבָל לֹא מִן הַמְּבֻשָּׁל עַל שְׁאֵינוּ מְבֻשָּׁל; מִן הַצָּלוּל עַל שְׁאֵינוּ צָלוּל, אֲבָל לֹא מִשְּׁאֵינוּ צָלוּל עַל הַצָּלוּל; מִתְּאֵנִים עַל גְּרֹגְּרוֹת בְּמִנְיָן, מִגְּרֹגְּרוֹת עַל הַתְּאֵנִים בְּמִדָּה, אֲבָל לֹא תְאֵנִים עַל גְּרֹגְּרוֹת בְּמִדָּה, וְלֹא גְּרֹגְּרוֹת עַל תְּאֵנִים בְּמִנְיָן:  כְּדֵי שֶׁיִּתְרֹם לְעוֹלָם בְּעַיִן יָפָה.  וְתוֹרְמִין חִטִּים עַל הַפַּת, אֲבָל לֹא מִן הַפַּת עַל הַחִטִּים אֵלָא לְפִי חֶשְׁבּוֹן.  וּבְכָל אֵלּוּ--אִם תָּרַם, תְּרוּמָתוֹ תְּרוּמָה.</P>

<P><B>ה,כג</B>  [יט] אֵין תּוֹרְמִין שֶׁמֶן עַל זֵיתִים הַנִּכְתָּשִׁין, וְלֹא יַיִן עַל עֲנָבִים הַנִּדְרָכוֹת--שֶׁזֶּה דּוֹמֶה לְתוֹרֵם מִדָּבָר שֶׁנִּגְמְרָה מְלַאכְתּוֹ עַל דָּבָר שֶׁלֹּא נִגְמְרָה מְלַאכְתּוֹ.  וְאִם תָּרַם, תְּרוּמָה; וְיַחְזֹר וְיִתְרֹם מִן הַזֵּיתִים וְהָעֲנָבִים, בִּפְנֵי עַצְמָן.  הָרִאשׁוֹנָה מְדַמַּעַת בִּפְנֵי עַצְמָהּ, וְהָאוֹכְלָהּ חַיָּב עָלֶיהָ כִּשְׁאָר תְּרוּמוֹת גְּמוּרוֹת; אֲבָל לֹא הַשְּׁנִיָּה.</P>

<P><B>ה,כד</B>  [כ] מִי שֶׁתָּרַם שֶׁמֶן עַל זֵיתִים שֶׁדַּעְתּוֹ לְאָכְלָן, אוֹ זֵיתִים עַל זֵיתִים וְדַעְתּוֹ עַל הַכֹּל לַאֲכִילָה, אוֹ שֶׁתָּרַם יַיִן עַל עֲנָבִים שְׁהֶם לַאֲכִילָה, אוֹ עֲנָבִים עַל עֲנָבִים וְהַכֹּל לַאֲכִילָה, וְנִמְלַךְ לְדָרְכָן, וְדָרַךְ הַזֵּיתִים וְהָעֲנָבִים שֶׁכְּבָר תָּרַם עֲלֵיהֶם--אֵינוּ צָרִיךְ לַחְזֹר וְלִתְרֹם.</P>

<P><B>ה,כה</B>  [כא] אֵין תּוֹרְמִין חֹמֶץ עַל יַיִן, אֲבָל תּוֹרְמִין יַיִן עַל חֹמֶץ--שֶׁהַיַּיִן וְהַחֹמֶץ, מִין אֶחָד הֶן; הָיָה בְּלִבּוֹ לִתְרֹם חֹמֶץ עַל חֹמֶץ, וְנִמְצָא הַחֹמֶץ שֶׁתָּרַם יַיִן--אֵינָהּ תְּרוּמָה.  [כב] הַתּוֹרֵם חָבִית שֶׁלְּיַיִן עַל הַיַּיִן, וְנִמְצֵאת חֹמֶץ--אִם נוֹדַע שֶׁהָיְתָה חֹמֶץ עַד שֶׁלֹּא תְרָמָהּ, אֵינָהּ תְּרוּמָה; וְאִם אַחַר שֶׁתְּרָמָהּ הִחְמִיצָה, הֲרֵי זוֹ תְּרוּמָה.  וְאִם סָפֵק, תְּרוּמָה; וְיַחְזֹר וְיִתְרֹם.</P>

<P><B>ה,כו</B>  וְכֵן הַתּוֹרֵם קִישׁוּת וְנִמְצֵאת מָרָה, אֲבַטִּיחַ וְנִמְצָא סָרוּחַ, אוֹ שֶׁנִּמְצְאוּ נְקוּרִין, תָּרַם חָבִית שֶׁלְּיַיִן וְנִמְצֵאת מְגֻלָּה שֶׁאָסוּר לִשְׁתּוֹתָהּ--תְּרוּמָה; וְיַחְזֹר וְיִתְרֹם שְׁנִיָּה.  וְאֵין אַחַת מִשְּׁתֵּיהֶן מְדַמַּעַת בִּפְנֵי עַצְמָהּ, וְהָאוֹכֵל אַחַת מִשְּׁתֵּיהֶן אֵינוּ חַיָּב חֹמֶשׁ.</P>

<P><B>ה,כז</B>  [כג] כֵּיצַד:  נָפְלָה אַחַת מֵהֶן לְתוֹךְ הַחֻלִּין, אֵינָהּ מְדַמְּעַתָּן; נָפְלָה שְׁנִיָּה לְמָקוֹם אַחֵר, אֵינָהּ מְדַמַּעַת.  נָפְלוּ שְׁתֵּיהֶן לְמָקוֹם אֶחָד, מְדַמְּעוֹת כַּקְּטַנָּה שֶׁבִּשְׁתֵּיהֶן.  וְכֵן אִם אָכַל זָר שְׁתֵּיהֶן, מְשַׁלֵּם כַּקְּטַנָּה שֶׁבִּשְׁתֵּיהֶן וְחֻמְשָׁהּ.  כֵּיצַד הוּא עוֹשֶׂה בִּשְׁתֵּיהֶן--נוֹתְנָן לַכּוֹהֵן אֶחָד, וְנוֹטֵל מִן הַכּוֹהֵן דְּמֵי הַגְּדוֹלָה.</P>

<P><B>ה,כח</B>  [כד] הַבּוֹדֵק אֶת הֶחָבִית, וְהִנִּיחָהּ לְהַפְרִישָׁהּ תְּרוּמָה עַל אֲחֵרִים, עַד שֶׁתֵּעָשֶׂה כֻּלָּהּ תְּרוּמָה, וְיִתְּנֶנָּה לַכּוֹהֵן, וּלְאַחַר זְמָן בְּדָקָהּ וּמְצָאָהּ חֹמֶץ--מֵעֵת שֶׁבְּדָקָהּ תְּחִלָּה עַד שְׁלוֹשָׁה יָמִים, וַדַּאי יַיִן, וְכָל יַיִן שֶׁחִשַּׁב בְּאוֹתָן הַיָּמִים שֶׁהַתְּרוּמָה שֶׁלּוֹ בְּחָבִית זוֹ, הֲרֵי הוּא מְתֻקָּן; מִכָּאן וְאִלַּךְ סָפֵק, וְצָרִיךְ לְהַפְרִישׁ מִמֶּנּוּ תְּרוּמָה שְׁנִיָּה.</P>

<P><B>ה,כט</B>  [כה] בִּשְׁלוֹשָׁה פְּרָקִים צָרִיךְ לִבְדֹּק אֶת הַיַּיִן שֶׁהִנִּיחוֹ לְהַפְרִישׁ עָלָיו, שֶׁמֶּא הִחְמִיץ; וְאֵלּוּ הֶן--בַּקָּדִים שֶׁלְּמוֹצָאֵי הֶחָג, וּבְהוֹצָאַת הַסְּמָדַר, וּבְשָׁעַת כְּנִיסַת מַיִם לַבֹּסֶר.  וְיַיִן מִגִּתּוֹ, מַפְרִישִׁין עָלָיו בְּחֶזְקַת שְׁהוּא יַיִן אַרְבָּעִים יוֹם.</P>

<P><B>ה,ל</B>  [כו] הַמַּנִּיחַ פֵּרוֹת לִהְיוֹת מַפְרִישׁ עֲלֵיהֶן, עַד שֶׁיֵּעָשׂוּ תְּרוּמָה--אַף עַל פִּי שְׁאֵין מַפְרִישִׁין לְכַתְּחִלָּה, אֵלָא מִן הַמֻּקָּף--אִם הִפְרִישׁ, הֲרֵי הֶן בְּחֶזְקַת קַיָּמִין.  מְצָאָן שֶׁאָבְדוּ--הֲרֵי זֶה חוֹשֵׁשׁ לְכָל מַה שֶׁתִּקַּן, שֶׁמֶּא לֹא הִפְרִישׁ עֲלֵיהֶן אֵלָא אַחַר שֶׁאָבְדוּ; וּלְפִיכָּךְ מַפְרִישׁ תְּרוּמָה שְׁנִיָּה.
<BR> </P>

<H2>הִלְכּוֹת תְּרוּמוֹת פֵּרֶק ו</H2>

<P><B>ו,א</B>  תְּרוּמָה וּתְרוּמַת מַעֲשֵׂר נֶאֱכֶלֶת לַכּוֹהֲנִים--בֵּין גְּדוֹלִים בֵּין קְטַנִּים, בֵּין זְכָרִים בֵּין נְקֵבוֹת, הֶם וְעַבְדֵיהֶם הַכְּנַעֲנִיִּים וּבְהֶמְתָּן:  שֶׁנֶּאֱמָר "וְכֹהֵן, כִּי-יִקְנֶה נֶפֶשׁ קִנְיַן כַּסְפּוֹ" (ויקרא כב,יא).  עֶבֶד כּוֹהֵן שֶׁבָּרַח, וְאֵשֶׁת כּוֹהֵן שֶׁמָּרְדָה--הֲרֵי אֵלּוּ אוֹכְלִין.</P>

<P><B>ו,ב</B>  תְּרוּמָה שֶׁלַּתּוֹרָה--אֵין אוֹכֵל אוֹתָהּ, אֵלָא כּוֹהֵן מְיֻחָס; אֲבָל כּוֹהֲנֵי חֲזָקָה, אוֹכְלִין בִּתְרוּמָה שֶׁלְּדִבְרֵיהֶן בִּלְבָד.  וּתְרוּמָה טְהוֹרָה--בֵּין תְּרוּמָה גְּדוֹלָה בֵּין תְּרוּמַת מַעֲשֵׂר, בֵּין שֶׁלַּתּוֹרָה בֵּין שֶׁלְּדִבְרֵיהֶן--אֵינָהּ נִתֶּנֶת אֵלָא לְכוֹהֵן תַּלְמִיד חֲכָמִים:  מִפְּנֵי שֶׁאָסוּר לֶאֱכֹל תְּרוּמָה טְמֵאָה, וְכָל עַמֵּי הָאָרֶץ בְּחֶזְקַת טֻמְאָה.  לְפִיכָּךְ נוֹתֵן תְּרוּמָה טְמֵאָה, לְכָל כּוֹהֵן שֶׁיִּרְצֶה.</P>

<P><B>ו,ג</B>  יִשְׂרְאֵלִית שֶׁנִּשֵּׂאת לְכוֹהֵן, אַפִלּוּ קְטַנָּה בַּת שָׁלוֹשׁ שָׁנִים וְיוֹם אֶחָד--תֹּאכַל בִּתְרוּמָה וְחָזֶה וְשׁוֹק; וְדִין תּוֹרָה שֶׁתֹּאכַל מִשֶּׁנִּתְאָרְסָה, שֶׁהֲרֵי הִיא קִנְיָנוֹ.  אֲבָל אָסְרוּ חֲכָמִים שֶׁתֹּאכַל, עַד שֶׁתִּכָּנֵס לַחֻפָּה:  גְּזֵרָה--שֶׁמֶּא תַּאֲכִיל תְּרוּמָה לְאָבִיהָ וּלְאַחֶיהָ, כִּשְׁהִיא אֲרוּסָה בְּבֵית אָבִיהָ.</P>

<P><B>ו,ד</B>  חֵרֶשֶׁת וְשׁוֹטָה שֶׁנִּשֵּׂאת לְכוֹהֵן--אֵינָהּ אוֹכֶלֶת בִּתְרוּמָה, אַפִלּוּ הִשִּׂיאָהּ אָבִיהָ:  גְּזֵרָה שֶׁמֶּא יִשָּׂא חֵרֵשׁ כּוֹהֵן לְחֵרֶשֶׁת, וְיַאֲכִיל אוֹתָהּ; לְפִיכָּךְ גָּזְרוּ שֶׁלֹּא תֹאכַל חֵרֶשֶׁת בַּת יִשְׂרָאֵל, כְּלָל.</P>

<P><B>ו,ה</B>  הַזָּר אָסוּר לֶאֱכֹל תְּרוּמוֹת, שֶׁנֶּאֱמָר "וְכָל-זָר, לֹא-יֹאכַל קֹדֶשׁ" (ויקרא כב,י)--אַפִלּוּ הָיָה תּוֹשַׁב כּוֹהֵן, אוֹ שְׂכִירוֹ:  תּוֹשָׁב זֶה שְׂכִיר עוֹלָם, וְשָׂכִיר זֶה שְׂכִיר שָׁנִים; וְעֶבֶד עִבְרִי, הֲרֵי הוּא כְּתוֹשָׁב.  וְכוֹהֶנֶת אֵשֶׁת הַזָּר, הֲרֵי הִיא כַּזָּר--שֶׁנֶּאֱמָר "וְכָל-זָר", בֵּין הוּא בֵּין אִשְׁתּוֹ.</P>

<P><B>ו,ו</B>  זָר שֶׁאָכַל תְּרוּמָה בְּזָדוֹן--בֵּין שֶׁהָיָה טָמֵא בֵּין שֶׁהָיָה טָהוֹר, בֵּין שֶׁאָכַל תְּרוּמָה טְהוֹרָה בֵּין שֶׁאָכַל טְמֵאָה--חַיָּב מִיתָה בִּידֵי שָׁמַיִם, שֶׁנֶּאֱמָר "וּמֵתוּ בוֹ, כִּי יְחַלְּלֻהוּ" (ויקרא כב,ט).  וְלוֹקֶה עַל אֲכִילָתָהּ; וְאֵינוּ מְשַׁלֵּם דְּמֵי שֶׁאָכַל, שְׁאֵינוּ לוֹקֶה וּמְשַׁלֵּם.  וְאִם אָכַל בִּשְׁגָגָה--מוֹסִיף חֹמֶשׁ, שֶׁנֶּאֱמָר "וְאִישׁ, כִּי-יֹאכַל קֹדֶשׁ בִּשְׁגָגָה--וְיָסַף חֲמִשִׁיתוֹ . . ." (ויקרא כב,יד).  [ז] "וּבַת-כֹּהֵן--כִּי תִהְיֶה, לְאִישׁ זָר:  הִיא, בִּתְרוּמַת הַקֳּדָשִׁים לֹא תֹאכֵל" (ויקרא כב,יב), שְׁנֵי עִנְיָנִים בְּלָאו זֶה:  שְׁאִם תִּבָּעֵל לְאָסוּר לָהּ וְתֵעָשֶׂה זוֹנָה אוֹ חֲלָלָה, כְּמוֹ שֶׁבֵּאַרְנוּ בְּהִלְכּוֹת אִסּוּרֵי בִּיאָה--הֲרֵי הִיא אֲסוּרָה לֶאֱכֹל בַּתְּרוּמוֹת לְעוֹלָם כְּדִין כָּל חָלָל, שֶׁהֶחָלָל כַּזָּר לְכָל דָּבָר; וּשְׁאִם תִּנָּשֵׂא לְיִשְׂרָאֵל--הֲרֵי הִיא אֲסוּרָה לֶאֱכֹל בְּמוּרָם מִן הַקֳּדָשִׁים שְׁהוּא חָזֶה וְשׁוֹק לְעוֹלָם, אַף עַל פִּי שֶׁגֵּרְשָׁהּ אוֹ מֵת.</P>

<P><B>ו,ז</B>  [ח] אֲבָל הַתְּרוּמוֹת--אוֹכֶלֶת אַחַר שֶׁגֵּרְשָׁהּ הַיִּשְׂרְאֵלִי אוֹ מֵת, אִם לֹא הִנִּיחַ מִמֶּנָּה בֵּן:  שֶׁנֶּאֱמָר "וּבַת-כֹּהֵן כִּי תִהְיֶה אַלְמָנָה וּגְרוּשָׁה, וְזֶרַע אֵין לָהּ . . . מִלֶּחֶם אָבִיהָ תֹּאכֵל" (ויקרא כב,יג).  [ט] מִפִּי הַשְּׁמוּעָה לָמְדוּ--"מִלֶּחֶם", וְלֹא כָּל לֶחֶם:  חוֹזֶרֶת הִיא לִתְרוּמָה, וְאֵינָהּ חוֹזֶרֶת לְחָזֶה וְשׁוֹק.</P>

<P><B>ו,ח</B>  [י] וְלֹא הַכּוֹהֶנֶת בִּלְבָד, אֵלָא אַפִלּוּ לְוִיָּה וְיִשְׂרְאֵלִית שֶׁנִּבְעֲלָה לְאָסוּר לָהּ--הוֹאִיל וְנַעֲשָׂת זוֹנָה--אֲסוּרָה לֶאֱכֹל בִּתְרוּמָה לְעוֹלָם, וְאַף עַל פִּי שֶׁיֵּשׁ לָהּ זֶרַע מִכּוֹהֵן.  [יא] לְפִיכָּךְ הַשְּׁבוּיָה אֵינָהּ אוֹכֶלֶת בִּתְרוּמָה, וְאַף עַל פִּי שְׁהִיא אוֹמֶרֶת טְהוֹרָה אֲנִי; וְכָל שְׁבוּיָה שֶׁנֶּאֱמֶנֶת לוֹמַר טְהוֹרָה אֲנִי אוֹ שֶׁיֵּשׁ לָהּ עֵד כְּדֵי שֶׁתִּהְיֶה מֻתֶּרֶת לְבַעְלָהּ, הֲרֵי זוֹ אוֹכֶלֶת בִּתְרוּמָה.  וְהַנִּרְבַּעַת לִבְהֵמָה--לֹא נִפְסְלָה מִן הַכְּהֻנָּה, וְאוֹכֶלֶת.</P>

<P><B>ו,ט</B>  [יב] יִשְׂרְאֵלִית שֶׁיֵּשׁ לָהּ זֶרַע מִכּוֹהֵן, אוֹכֶלֶת בִּשְׁבִיל בְּנָהּ--בֵּין זְכָרִים בֵּין נְקֵבוֹת, וְאַפִלּוּ טֻמְטוֹם וְאַנְדְּרֻגִּינוֹס, וְאַפִלּוּ זֶרַע הַזֶּרַע עַד סוֹף הָעוֹלָם:  שֶׁנֶּאֱמָר "וְזֶרַע אֵין לָהּ" (ויקרא כב,יג); [יג] כְּשֵׁם שֶׁזֶּרַע יִשְׂרָאֵל מִכּוֹהֶנֶת פּוֹסֵל אוֹתָהּ--כָּךְ זֶרַע כּוֹהֵן מִיִּשְׂרְאֵלִית מַאֲכִיל אוֹתָהּ, וְאַף עַל פִּי שְׁהוּא זֶרַע פָּסוּל.</P>

<P><B>ו,י</B>  כֵּיצַד:  בַּת יִשְׂרָאֵל שֶׁנִּשֵּׂאת לְכוֹהֵן, אוֹ כּוֹהֶנֶת לְיִשְׂרָאֵל, וְיָלְדָה מִמֶּנּוּ בַּת, וּבָא עַל הַבַּת מִי שְׁהוּא עֶרְוָה עָלֶיהָ אוֹ שֶׁנִּשֵּׂאת לְמַמְזֵר, וּמֵתָה הַבַּת, וַהֲרֵי הַמַּמְזֵר קַיָּם--הָיְתָה אֵם אִמּוֹ בַּת יִשְׂרָאֵל לְכוֹהֵן, תֹּאכַל בִּתְרוּמָה; בַּת כּוֹהֵן לְיִשְׂרָאֵל, לֹא תֹאכַל בִּתְרוּמָה.  [יד] הִנֵּה לָמַדְתָּ שְׁהִיא אוֹכֶלֶת בִּשְׁבִיל זַרְעָהּ, וְאַף עַל פִּי שֶׁאוֹתוֹ הַזֶּרַע פָּסוּל וְאַפִלּוּ יִשְׂרָאֵל אֵינוּ; וְאֵין צָרִיךְ לוֹמַר שְׁאִם הָיְתָה לָהּ בַּת מִכּוֹהֵן, אַף עַל פִּי שֶׁהַבַּת נְשׂוּאָה לְיִשְׂרָאֵל, וְאַפִלּוּ נִתְחַלְּלָה--הֲרֵי אִמָּהּ אוֹכֶלֶת בִּשְׁבִיל הַבַּת הַפְּסוּלָה.</P>

<P><B>ו,יא</B>  [טו] כַּיּוֹצֶא בּוֹ--הַכּוֹהֶנֶת שְׁאֵינָהּ אוֹכֶלֶת מִפְּנֵי זַרְעָהּ שֶׁמִּיִּשְׂרָאֵל, אַף עַל פִּי שֶׁאוֹתוֹ הַזֶּרַע כּוֹהֲנִים.  כֵּיצַד:  בַּת כּוֹהֵן שֶׁנִּשֵּׂאת לְיִשְׂרָאֵל, וְיָלְדָה מִמֶּנּוּ בַּת, וְהָלְכָה הַבַּת וְנִשֵּׂאת לְכוֹהֵן, וְיָלְדָה מִמֶּנּוּ בֵּן--הֲרֵי זֶה רָאוּי לִהְיוֹת כּוֹהֵן גָּדוֹל, מַאֲכִיל אֶת אִמּוֹ, וּפוֹסֵל אֶת אֵם אִמּוֹ, וְאַף עַל פִּי שֶׁמֵּתָה אִמּוֹ; וְזֹאת אוֹמֶרֶת לֹא כְּבֶן בִּתִּי כּוֹהֵן גָּדוֹל, שְׁהוּא פּוֹסְלֵנִי מִן הַתְּרוּמָה.</P>

<P><B>ו,יב</B>  [טז] הָעֶבֶד אֵינוּ פּוֹסֵל מִשּׁוֹם זֶרַע, וְאֵינוּ מַאֲכִיל.  כֵּיצַד:  כּוֹהֶנֶת שֶׁנִּשֵּׂאת לְיִשְׂרָאֵל, אוֹ יִשְׂרְאֵלִית שֶׁנִּשֵּׂאת לְכוֹהֵן, וְיָלְדָה מִמֶּנּוּ בֵּן, וְהָלַךְ הַבֵּן וְנִכְבַּשׁ עַל הַשִּׁפְחָה, וְיָלְדָה מִמֶּנּוּ עֶבֶד, וּמֵת הַבֵּן וַהֲרֵי הָעֶבֶד קַיָּם--הָיְתָה אֵם אָבִיו שֶׁלְּעֶבֶד זֶה בַּת יִשְׂרָאֵל לְכוֹהֵן, לֹא תֹאכַל בִּתְרוּמָה; הָיְתָה בַּת כּוֹהֵן לְיִשְׂרָאֵל, תֹּאכַל:  שְׁאֵין זֶה זֶרַע, שֶׁהָעֲבָדִים אֵין לָהֶם יֵחוּס.</P>

<P><B>ו,יג</B>  [יז] בַּת יִשְׂרָאֵל שֶׁנִּשֵּׂאת לְכוֹהֵן, וּמֵת וְלָהּ מִמֶּנּוּ בֵּן, וְחָזְרָה וְנִשֵּׂאת לְיִשְׂרָאֵל--לֹא תֹאכַל בִּתְרוּמָה.  מֵת הַיִּשְׂרְאֵלִי, וְלָהּ מִמֶּנּוּ בֵּן--לֹא תֹאכַל בִּתְרוּמָה; מֵת בְּנָהּ מִיִּשְׂרָאֵל, אוֹכֶלֶת בִּשְׁבִיל בְּנָהּ הָרִאשׁוֹן.</P>

<P><B>ו,יד</B>  [יח] בַּת כּוֹהֵן שֶׁנִּשֵּׂאת לְיִשְׂרָאֵל, וְיֵשׁ לָהּ מִמֶּנּוּ בֵּן, וְחָזְרָה וְנִשֵּׂאת לְכוֹהֵן--תֹּאכַל בִּתְרוּמָה; מֵת וְלָהּ מִמֶּנּוּ בֵּן, תֹּאכַל בִּתְרוּמָה; מֵת בְּנָהּ מִכּוֹהֵן--אֲסוּרָה לֶאֱכֹל, מִפְּנֵי בְּנָהּ שֶׁמִּיִּשְׂרָאֵל.  מֵת בְּנָהּ מִיִּשְׂרָאֵל--חוֹזֶרֶת לְבֵית אָבִיהָ כִּנְעוּרֶיהָ, וְאוֹכֶלֶת בִּתְרוּמָה; וְאֵינָהּ אוֹכֶלֶת בְּחָזֶה וְשׁוֹק.</P>

<P><B>ו,טו</B>  [יט] בַּת יִשְׂרָאֵל שֶׁנִּשֵּׂאת לְיִשְׂרָאֵל תְּחִלָּה, וְיֵשׁ לָהּ מִמֶּנּוּ בֵּן, וְחָזְרָה וְנִשֵּׂאת לְכוֹהֵן--אוֹכֶלֶת בִּתְרוּמָה; מֵת וְלָהּ מִמֶּנּוּ בֵּן--אוֹכֶלֶת בִּפְנֵי בְּנָהּ הָאַחֲרוֹן, שֶׁהֲרֵי הוּא מַאֲכִילָהּ כְּמוֹ שֶׁהֶאֱכִילָהּ אָבִיו.
<BR> </P>

<H2>הִלְכּוֹת תְּרוּמוֹת פֵּרֶק ז</H2>

<P><B>ז,א</B>  כּוֹהֵן טָמֵא אָסוּר לֶאֱכֹל תְּרוּמָה, בֵּין טְמֵאָה בֵּין טְהוֹרָה--שֶׁנֶּאֱמָר "אִישׁ אִישׁ מִזֶּרַע אַהֲרֹן, וְהוּא צָרוּעַ אוֹ זָב--בַּקֳּדָשִׁים לֹא יֹאכַל" (ויקרא כב,ד):  אֵיזֶה הוּא קֹדֶשׁ שֶׁאוֹכְלִין אוֹתוֹ כָּל זֶרַע אַהֲרוֹן, זְכָרִים וּנְקֵבוֹת--הֱוֵי אוֹמֵר תְּרוּמוֹת.  אֵלָא שֶׁהָאוֹכֵל תְּרוּמָה טְהוֹרָה--חַיָּב מִיתָה בִּידֵי שָׁמַיִם, וּלְפִיכָּךְ לוֹקֶה:  שֶׁנֶּאֱמָר "וְשָׁמְרוּ אֶת-מִשְׁמַרְתִּי, וְלֹא-יִשְׂאוּ עָלָיו חֵטְא" (ויקרא כב,ט).  וְטָמֵא שֶׁאָכַל תְּרוּמָה טְמֵאָה--אַף עַל פִּי שְׁהוּא בְּלָאו--אֵינוּ לוֹקֶה, שֶׁהֲרֵי אֵינָהּ קֹדֶשׁ.</P>

<P><B>ז,ב</B>  אֵין הַטְּמֵאִים אוֹכְלִין בִּתְרוּמָה, עַד שֶׁיַּעְרִיבוּ שִׁמְשָׁן וְיֵצְאוּ שְׁלוֹשָׁה כּוֹכָבִים בֵּינוֹנִיִּים, וְזֶה הָעֵת כְּמוֹ שְׁלִישׁ שָׁעָה אַחַר שְׁקִיעַת הַחַמָּה:  שֶׁנֶּאֱמָר "וּבָא הַשֶּׁמֶשׁ, וְטָהֵר" (ויקרא כב,ז), עַד שֶׁיִּטְהַר הָרָקִיעַ מִן הָאוֹר; "וְאַחַר יֹאכַל מִן-הַקֳּדָשִׁים" (שם).</P>

<P><B>ז,ג</B>  כּוֹהֵן טָהוֹר שֶׁאָכַל תְּרוּמָה טְמֵאָה--אֵינוּ לוֹקֶה, מִפְּנֵי שְׁהִיא בַּעֲשֵׂה:  שֶׁנֶּאֱמָר "וְאַחַר יֹאכַל מִן-הַקֳּדָשִׁים" (ויקרא כב,ז)--מִדָּבָר שְׁהוּא בִּקְדֻשָּׁתוֹ, הוּא שֶׁיֹּאכַל כְּשֶׁיִּטְהַר; אֲבָל דָּבָר טָמֵא, לֹא יֹאכַל אַף עַל פִּי שֶׁטָּהַר.  וְלָאו הַבָּא מִכְּלַל עֲשֵׂה, עֲשֵׂה הוּא.</P>

<P><B>ז,ד</B>  מִי שֶׁהָיָה אוֹכֵל בִּתְרוּמָה, וְהִרְגִּישׁ שֶׁנִּזְדַּעְזְעוּ אֵבָרָיו לְהוֹצִיא שִׁכְבַת זֶרַע--אוֹחֵז בָּאַמָּה, וּבוֹלֵעַ אֶת הַתְּרוּמָה.</P>

<P><B>ז,ה</B>  הַשּׁוֹטֶה וְהַחֵרֵשׁ, מַטְבִּילִין אוֹתָן וּמַאֲכִילִין אוֹתָן תְּרוּמָה אַחַר שֶׁיַּעְרִיבוּ שִׁמְשָׁן.  וּמְשַׁמְּרִין אוֹתָן, שֶׁלֹּא יִישְׁנוּ אַחַר הַטְּבִילָה:  שְׁאִם יִישְׁנוּ, טְמֵאִים--אֵלָא אִם כֵּן עָשׂוּ לָהֶם כִּיס שֶׁלִּנְחֹשֶׁת, שֶׁמֶּא יִרְאֶה קֶרִי.</P>

<P><B>ז,ו</B>  רוֹכְבֵי גְּמַלִּים אֲסוּרִין לֶאֱכֹל בִּתְרוּמָה, עַד שֶׁיִּטְבְּלוּ וְיַעְרִיבוּ שִׁמְשָׁן--שְׁהֶן בְּחֶזְקַת טֻמְאָה:  מִפְּנֵי חִמּוּם הָרְכִיבָה עַל עוֹר הַגָּמָל, מוֹצִיא טִפָּה שֶׁלְּשִׁכְבַת זֶרַע.</P>

<P><B>ז,ז</B>  הַמְּשַׁמֶּשֶׁת מִטָּתָהּ--אִם לֹא נִתְהַפְּכָה בְּשָׁעַת תַּשְׁמִישׁ--טוֹבֶלֶת, וְאוֹכֶלֶת בִּתְרוּמָה לָעֶרֶב; וְאִם נִתְהַפְּכָה בְּשָׁעַת תַּשְׁמִישׁ--הֲרֵי זוֹ אֲסוּרָה לֶאֱכֹל בִּתְרוּמָה כָּל שְׁלוֹשָׁה יָמִים, שְׁאֵי אִפְשָׁר לָהּ שֶׁלֹּא תִפְלֹט וְתִהְיֶה טְמֵאָה כְּמוֹ שֶׁיִּתְבָּאַר בִּמְקוֹמוֹ.</P>

<P><B>ז,ח</B>  תְּרוּמַת חוּצָה לָאָרֶץ--הוֹאִיל וְעִיקָרָהּ מִדִּבְרֵיהֶן--אֵינָהּ אֲסוּרָה בַּאֲכִילָה, אֵלָא לַכּוֹהֵן שֶׁטֻּמְאָה יוֹצְאָה עָלָיו מִגּוּפוֹ:  וְהֶן בַּעֲלֵי קְרָאִין, וְזָבִין, וְזָבוֹת, וְנִדּוֹת, וְיוֹלְדוֹת.  וְכֻלָּן שֶׁטָּבְלוּ--מֻתָּרִין לְאָכְלָהּ, אַף עַל פִּי שֶׁלֹּא הִעְרִיבוּ שִׁמְשָׁן.</P>

<P><B>ז,ט</B>  אֲבָל טְמֵאֵי מַגַּע טֻמְאוֹת--בֵּין שֶׁנָּגַע בְּמֵת שְׁאֵי אִפְשָׁר לָנוּ הַיּוֹם לִטַּהַר מִמֶּנּוּ, בֵּין שֶׁנָּגַע בְּשֶׁרֶץ--אֵינוּ צָרִיךְ לִטְבֹּל לִתְרוּמַת חוּצה לָאָרֶץ.  [ט] לְפִיכָּךְ כּוֹהֵן קָטָן שֶׁעֲדַיִן לֹא רָאָה קֶרִי, וּקְטַנָּה שֶׁעֲדַיִן לֹא רָאָת נִדָּה--אוֹכְלִין אוֹתָהּ תָּמִיד בְּלֹא בְּדִיקָה, שֶׁחֶזְקָתָן שֶׁלֹּא יָצְאָה טֻמְאָה עֲדַיִן עֲלֵיהֶם.  וְהַמְּצֹרָע, הֲרֵי הוּא כְּמִי שֶׁטֻּמְאָה יוֹצְאָה עָלָיו מִגּוּפוֹ:  וְהוּא, שֶׁיְּטַמֵּא אוֹתוֹ כּוֹהֵן מְיֻחָס; אֲבָל קֹדֶם שֶׁיְּטַמְּאוֹ הַכּוֹהֵן, טָהוֹר הוּא.</P>

<P><B>ז,י</B>  כּוֹהֵן עָרֵל, אָסוּר לֶאֱכֹל בִּתְרוּמָה מִדִּין תּוֹרָה--שֶׁהֲרֵי נֶאֱמָר "תּוֹשַׁב . . . וְשָׂכִיר" בַּתְּרוּמָה (ויקרא כב,י), וְנֶאֱמָר "תּוֹשָׁב וְשָׂכִיר" בַּפֶּסַח (שמות יב,מה):  מַה "תּוֹשָׁב וְשָׂכִיר" הָאָמוּר בַּפֶּסַח, עָרֵל אָסוּר בּוֹ--אַף "תּוֹשַׁב . . . וְשָׂכִיר" הָאָמוּר בַּתְּרוּמָה, עָרֵל אָסוּר בָּהּ.  וְאִם אָכַל, לוֹקֶה מִן הַתּוֹרָה.</P>

<P><B>ז,יא</B>  מָשׁוּךְ--מֻתָּר לֶאֱכֹל בִּתְרוּמָה, וְאַף עַל פִּי שֶׁנִּרְאֶה כְּעָרֵל; וּמִדִּבְרֵי סוֹפְרִים שֶׁיִּמּוֹל פַּעַם שְׁנִיָּה, עַד שֶׁיֵּרָאֶה מָהוּל.  [יא] וְהַנּוֹלָד מָהוּל, אוֹכֵל בִּתְרוּמָה; וְהַטֻּמְטוֹם אֵינוּ אוֹכֵל, מִפְּנֵי סְפֵק עָרֵל.  וְאַנְדְּרֻגִּינוֹס, מָל וְאוֹכֵל.</P>

<P><B>ז,יב</B>  הֶעָרֵל וְכָל הַטְּמֵאִין--אַף עַל פִּי שְׁהֶן אֲסוּרִין מִלֶּאֱכֹל בִּתְרוּמָה, נְשֵׁיהֶן וְעַבְדֵיהֶן אוֹכְלִין.  [יג] פְּצוּעַ דַּכָּא וּכְרוּת שָׁפְכָה--הֶם וְעַבְדֵיהֶן אוֹכְלִין, וּנְשֵׁיהֶן לֹא יֹאכְלוּ.  אִם לֹא יָדַע אֶת אִשְׁתּוֹ מִשֶּׁנַּעֲשָׂה פְּצוּעַ דַּכָּא וּכְרוּת שָׁפְכָה, הֲרֵי אֵלּוּ יֹאכְלוּ; וְכֵן אִם נָשָׂא בַּת גֵּרִים, הֲרֵי זוֹ אוֹכֶלֶת.  [יד] פְּצוּעַ דַּכָּא כּוֹהֵן שֶׁקִּדַּשׁ בַּת כּוֹהֵן, אֵינָהּ אוֹכֶלֶת.</P>

<P><B>ז,יג</B>  סְרִיס חַמָּה, הוּא וְאִשְׁתּוֹ וַעֲבָדָיו אוֹכְלִין.  אַנְדְּרֻגִּינוֹס וְטֻמְטוֹם, עַבְדֵיהֶן אוֹכְלִין; אֲבָל לֹא נְשׁוֹתֵיהֶן.  [טו] חֵרֵשׁ שׁוֹטֶה וְקָטָן שֶׁקָּנוּ לָהֶן עֲבָדִים, אֵינָן אוֹכְלִין; אֲבָל אִם קָנוּ לָהֶם בֵּית דִּין, אוֹ אַפְטְרוּפִין, אוֹ שֶׁנָּפְלוּ לָהֶן בִּירֻשָּׁה--הֲרֵי אֵלּוּ אוֹכְלִין.</P>

<P><B>ז,יד</B>  [טז] אַנְדְּרֻגִּינוֹס שֶׁנִּבְעַל לְפוֹסֵל מִן הַתְּרוּמָה, בֵּין דֶּרֶךְ זַכְרוּתוֹ בֵּין דֶּרֶךְ נַקְבוּתוֹ--נִפְסַל מִלֶּאֱכֹל בִּתְרוּמָה כְּנָשִׁים, וְאֵין עֲבָדָיו אוֹכְלִין.  וְכֵן אִם נִבְעַל לְאַנְדְּרֻגִּינוֹס אַחֵר שְׁהוּא פּוֹסֵל בְּבִיאָתוֹ לְאִשָּׁה--נִפְסַל, וְאֵינוּ אוֹכֵל וְלֹא מַאֲכִיל עֲבָדָיו:  וְהוּא, שֶׁיִּבְעֹל אוֹתוֹ דֶּרֶךְ נַקְבוּתוֹ; אֲבָל דֶּרֶךְ זַכְרוּתוֹ, אֵין זָכָר פּוֹסֵל זָכָר מִן הַכְּהֻנָּה.</P>

<P><B>ז,טו</B>  [יז] עֶבֶד שֶׁלְּשֻׁתָּפִין, שֶׁהָיָה אֶחָד מֵהֶן אֵינוּ מַאֲכִיל--הֲרֵי זֶה הָעֶבֶד אָסוּר לֶאֱכֹל.  וְכָל הַמַּאֲכִיל בִּתְרוּמָה, מַאֲכִיל בְּחָזֶה וְשׁוֹק.</P>

<P><B>ז,טז</B>  [יח] בַּת יִשְׂרָאֵל שֶׁנִּשֵּׂאת לְכוֹהֵן, וְהִכְנִיסָה לוֹ בֵּין עַבְדֵי מְלוֹג בֵּין עַבְדֵי צֹאן בַּרְזֶל--הֲרֵי אֵלּוּ יֹאכְלוּ; וְכֵן עַבְדֵי כּוֹהֵן שֶׁקָּנוּ עֲבָדִים, וְעַבְדֵי אִשְׁתּוֹ שֶׁקָּנוּ עֲבָדִים--יֹאכְלוּ:  שֶׁנֶּאֱמָר "כִּי-יִקְנֶה נֶפֶשׁ קִנְיַן כַּסְפּוֹ" (ויקרא כב,יא)--אַפִלּוּ קִנְיַן הַקִּנְיָן אוֹכֵל, וְקִנְיַן הָאוֹכֵל מַאֲכִיל.  וְקִנְיָן שְׁאֵינוּ אוֹכֵל, אֵינוּ מַאֲכִיל אֲחֵרִים.  [יט] בַּת כּוֹהֵן שֶׁנִּשֵּׂאת לְיִשְׂרָאֵל, וְהִכְנִיסָה לוֹ בֵּין עַבְדֵי מְלוֹג בֵּין עַבְדֵי צֹאן בַּרְזֶל--הֲרֵי אֵלּוּ לֹא יֹאכְלוּ.</P>

<P><B>ז,יז</B>  [כ] אַלְמָנָה לְכוֹהֵן גָּדוֹל, גְּרוּשָׁה וַחֲלוּצָה לְכוֹהֵן הִדְיוֹט, בֵּין כּוֹהֶנֶת בֵּין יִשְׂרְאֵלִית, וְכֵן שְׁאָר חַיָּבֵי לָאוִין, וְהִכְנִיסָה לוֹ עַבְדֵי מְלוֹג וְעַבְדֵי צֹאן בַּרְזֶל--עַבְדֵי מְלוֹג לֹא יֹאכְלוּ, אַף עַל פִּי שְׁהוּא חַיָּב בִּמְזוֹנוֹתָם; וְעַבְדֵי צֹאן בַּרְזֶל יֹאכְלוּ, מִפְּנֵי שְׁהֶם שֶׁלַּבַּעַל.  נָשָׂא שְׁנִיָּה--הִיא אוֹכֶלֶת, וְעַבְדֵי מְלוֹג שֶׁלָּהּ לֹא יֹאכְלוּ.</P>

<P><B>ז,יח</B>  [כא] כּוֹהֶנֶת אַלְמָנָה שֶׁנִּתְאָרְסָה לְכוֹהֵן גָּדוֹל, אוֹ גְּרוּשָׁה לְכוֹהֵן הִדְיוֹט--הוֹאִיל וְהֶן מְשַׁמְּרוֹת לְבִיאָה פְּסוּלָה שֶׁלַּתּוֹרָה, הֲרֵי אֵלּוּ לֹא יֹאכְלוּ; וְכֵן אִם נִכְנְסוּ לַחֻפָּה בְּלֹא אֵרוּסִין--אֵינָן אוֹכְלוֹת, שֶׁהַחֻפָּה פּוֹסֶלֶת אוֹתָן מִלֶּאֱכֹל.  נִתְאַלְמְנוּ אוֹ נִתְגָּרְשׁוּ מִן הָאֵרוּסִין, חָזְרוּ לְהֶכְשֵׁרָן וְאוֹכְלוֹת; מִן הַנִּשּׂוּאִין--לֹא יֹאכְלוּ, שֶׁכְּבָר נִתְחַלְּלוּ.</P>

<P><B>ז,יט</B>  [כב] כּוֹהֶנֶת שֶׁמֵּת בַּעְלָהּ כּוֹהֵן, וְנָפְלָה לִפְנֵי יְבָמִים שֶׁיֵּשׁ בָּהֶן חָלָל--לֹא תֹאכַל, מִפְּנֵי זִיקַת הֶחָלָל:  וְאַפִלּוּ עָשָׂה בָּהּ אֶחָד מִן הַכְּשֵׁרִים מַאֲמָר, שְׁאֵין הַמַּאֲמָר קוֹנֶה בַּיְּבָמָה קִנְיָן גָּמוּר.</P>

<P><B>ז,כ</B>  [כג] כּוֹהֵן שֶׁנָּתַן גֶּט לִיבִמְתּוֹ הַכּוֹהֶנֶת, שְׁהִיא נֶאְסְרָה עָלָיו, וַעֲדַיִן זִיקָתוֹ עָלֶיהָ--הֲרֵי זוֹ אוֹכֶלֶת בִּתְרוּמָה:  מִפְּנֵי שְׁהִיא מְשֻׁמֶּרֶת לְבִיאָה פְּסוּלָה שֶׁלְּדִבְרֵיהֶן, שְׁאֵין הַגֶּט פּוֹסֵל הַיְּבָמָה אֵלָא מִדִּבְרֵיהֶן.  וְכֵן כּוֹהֶנֶת חֲלוּצָה אוֹ שְׁנִיָּה שֶׁנִּתְאָרְסָה לְכוֹהֵן, אוֹכֶלֶת.  כּוֹהֵן הִדְיוֹט שֶׁנָּשָׂא אַיְלוֹנִית, הֲרֵי זוֹ אוֹכֶלֶת בִּתְרוּמָה.
<BR> </P>

<H2>הִלְכּוֹת תְּרוּמוֹת פֵּרֶק ח</H2>

<P><B>ח,א</B>  הָעֹבֶר, וְהַיָּבָם, וְהָאֵרוּסִין, וְהַחֵרֵשׁ, וּבֶן תֵּשַׁע שָׁנִים וְיוֹם אֶחָד--פּוֹסְלִין, וְלֹא מַאֲכִילִין.  [ב] הָעֹבֶר כֵּיצַד:  בַּת יִשְׂרָאֵל הַמְּעֻבֶּרֶת מִכּוֹהֵן, לֹא תֹאכַל בִּשְׁבִיל הָעֹבֶר; וּבַת כּוֹהֵן הַמְּעֻבֶּרֶת מִיִּשְׂרָאֵל, אֲסוּרָה לֶאֱכֹל מִפְּנֵי הָעֹבֶר--שֶׁנֶּאֱמָר "וְשָׁבָה אֶל-בֵּית אָבִיהָ כִּנְעוּרֶיהָ" (ויקרא כב,יג), פְּרָט לַמְּעֻבֶּרֶת.</P>

<P><B>ח,ב</B>  [ג] בַּת כּוֹהֵן שֶׁבָּא עָלֶיהָ יִשְׂרָאֵל--אֵין חוֹשְׁשִׁין לָהּ שֶׁמֶּא נִתְעַבְּרָה, אֵלָא טוֹבֶלֶת וְאוֹכֶלֶת לָעֶרֶב.  הָיְתָה נְשׂוּאָה לְיִשְׂרָאֵל, וּמֵת בַּעְלָהּ--טוֹבֶלֶת וְאוֹכֶלֶת בִּתְרוּמָה לָעֶרֶב, עַד אַרְבָּעִים יוֹם; וְאִם הֻכַּר עֻבְרָהּ--הֲרֵי זוֹ מְקֻלְקֶלֶת לְמַפְרֵעַ, עַד אַרְבָּעִים יוֹם:  שֶׁכָּל הָאַרְבָּעִים אֵינוּ עֹבֶר, אֵלָא מַיִם בָּעוֹלָם הוּא חָשׁוּב.</P>

<P><B>ח,ג</B>  [ד] בַּת יִשְׂרָאֵל שֶׁנִּשֵּׂאת לְכוֹהֵן, וּמֵת וְהִנִּיחָהּ מְעֻבֶּרֶת--לֹא יֹאכְלוּ עֲבָדֶיהָ בִּתְרוּמָה בִּשְׁבִיל הָעֹבֶר:  שֶׁהַיִּלּוֹד הוּא שֶׁמַּאֲכִיל, וּשְׁאֵינוּ יִלּוֹד אֵינוּ מַאֲכִיל.  לְפִיכָּךְ אִם הָיָה הָעֹבֶר חָלָל--אֵינוּ פּוֹסֵל הָעֲבָדִים, אֵלָא אוֹכְלִין בִּגְלַל אֶחָיו הַכְּשֵׁרִים, עַד שֶׁיִּוָּלֵד זֶה הֶחָלָל, וְיֵאָסְרוּ הָעֲבָדִים מִלֶּאֱכֹל.</P>

<P><B>ח,ד</B>  [ה] הַיָּבָם כֵּיצַד:  בַּת יִשְׂרָאֵל הַזְּקוּקָה לַיָּבָם כּוֹהֵן, לֹא תֹאכַל--שֶׁנֶּאֱמָר "וְכֹהֵן, כִּי-יִקְנֶה נֶפֶשׁ" (ויקרא כב,יא), וְזֶה עֲדַיִן לֹא קָנָה אוֹתָהּ; וּבַת כּוֹהֵן הַזְּקוּקָה לְיִשְׂרָאֵל, אֲסוּרָה מִפְּנֵי יְבָמָהּ--שֶׁנֶּאֱמָר "וְשָׁבָה אֶל-בֵּית אָבִיהָ" (ויקרא כב,יג), פְּרָט לְשׁוֹמֶרֶת יָבָם.</P>

<P><B>ח,ה</B>  [ו] יָבָם כּוֹהֵן שֶׁבָּא עַל יְבִמְתּוֹ בְּאֹנֶס, אוֹ בִּשְׁגָגָה, אוֹ שֶׁהֶעֱרָה בָּהּ וְלֹא גָמַר--אַף עַל פִּי שֶׁקָּנָה אוֹתָהּ כְּמוֹ שֶׁבֵּאַרְנוּ בְּהִלְכּוֹת יִבּוּם, אֵינוּ מַאֲכִילָהּ בִּתְרוּמָה:  עַד שֶׁיִּבְעֹל בְּעִילָה גְּמוּרָה, בְּרָצוֹן.  בַּמֶּה דְּבָרִים אֲמוּרִים, בְּשֶׁנִּתְאַלְמְנָה מִן הָאֵרוּסִין; אֲבָל מִן הַנִּשּׂוּאִין--הוֹאִיל וְהָיְתָה אוֹכֶלֶת, תֹּאכַל בְּבִיאָה זוֹ.</P>

<P><B>ח,ו</B>  [ז] הָאֵרוּסִין כֵּיצַד:  בַּת כּוֹהֵן שֶׁנִּתְאָרְסָה לְיִשְׂרָאֵל--אֲסוּרָה לֶאֱכֹל, שֶׁהֲרֵי יֵשׁ לוֹ בָּהּ קִנְיָן; וּבַת יִשְׂרָאֵל שֶׁנִּתְאָרְסָה לְכוֹהֵן--לֹא תֹאכַל עַד שֶׁתִּכָּנֵס לַחֻפָּה, שֶׁמֶּא תַּאֲכִיל לִבְנֵי בֵּית אָבִיהָ כְּמוֹ שֶׁבֵּאַרְנוּ.</P>

<P><B>ח,ז</B>  [ח] יִשְׂרָאֵל שֶׁאָמַר לַכּוֹהֶנֶת, הֲרֵי אַתְּ מְקֻדֶּשֶׁת לִי לְאַחַר שְׁלוֹשִׁים יוֹם--הֲרֵי זוֹ אוֹכֶלֶת בִּתְרוּמָה כָּל הַשְּׁלוֹשִׁים, שֶׁעֲדַיִן לֹא נִתְאָרְסָה; וְאִם אָמַר לָהּ, הֲרֵי אַתְּ מְקֻדֶּשֶׁת לִי מֵעַכְשָׁו לְאַחַר שְׁלוֹשִׁים יוֹם--הֲרֵי זוֹ אֲסוּרָה לֶאֱכֹל מִיָּד.  וְכֵן בִּשְׁאָר כָּל הַתְּנָאִים כַּיּוֹצֶא בְּזֶה.</P>

<P><B>ח,ח</B>  [ט] הַחֵרֵשׁ כֵּיצַד:  כּוֹהֶנֶת שֶׁנִּשֵּׂאת לְחֵרֵשׁ יִשְׂרָאֵל--לֹא תֹאכַל, שֶׁהֲרֵי קוֹנָהּ בְּתַקָּנַת חֲכָמִים שֶׁתִּקְּנוּ לוֹ נִשּׂוּאִין.  וּבַת יִשְׂרָאֵל שֶׁנִּשֵּׂאת לְכוֹהֵן חֵרֵשׁ--לֹא תֹאכַל, שְׁאֵינוּ קוֹנָהּ מִן הַתּוֹרָה:  שְׁאֵינוּ בֶּן דַּעַת.</P>

<P><B>ח,ט</B>  [י] נִתְאָרְסָה לְכוֹהֵן פִּקֵּחַ, וְלֹא הִסְפִּיק לְכָנְסָהּ עַד שֶׁנִּתְחָרַשׁ--אֵינָהּ אוֹכֶלֶת; מֵת וְנָפְלָה לִפְנֵי יָבָם חֵרֵשׁ, וְיִבְּמָהּ--אֵינָהּ אוֹכֶלֶת.  אֲבָל אִם נְשָׂאָהּ כִּשְׁהוּא פִּקֵּחַ, וְנִתְחָרַשׁ--הֲרֵי זוֹ אוֹכֶלֶת; מֵת וְנָפְלָה לְיָבָם חֵרֵשׁ, וְיִבְּמָהּ--הֲרֵי זוֹ אוֹכֶלֶת, הוֹאִיל וְהָיְתָה אוֹכֶלֶת בַּתְּחִלָּה.  וְאֵשֶׁת חֵרֵשׁ שֶׁיָּלְדָה מִמֶּנּוּ, הֲרֵי זוֹ אוֹכֶלֶת בִּשְׁבִיל בְּנָהּ.</P>

<P><B>ח,י</B>  [יא] בֶּן תֵּשַׁע שָׁנִים וְיוֹם אֶחָד כֵּיצַד:  מִי שֶׁנִּבְעֲלָה לְאָסוּר לָהּ, וְהוּא בֶּן תֵּשַׁע שָׁנִים וְיוֹם אֶחָד--הוֹאִיל וּבִיאָתוֹ בִּיאָה, נִפְסְלָה מִן הַכְּהֻנָּה וַאֲסוּרָה מִלֶּאֱכֹל:  מִפְּנֵי שֶׁנַּעֲשָׂת זוֹנָה אוֹ חֲלָלָה כְּמוֹ שֶׁבֵּאַרְנוּ, אַפִלּוּ הָיָה שָׁחוּף.  וּבַת יִשְׂרָאֵל, אַפִלּוּ שֶׁנִּשֵּׂאת לְכוֹהֵן בֶּן תֵּשַׁע שָׁנִים וְיוֹם אֶחָד--אַף עַל פִּי שֶׁבִּיאָתוֹ בִּיאָה--אֵינָהּ אוֹכֶלֶת בִּשְׁבִיל הַקָּטָן, לְפִי שְׁאֵינוּ קוֹנֶה עַד שֶׁיַּגְדִּיל.</P>

<P><B>ח,יא</B>  סְפֵק שְׁהוּא בֶּן תֵּשַׁע שָׁנִים וְיוֹם אֶחָד, סְפֵק שְׁאֵינוּ, נִשֵּׂאת לְבֶן שְׁלוֹשׁ עֶשְׂרֵה שָׁנָה וְיוֹם אֶחָד, סְפֵק שֶׁהֵבִיא שְׁתֵּי שְׂעָרוֹת סְפֵק שֶׁלֹּא הֵבִיא--הֲרֵי זוֹ אֲסוּרָה לֶאֱכֹל.</P>

<P><B>ח,יב</B>  כָּל אֵלּוּ שְׁאֵין מַאֲכִילִין בִּתְרוּמָה שֶׁלַּתּוֹרָה, כָּךְ אֵין מַאֲכִילִין בִּתְרוּמָה שֶׁלְּדִבְרֵיהֶם--גְּזֵרָה, שֶׁמֶּא יַאֲכִילוּ בְּשֶׁלַּתּוֹרָה.</P>

<P><B>ח,יג</B>  וְאֵלּוּ לֹא פוֹסְלִין, וְלֹא מַאֲכִילִין--הָאוֹנֵס, וְהַמְּפַתֶּה, וְהַשּׁוֹטֶה שֶׁנָּשָׂא אִשָּׁה:  אֵלָא אִם כֵּן הָיְתָה אֲסוּרָה לָהֶן, שְׁהֶן פּוֹסְלִין אוֹתָהּ בְּבִיאָתָן, מִפְּנֵי שֶׁנַּעֲשָׂת זוֹנָה אוֹ חֲלָלָה, כְּמוֹ שֶׁבֵּאַרְנוּ.</P>

<P><B>ח,יד</B>  מִי שֶׁנִּשֵּׂאת לְכוֹהֵן שׁוֹטֶה, אוֹ שֶׁאָנַס אוֹתָהּ אוֹ פִּתָּהּ כּוֹהֵן, וְיָלְדָה--אוֹכֶלֶת בִּשְׁבִיל בְּנָהּ; וְאַף עַל פִּי שֶׁהַדָּבָר סָפֵק, הוֹאִיל וְשֶׁלֹּא בְּקִדּוּשִׁין הִיא, שֶׁמֶּא מֵאַחֵר עִבְּרָה--הֲרֵי הַוֶּלֶד בְּחֶזְקַת זֶה שֶׁבָּא עָלֶיהָ:  וְהוּא שֶׁלֹּא יָצָא עָלֶיהָ קוֹל עִם אַחֵר, אֵלָא הַכֹּל מְרַנְּנִין אַחֲרֶיהָ בְּזֶה הַכּוֹהֵן.</P>

<P><B>ח,טו</B>  וְכֵן כּוֹהֶנֶת שֶׁבָּא עָלֶיהָ שׁוֹטֶה יִשְׂרָאֵל, אוֹ שֶׁאֲנָסָהּ אוֹ פִּתָּה אוֹתָהּ, וְנִתְעַבְּרָה--אֵינָהּ אוֹכֶלֶת, מִפְּנֵי הָעֹבֶר; נִתְחַתַּךְ הָעֹבֶר, הֲרֵי זוֹ תֹּאכַל.</P>

<P><B>ח,טז</B>  [טו] אֵשֶׁת אִישׁ שֶׁבָּאוּ לָהּ עֵדֵי קִנּוּי, וְעֵדֵי סְתִירָה--הֲרֵי זוֹ אֲסוּרָה לֶאֱכֹל בִּתְרוּמָה, עַד שֶׁתִּשְׁתֶּה מֵי הַמָּרִים:  מִפְּנֵי שְׁהִיא סְפֵק זוֹנָה.  מֵת בַּעְלָהּ קֹדֶם שֶׁיַּשְׁקֶנָּה, אוֹ שֶׁהָיְתָה מִן הַנָּשִׁים שְׁאֵינָן שׁוֹתוֹת וְלֹא נוֹטְלוֹת כְּתֻבָּה--הֲרֵי זוֹ אֲסוּרָה בִּתְרוּמָה לְעוֹלָם.  וְכָל אֵשֶׁת כּוֹהֵן שֶׁאָמְרָה, טְמֵאָה אֲנִי--הֲרֵי זוֹ אֲסוּרָה לֶאֱכֹל בִּתְרוּמָה.</P>

<P><B>ח,יז</B>  [טז] קְטַנָּה בַּת יִשְׂרָאֵל שֶׁנִּשֵּׂאת לְכוֹהֵן שֶׁלֹּא מִדַּעַת אָבִיהָ, בֵּין בִּפְנֵי אָבִיהָ בֵּין שֶׁלֹּא בְּפָנָיו--אַף עַל פִּי שֶׁקִּדְּשָׁהּ אָבִיהָ, אֵינָהּ אוֹכֶלֶת בִּתְרוּמָה:  שְׁאִם מִחָה, תֵּעָשֵׂה זָרָה לְמַפְרֵעַ; וְזֶה שֶׁרוֹאֶה וְשׁוֹתֵק--כּוֹעֵס הוּא, לְפִי שֶׁנִּשֵּׂאת שֶׁלֹּא לְדַעְתּוֹ.
<BR> </P>

<H2>הִלְכּוֹת תְּרוּמוֹת פֵּרֶק ט</H2>

<P><B>ט,א</B>  הָאִשָּׁה אוֹכֶלֶת בִּתְרוּמָה עַד שֶׁיַּגִּיעַ גֶּט לְיָדָהּ, אוֹ לְיַד שְׁלוּחָהּ שֶׁעָשָׁת לְקַבָּלָה; וְכָל שְׁהִיא סְפֵק גְּרוּשָׁה, הֲרֵי זוֹ לֹא תֹאכַל.</P>

<P><B>ט,ב</B>  הָאִשָּׁה שֶׁעָשָׁת שָׁלִיחַ לְקַבַּל לָהּ גִּטָּהּ, אֲסוּרָה לֶאֱכֹל בִּתְרוּמָה מִיָּד; וְאִם אָמְרָה לוֹ, קַבַּל לִי גִּטִּי בְּמָקוֹם פְּלוֹנִי--אֵינָהּ אֲסוּרָה עַד שֶׁיַּגִּיעַ שָׁלִיחַ לְאוֹתוֹ מָקוֹם.  שָׁלְחָה שָׁלִיחַ לַהֲבָאַת גִּטָּהּ, אוֹכֶלֶת בִּתְרוּמָה עַד שֶׁיַּגִּיעַ גֶּט לְיָדָהּ.  הָאוֹמֵר לְאִשְׁתּוֹ, הֲרֵי זֶה גִּטִּיךְ שָׁעָה אַחַת קֹדֶם לְמִיתָתוֹ--אֲסוּרָה לֶאֱכֹל בִּתְרוּמָה מִיַּד.</P>

<P><B>ט,ג</B>  [ב] עִיר שֶׁהִקִּיפָהּ כַּרְקוֹם, וּסְפִינָה הַמִּטָּרֶפֶת בַּיָּם, וְהַיּוֹצֶא לִדּוֹן--הֲרֵי אֵלּוּ בְּחֶזְקַת קַיָּמִין; וְאֵין צָרִיךְ לוֹמַר מְפָרֵשׁ, וְיוֹצֶא בַּשְּׁיָרָה.  אֲבָל עִיר שֶׁכְּבָשָׁהּ כַּרְקוֹם, וּסְפִינָה שֶׁאָבְדָה בַּיָּם, וְהַיּוֹצֶא לֵהָרֵג מִבָּתֵּי דִּינֵי גּוֹיִים, וּמִי שֶׁגְּרָרַתּוּ חַיָּה, אוֹ נָפְלָה עָלָיו מַפֹּלֶת, אוֹ שְׁטָפוֹ נָהָר--נוֹתְנִין עֲלֵיהֶן חֻמְרֵי חַיִּים וְחֻמְרֵי מֵתִים; לְפִיכָּךְ אִם הָיוּ נְשׁוֹתֵיהֶן בַּת כּוֹהֵן לְיִשְׂרָאֵל, אוֹ בַּת יִשְׂרָאֵל לְכוֹהֵן--הֲרֵי אֵלּוּ לֹא יֹאכְלוּ.  אֲבָל מִי שֶׁנִּגְמַר דִּינוֹ בְּבֵית דִּין, וְהִנִּיחוּהוּ בְּבֵית הַסְּקֵלָה לֵהָרֵג--הֲרֵי זֶה בְּחֶזְקַת מֵת, וְלֹא תֹאכַל אִשְׁתּוֹ.</P>

<P><B>ט,ד</B>  [ג] הִנִּיחוּ בַּעְלָהּ גּוֹסֵס בִּמְדִינָה אַחֶרֶת, בֵּין שֶׁהָיְתָה כּוֹהֶנֶת אֵשֶׁת יִשְׂרָאֵל אוֹ יִשְׂרְאֵלִית אֵשֶׁת כּוֹהֵן--לֹא תֹאכַל:  שֶׁרֹב גּוֹסְסִין לְמִיתָה.  אֶחָד אוֹמֵר מֵת בַּעְלָהּ, וְאֶחָד אוֹמֵר לֹא מֵת--הֲרֵי זוֹ לֹא תֹאכַל.</P>

<P><B>ט,ה</B>  [ד] אָמְרָה לָהּ צָרָתָהּ, אוֹ אַחַת מֵחָמֵשׁ נָשִׁים שְׁאֵינָן נֶאֱמָנוֹת לְהַעִידָהּ שֶׁמֵּת בַּעְלָהּ--הוֹאִיל וְאֵינָהּ נִשֵּׂאת עַל פִּיהֶן, הֲרֵי זוֹ אוֹכֶלֶת בִּתְרוּמָה בְּחֶזְקַת שֶׁבַּעְלָהּ קַיָּם:  עַד שֶׁיָּעִיד לָהּ שְׁהוּא נֶאֱמָן לְהַשִּׂיאָהּ עַל פִּיו.</P>

<P><B>ט,ו</B>  [ה] הַמְּשַׁחְרֵר אֶת עַבְדּוֹ--מִשֶּׁיְּזַכֶּה לוֹ בְּגֶט שִׁחְרוּר, פְּסָלוֹ מִלֶּאֱכֹל בִּתְרוּמָה; וְכָל עֶבֶד שֶׁיָּצָא לְחֵרוּת, וַעֲדַיִן הוּא מְעֻכָּב שִׁחְרוּר כְּמוֹ שֶׁיִּתְבָּאַר בְּהִלְכּוֹת עֲבָדִים--אַף עַל פִּי כֵן, הֲרֵי הוּא אָסוּר לֶאֱכֹל בִּתְרוּמָה.</P>

<P><B>ט,ז</B>  [ו] הַכּוֹתֵב נְכָסָיו לְאַחֵר, וְזִכָּה לוֹ עַל יְדֵי אַחֵר, וְהָיוּ בָּהֶן עֲבָדִים, וְשָׁתַק זֶה שֶׁנִּתְּנוּ לוֹ וְאַחַר כָּךְ צָוַח--הֲרֵי זֶה סְפֵק אִם זֶה שֶׁצָּוַח הוֹכִיחַ סוֹפוֹ עַל תְּחִלָּתוֹ, וַעֲדַיִן לֹא יָצְאוּ מֵרָשׁוּת רִאשׁוֹן, אוֹ זֶה שֶׁצָּוַח אַחַר שֶׁשָּׁתַק, חָזַר בּוֹ; לְפִיכָּךְ אֵין אוֹכְלִין בִּתְרוּמָה--בֵּין שֶׁהָיָה רִבָּן רִאשׁוֹן כּוֹהֵן וְהַשֵּׁנִי יִשְׂרָאֵל, בֵּין שֶׁהָיָה רִבָּן רִאשׁוֹן יִשְׂרָאֵל וְהַשֵּׁנִי כּוֹהֵן.</P>

<P><B>ט,ח</B>  [ז] יִשְׂרָאֵל שֶׁשָּׂכַר בְּהֵמָה מִכּוֹהֵן, מַאֲכִילָהּ הַתְּרוּמָה.  וְכוֹהֵן שֶׁשָּׂכַר בֶּהֱמַת יִשְׂרָאֵל--אַף עַל פִּי שְׁהוּא חַיָּב בִּמְזוֹנוֹתֶיהָ--לֹא יַאֲכִילֶנָּה תְּרוּמָה, מִפְּנֵי שְׁאֵינָהּ "קִנְיַן כַּסְפּוֹ" (ויקרא כב,יא).</P>

<P><B>ט,ט</B>  [ח] יִשְׂרָאֵל שֶׁשָּׁם פָּרָה מִכּוֹהֵן לְפַטְּמָהּ, וְלִהְיוֹת הַשָּׂכָר בֵּינֵיהֶן--לֹא יַאֲכִילֶנָּה תְּרוּמָה, אַף עַל פִּי שֶׁיֵּשׁ לַכּוֹהֵן בִּשְׁבָחָהּ חֵלֶק; אֲבָל כּוֹהֵן שֶׁשָּׁם פָּרַת יִשְׂרָאֵל לְפַטְּמָהּ--אַף עַל פִּי שֶׁיֵּשׁ לְיִשְׂרָאֵל חֵלֶק בַּשְּׁבָח, הוֹאִיל וְגוּפָהּ לַכּוֹהֵן, שֶׁהֲרֵי שָׁמָהּ עַל עַצְמוֹ--הֲרֵי זֶה מַאֲכִילָהּ הַתְּרוּמָה.</P>

<P><B>ט,י</B>  [ט] פָּרָתוֹ שֶׁלְּיִשְׂרָאֵל שֶׁיָּלְדָה בְּכוֹר, מַאֲכִילוֹ הַתְּרוּמָה--שֶׁהַבְּכוֹר לַכּוֹהֲנִים; וְאוֹצֵר אָדָם כַּרְשִׁינֵי תְּרוּמָה לְתוֹךְ שׁוֹבָכוֹ, וְאֵינוּ חוֹשֵׁשׁ שֶׁמֶּא יָבוֹאוּ הַיּוֹנִים שֶׁלּוֹ וְיֹאכְלוּ אוֹתָן.</P>

<P><B>ט,יא</B>  [י] יֵרָאֶה לִי, שְׁאִם מָכַר הַכּוֹהֵן פָּרָתוֹ לְיִשְׂרָאֵל, וְלָקַח הַדָּמִים--אַף עַל פִּי שֶׁעֲדַיִן לֹא מָשַׁךְ הַלּוֹקֵחַ, הֲרֵי זֶה אָסוּר לְהַאֲכִילָהּ תְּרוּמָה:  שֶׁדִּין תּוֹרָה מָעוֹת קוֹנוֹת, כְּמוֹ שֶׁיִּתְבָּאַר בְּהִלְכּוֹת מֶקָּח וּמִמְכָּר.  וְאִם מָכַר יִשְׂרָאֵל לְכוֹהֵן--אַף עַל פִּי שֶׁנָּתַן הַדָּמִים, לֹא תֹאכַל בִּתְרוּמָה עַד שֶׁיִּמְשֹׁךְ.
<BR> </P>

<H2>הִלְכּוֹת תְּרוּמוֹת פֵּרֶק י</H2>

<P><B>י,א</B>  זָר שֶׁאָכַל תְּרוּמָה בִּשְׁגָגָה, מְשַׁלֵּם קֶרֶן וְחֹמֶשׁ; אַפִלּוּ יָדַע שְׁהִיא תְּרוּמָה, וּשְׁהוּא מֻזְהָר עָלֶיהָ.  אֲבָל אִם לֹא יָדַע אִם חַיָּב עָלֶיהָ מִיתָה, אִם לָאו--הֲרֵי זוֹ שְׁגָגָה, וּמְשַׁלֵּם קֶרֶן וְחֹמֶשׁ.</P>

<P><B>י,ב</B>  אֶחָד הָאוֹכֵל דָּבָר שֶׁדַּרְכּוֹ לֶאֱכֹל, וְאֶחָד הַשּׁוֹתֶה דָּבָר שֶׁדַּרְכּוֹ לִשְׁתּוֹת, וְאֶחָד הַסָּךְ דָּבָר שֶׁדַּרְכּוֹ לָסוּךְ--שֶׁנֶּאֱמָר "וְלֹא יְחַלְּלוּ, אֶת-קָדְשֵׁי בְּנֵי יִשְׂרָאֵל" (ויקרא כב,טו), לְרַבּוֹת אֶת הַסָּךְ.  וְאֶחָד הָאוֹכֵל תְּרוּמָה טְמֵאָה בִּשְׁגָגָה וְאֶחָד הָאוֹכֵל טְהוֹרָה, מְשַׁלֵּם קֶרֶן וְחֹמֶשׁ.  וְאֵינוּ חַיָּב חֹמֶשׁ, עַד שֶׁיֹּאכַל כַּזַּיִת--שֶׁנֶּאֱמָר "כִּי-יֹאכַל קֹדֶשׁ בִּשְׁגָגָה" (ויקרא כב,יד), וְאֵין אֲכִילָה פְּחוּתָה מִכַּזַּיִת; וּכְשֵׁם שֶׁאֲכִילַת תְּרוּמָה בְּכַזַּיִת, כָּךְ שְׁתִיָּתָהּ בְּכַזַּיִת.</P>

<P><B>י,ג</B>  אָכַל וְחָזַר וְאָכַל, שָׁתָה וְחָזַר וְשָׁתָה--אִם יֵשׁ מִתְּחִילַת אֲכִילָה רִאשׁוֹנָה עַד סוֹף אֲכִילָה אַחֲרוֹנָה כְּדֵי אֲכִילַת פְּרָס, וּמִתְּחִילַת שְׁתִיָּה רִאשׁוֹנָה עַד סוֹף שְׁתִיָּה אַחֲרוֹנָה כְּדֵי שְׁתִיַּת רְבִיעִית--הֲרֵי אֵלּוּ מִצְטָרְפִין לְכַזָּיִת.</P>

<P><B>י,ד</B>  הַתְּרוּמָה וּתְרוּמַת מַעֲשֵׂר, בֵּין שֶׁלִּדְמַאי בֵּין שֶׁלְּוַדַּאי, וְהַחַלָּה, וְהַבִּכּוּרִים--כֻּלָּן מִצְטָרְפִין לְכַזַּיִת, לְחַיַּב עֲלֵיהֶן מִיתָה וְחֹמֶשׁ:  שֶׁכֻּלָּן נִקְרְאוּ תְּרוּמָה.  וּמִן הַדִּין הָיָה שְׁאֵין חַיָּבִין חֹמֶשׁ עַל תְּרוּמַת מַעֲשֵׂר שֶׁלִּדְמַאי, כְּמוֹ שְׁאֵין חַיָּבִין עַל מַעֲשֵׂר שֵׁנִי שֶׁלּוֹ כְּמוֹ שֶׁיִּתְבָּאַר; אֲבָל אָמְרוּ חֲכָמִים, אִם לֹא יִתְחַיַּב עָלֶיהָ חֹמֶשׁ, יְזַלְזְלוּ בָּהּ.</P>

<P><B>י,ה</B>  אָכַל תְּרוּמָה בְּמֵזִיד--אִם הִתְרוּ בּוֹ, לוֹקֶה וְאֵינוּ מְשַׁלֵּם.  וְאִם לֹא הִתְרוּ בּוֹ--אִם הָיְתָה טְהוֹרָה, מְשַׁלֵּם אֶת הַקֶּרֶן וְאֵינוּ מְשַׁלֵּם אֶת הַחֹמֶשׁ.  וְאִם הָיְתָה טְמֵאָה--מְשַׁלֵּם דְּמֵי עֵצִים, מִפְּנֵי שְׁאֵינָהּ רְאוּיָה אֵלָא לְהַסָּקָה; לְפִיכָּךְ אִם אָכַל תְּרוּמַת תּוּתִים וְרִמּוֹנִים וְכַיּוֹצֶא בָּהֶם שֶׁנִּטְמְאוּ--פָּטוּר מִן הַתַּשְׁלוּמִין, שֶׁהֲרֵי אֵינָם רְאוּיִין לְהַסָּקָה.</P>

<P><B>י,ו</B>  הָאוֹכֵל תְּרוּמָה חָמֵץ בַּפֶּסַח--בֵּין בְּזָדוֹן בֵּין בִּשְׁגָגָה, בֵּין טְמֵאָה בֵּין טְהוֹרָה--פָּטוּר מִן הַתַּשְׁלוּמִין:  אַפִלּוּ הִפְרִישָׁהּ כִּשְׁהִיא מַצָּה וְהִחְמִיצָה, פָּטוּר; וְאַפִלּוּ דְּמֵי עֵצִים אֵינוּ מְשַׁלֵּם, שֶׁהֲרֵי אֵינָהּ רְאוּיָה לְהַסָּקָה--מִפְּנֵי שְׁהִיא אֲסוּרָה בַּהֲנָיָה, אֵין לָהּ דָּמִים.</P>

<P><B>י,ז</B>  אֲבָל הַשּׁוֹגֵג וְאָכַל תְּרוּמָה בְּיוֹם הַכִּפּוּרִים, אוֹ שֶׁאָכַל תְּרוּמָה נְקוּרָה, וְהַשּׁוֹתֶה יֵין תְּרוּמָה שֶׁנִּתְגַּלָּה, וְהַסָּךְ יַיִן וְשֶׁמֶן כְּאֶחָד, אוֹ שֶׁשָּׁתָה שֶׁמֶן וְחֹמֶץ כְּאֶחָד, אוֹ שֶׁכָּסַס אֶת הַחִטִּים, אוֹ גָּמַע אֶת הַחֹמֶץ--הֲרֵי זֶה מְשַׁלֵּם קֶרֶן וְחֹמֶשׁ.</P>

<P><B>י,ח</B>  הָיָה שָׂבֵעַ וְקָץ בִּמְזוֹנוֹ, וְהוֹסִיף עַל שָׂבְעוֹ בַּאֲכִילַת תְּרוּמָה--אֵינוּ מְשַׁלֵּם אֶת הַחֹמֶשׁ:  שֶׁנֶּאֱמָר "כִּי-יֹאכַל" (ויקרא כב,יד), לֹא שֶׁיַּזִּיק עַצְמוֹ.  וְכֵן הַכּוֹסֵס אֶת הַשְּׂעוֹרִים--פָּטוּר מִן הַחֹמֶשׁ, מִפְּנֵי שֶׁהִזִּיק עַצְמוֹ.</P>

<P><B>י,ט</B>  זָר שֶׁבָּלַע שׁוּפִין שֶׁלִּתְרוּמָה, וֶהֱקִיאָן, וּבָא אַחֵר וַאֲכָלָן, גַּם הוּא בִּשְׁגָגָה--הָרִאשׁוֹן מְשַׁלֵּם קֶרֶן וְחֹמֶשׁ, וְהַשֵּׁנִי מְשַׁלֵּם דְּמֵי עֵצִים לָרִאשׁוֹן.</P>

<P><B>י,י</B>  הַמַּאֲכִיל אֶת פּוֹעֲלָיו וְאֶת אוֹרְחָיו תְּרוּמָה--הֶם מְשַׁלְּמִין קֶרֶן וְחֹמֶשׁ, מִפְּנֵי שְׁהֶן כְּשׁוֹגְגִין.  וְהוּא מְשַׁלֵּם לָהֶם דְּמֵי סְעוֹדָתָן, שֶׁדְּמֵי הַחֻלִּין יְתֵרִין מִדְּמֵי תְּרוּמָה שֶׁאָכְלוּ--שֶׁדָּבָר הָאָסוּר, נַפְשׁוֹ שֶׁלָּאָדָם חָתָה מִמֶּנּוּ.</P>

<P><B>י,יא</B>  הַמַּאֲכִיל אֶת בָּנָיו הַקְּטַנִּים, וְאֶת עֲבָדָיו בֵּין גְּדוֹלִים בֵּין קְטַנִּים, וְהָאוֹכֵל תְּרוּמַת חוּצָה לָאָרֶץ, וְהָאוֹכֵל אוֹ הַשּׁוֹתֶה פָּחוּת מִכַּזַּיִת, וְנָזִיר שֶׁשָּׁגַג וְשָׁתָה יַיִן שֶׁלִּתְרוּמָה, וְהַשּׁוֹתֶה שֶׁמֶן, וְהַסָּךְ אֶת הַיַּיִן--כָּל אֵלּוּ מְשַׁלְּמִין אֶת הַקֶּרֶן, וְאֵינָן מְשַׁלְּמִין אֶת הַחֹמֶשׁ.</P>

<P><B>י,יב</B>  בַּת כּוֹהֵן שֶׁהָיְתָה נְשׂוּאָה לְיִשְׂרָאֵל, אוֹ שֶׁנִּפְסְלָה, וְאַחַר כָּךְ אָכְלָה תְּרוּמָה--מְשַׁלֶּמֶת אֶת הַקֶּרֶן, וְאֵינָהּ מְשַׁלֶּמֶת אֶת הַחֹמֶשׁ.</P>

<P><B>י,יג</B>  הָאִשָּׁה שֶׁהָיְתָה אוֹכֶלֶת בִּתְרוּמָה, וְאָמְרוּ לָהּ מֵת בַּעְלִיךְ, אוֹ גֵּרְשִׁיךְ, וְכֵן הָעֶבֶד שֶׁהָיָה אוֹכֵל, וְאָמְרוּ לוֹ מֵת רִבָּךְ וְהִנִּיחַ יוֹרֵשׁ שְׁאֵינוּ מַאֲכִיל, אוֹ שֶׁמְּכָרָךְ לְיִשְׂרָאֵל, אוֹ נְתָנָךְ לוֹ, אוֹ שִׁחְרְרָךְ, וְכֵן כּוֹהֵן שֶׁהָיָה אוֹכֵל, וְנוֹדַע לוֹ שְׁהוּא בֶּן גְּרוּשָׁה, אוֹ בֶּן חֲלוּצָה--הֲרֵי אֵלּוּ מְשַׁלְּמִין אֶת הַקֶּרֶן בִּלְבָד.  וְאִם הָיְתָה תְּרוּמַת חָמֵץ, וְהָיָה עֶרֶב הַפֶּסַח--הֲרֵי אֵלּוּ פְּטוּרִין מִלְּשַׁלַּם:  מִפְּנֵי שֶׁזְּמַנָּהּ בָּהוּל, נֶחְפְּזוּ לֶאֱכֹל וְלֹא בָדְקוּ.</P>

<P><B>י,יד</B>  וְכֻלָּן שֶׁהָיְתָה תְּרוּמָה בְּתוֹךְ פִּיהֶן כְּשֶׁיָּדְעוּ שְׁהֶן אֲסוּרִין לֶאֱכֹל, הֲרֵי אֵלּוּ יִפְלֹטוּ.  [יג] הָיָה אוֹכֵל, וְאָמְרוּ לוֹ נִטְמֵאתָ, אוֹ נִטְמֵאת הַתְּרוּמָה, טָמֵא הָיִיתָ, אוֹ טְמֵאָה הָיְתָה הַתְּרוּמָה, אוֹ נוֹדַע שְׁהוּא טֶבֶל, אוֹ מַעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ, אוֹ מַעֲשֵׂר שֵׁנִי וְהֶקְדֵּשׁ שֶׁלֹּא נִפְדוּ, אוֹ שֶׁטָּעַם טַעַם פִּשְׁפֵּשׁ לְתוֹךְ פִּיו--הֲרֵי אֵלּוּ יִפְלֹטוּ.</P>

<P><B>י,טו</B>  [יד] שְׁתֵּי קֻפּוֹת, אַחַת שֶׁלִּתְרוּמָה וְאַחַת שֶׁלְּחֻלִּין, שֶׁנָּפְלָה תְּרוּמָה לְתוֹךְ אַחַת מֵהֶן, וְאֵין יָדוּעַ לְאֵיזוֹ נָפְלָה--הֲרֵינִי אוֹמֵר לְתוֹךְ שֶׁלַּתְּרוּמָה נָפְלָה.  וְאֵין יָדוּעַ אֵיזוֹ הִיא שֶׁלַּתְּרוּמָה--אָכַל זָר אֶת אַחַת מֵהֶן, הֲרֵי זֶה פָּטוּר מִן הַתַּשְׁלוּמִין:  שֶׁהַמּוֹצִיא מֵחֲבֵרוֹ, עָלָיו הָרְאָיָה.  וְהַשְּׁנִיָּה, נוֹהֵג בָּהּ כִּתְרוּמָה.</P>

<P><B>י,טז</B>  אָכַל אַחֵר אֶת הַשְּׁנִיָּה, אַף הוּא פָּטוּר.  אָכַל אֶחָד אֶת שְׁתֵּיהֶן, מְשַׁלֵּם כַּקְּטַנָּה שֶׁבִּשְׁתֵּיהֶן:  אִם מֵזִיד, קֶרֶן; וְאִם שׁוֹגֵג, קֶרֶן וְחֹמֶשׁ.</P>

<P><B>י,יז</B>  [טו] הָאוֹכֵל אֶת הַחֹמֶשׁ בִּשְׁגָגָה--הֲרֵי זֶה מוֹסִיף עָלָיו חֻמְשׁוֹ, שֶׁהַחֹמֶשׁ כַּקֶּרֶן לְכָל דָּבָר; וְכֵן מוֹסִיף חֹמֶשׁ עַל חֹמֶשׁ, עַד לְעוֹלָם.</P>

<P><B>י,יח</B>  כָּל הַמְּשַׁלֵּם קֶרֶן וְחֹמֶשׁ, הֲרֵי הַתַּשְׁלוּמִין כִּתְרוּמָה לְכָל דָּבָר, אֵלָא שְׁאִם נִזְרְעוּ, גִּדּוּלֵיהֶן חֻלִּין; וְאִם רָצָה הַכּוֹהֵן לִמְחֹל, אֵינוּ מוֹחֵל.  וְכָל הַמְּשַׁלֵּם אֶת הַקֶּרֶן בִּלְבָד, הֲרֵי הַתַּשְׁלוּמִין חֻלִּין; וְאִם רָצָה הַכּוֹהֵן לִמְחֹל, מוֹחֵל.</P>

<P><B>י,יט</B>  [טז] בַּת יִשְׂרָאֵל שֶׁאָכְלָה תְּרוּמָה, וְאַחַר כָּךְ נִשֵּׂאת לְכוֹהֵן--אִם תְּרוּמָה שֶׁלֹּא זָכָה בָּהּ כּוֹהֵן אָכְלָה, מְשַׁלֶּמֶת קֶרֶן וְחֹמֶשׁ לְעַצְמָהּ; וְאִם תְּרוּמָה שֶׁזָּכָה בָּהּ כּוֹהֵן אָכְלָה, מְשַׁלֶּמֶת קֶרֶן לַבְּעָלִים וְחֹמֶשׁ לְעַצְמָהּ:  שֶׁכָּל הַמְּשַׁלֵּם קֶרֶן וְחֹמֶשׁ--מְשַׁלֵּם הַקֶּרֶן לַבְּעָלִים, וְהַחֹמֶשׁ לְכָל כּוֹהֵן שֶׁיִּרְצֶה.  [יז] לֹא הִסְפִּיקָה לְשַׁלַּם עַד שֶׁנִּתגָּרְשָׁה--בֵּין כָּךְ וּבֵין כָּךְ, אֵינָהּ מְשַׁלֶּמֶת לְעַצְמָהּ; וַהֲרֵי הִיא כְּמִי שֶׁלֹּא נִשֵּׂאת לְכוֹהֵן מֵעוֹלָם.</P>

<P><B>י,כ</B>  [יח] כָּל הָאוֹכֵל תְּרוּמָה, בֵּין בְּשׁוֹגֵג בֵּין בְּמֵזִיד--אֵינוּ מְשַׁלֵּם אֵלָא מִן הַחֻלִּין הַמְּתֻקָּנִים, שֶׁהוֹצִיאוּ מֵהֶן תְּרוּמוֹת וּמַעַשְׂרוֹת; וּמְשַׁלְּמִין מִן הַלֶּקֶט וּמִן הַשִּׁכְחָה וּמִן הַפֵּאָה וּמִן הַהֶפְקֵר, וּמִמַּעֲשֵׂר רִאשׁוֹן שֶׁנִּטְּלָה תְּרוּמָתוֹ, אַף עַל פִּי שֶׁעֲדַיִן לֹא נִטְּלָה תְּרוּמָה גְּדוֹלָה שֶׁיֵּשׁ בּוֹ, אִם הִקְדִּים הַמַּעֲשֵׂר לַתְּרוּמָה; וּמְשַׁלְּמִין מִמַּעֲשֵׂר שֵׁנִי וְהֶקְדֵּשׁ שֶׁנִּפְדּוּ, אַף עַל פִּי שֶׁנִּפְדּוּ שֶׁלֹּא כַּהֲלָכָה.  וּמְשַׁלְּמִין מִן הֶחָדָשׁ עַל הַיָּשָׁן; אֲבָל אֵין מְשַׁלְּמִין מִמִּין עַל שְׁאֵינוּ מִינוֹ--שֶׁנֶּאֱמָר "וְנָתַן לַכֹּהֵן אֶת-הַקֹּדֶשׁ" (ויקרא כב,יד), כַּקֹּדֶשׁ שֶׁאָכַל.</P>

<P><B>י,כא</B>  [יט] הָאוֹכֵל קִשּׁוּאִין שֶׁלְּעֶרֶב שְׁבִיעִית--יַמְתִּין לַקִּשּׁוּאִין שֶׁלְּמוֹצָאֵי שְׁבִיעִית, וִישַׁלַּם מֵהֶן:  שְׁאֵינוּ יָכוֹל לְשַׁלַּם חוֹבוֹ מִפֵּרוֹת שְׁבִיעִית, כְּמוֹ שֶׁיִּתְבָּאַר בִּמְקוֹמוֹ.</P>

<P><B>י,כב</B>  [כ] אָכַל תְּרוּמָה טְמֵאָה--מְשַׁלֵּם חֻלִּין, בֵּין טְמֵאִין בֵּין טְהוֹרִין.  אָכַל תְּרוּמָה טְהוֹרָה, מְשַׁלֵּם חֻלִּין טְהוֹרִין; וְאִם שִׁלַּם חֻלִּין טְמֵאִין, בֵּין בְּשׁוֹגֵג בֵּין בְּמֵזִיד--תַּשְׁלוּמָיו תַּשְׁלוּמִין, וְיַחְזֹר וִישַׁלַּם מִן הַטְּהוֹרִין.</P>

<P><B>י,כג</B>  [כא] אָכַל תְּרוּמַת חָבֵר, מְשַׁלֵּם לוֹ.  אָכַל תְּרוּמַת עַם הָאָרֶץ--מְשַׁלֵּם לְחָבֵר, וְנוֹטֵל דָּמֶיהָ מִמֶּנּוּ וְנוֹתְנוֹ לְעַם הָאָרֶץ שֶׁאָכַל תְּרוּמָתוֹ:  שְׁאֵין מוֹסְרִין טְהָרוֹת לְעַם הָאָרֶץ.</P>

<P><B>י,כד</B>  [כב] גָּזַל תְּרוּמָה מֵאֲבִי אִמּוֹ כּוֹהֵן וַאֲכָלָהּ, וְאַחַר כָּךְ מֵת אֲבִי אִמּוֹ--אֵינוּ מְשַׁלֵּם לְעַצְמוֹ, אֵלָא מְשַׁלֵּם לְיוֹרֵשׁ אַחֵר מִשְּׁאָר הַשֵּׁבֶט; וְכֵן אִם נָפְלָה לוֹ תְּרוּמָה מֵאֲבִי אִמּוֹ וַאֲכָלָהּ, וּבַעַל חוֹב שֶׁגָּבָה תְּרוּמָה בְּחוֹבוֹ וְהָאִשָּׁה בִּכְתֻבָּתָהּ וַאֲכָלוּהָ--מְשַׁלְּמִין קֶרֶן וְחֹמֶשׁ לְכוֹהֵן חָבֵר, וְהֶחָבֵר נוֹתֵן לָהֶם דָּמִים שֶׁהָיוּ מוֹכְרִין בָּהּ אוֹתָהּ הַתְּרוּמָה שֶׁאָכְלוּ.</P>

<P><B>י,כה</B>  [כג] הַגּוֹנֵב תְּרוּמָה, וְלֹא אֲכָלָהּ--מְשַׁלֵּם תַּשְׁלוּמֵי כֵּפֶל לַבְּעָלִים; וְיֵשׁ לוֹ לְשַׁלַּם מִדְּמֵי תְּרוּמָה.  גְּנָבָהּ, וַאֲכָלָהּ--מְשַׁלֵּם שְׁנֵי קְרָנִין וְחֹמֶשׁ:  קֶרֶן וְחֹמֶשׁ מִן הַחֻלִּין, וְקֶרֶן אַפִלּוּ מִדְּמֵי תְּרוּמָה.</P>

<P><B>י,כו</B>  [כד] הָיְתָה הַתְּרוּמָה הֶקְדֵּשׁ לְבֶדֶק הַבַּיִת, וּגְנָבָהּ וַאֲכָלָהּ--אֵינוּ מְשַׁלֵּם תַּשְׁלוּמֵי כֵּפֶל, שְׁאֵין בַּהֶקְדֵּשׁ תַּשְׁלוּמֵי כֵּפֶל כְּמוֹ שֶׁיִּתְבָּאַר בִּמְקוֹמוֹ.  אֲבָל מְשַׁלֵּם קֶרֶן וּשְׁנֵי חֻמְשִׁים--חֹמֶשׁ מִשּׁוֹם אוֹכֵל תְּרוּמָה, וְחֹמֶשׁ מִשּׁוֹם שֶׁנִּהְנָה מִן הַהֶקְדֵּשׁ.  וּלְמִי מְשַׁלֵּם:  אִם הָיָה בָּהּ כַּזַּיִת, וְאֵין בָּהּ שׁוֹוֶה פְּרוּטָה--מְשַׁלֵּם לַכּוֹהֲנִים; וְאִם יֵשׁ בָּהּ שׁוֹוֶה פְּרוּטָה--בֵּין שֶׁיֵּשׁ בָּהּ כַּזַּיִת בֵּין שְׁאֵין בָּהּ כַּזַּיִת, מְשַׁלֵּם לַהֶקְדֵּשׁ.</P>

<P><B>י,כז</B>  [כה] וּמִפְּנֵי מַה חָל אִסּוּר הֶקְדֵּשׁ עַל הַתְּרוּמָה--מִפְּנֵי שֶׁהַתְּרוּמָה אֲסוּרָה לַזָּר, וּמֻתֶּרֶת לַכּוֹהֵן; הִקְדִישָׁהּ, נֶאְסְרָה עַל הַכּוֹהֵן.  לְפִיכָּךְ נוֹסַף בָּהּ אִסּוּר אַף עַל יִשְׂרָאֵל, עַל דֶּרֶךְ שֶׁבֵּאַרְנוּ בְּהִלְכּוֹת בִּיאוֹת אֲסוּרוֹת וְאִסּוּרֵי מַאֲכָלוֹת.</P>

<P><B>י,כח</B>  [כו] הַגּוֹזֵל תְּרוּמָה וַאֲכָלָהּ, מְשַׁלֵּם קֶרֶן וְחֹמֶשׁ אֶחָד:  שֶׁהַחֹמֶשׁ שֶׁחַיָּב בּוֹ מִשּׁוֹם תְּרוּמָה, יָצָא בּוֹ יְדֵי גָּזֵלוֹ--שֶׁנֶּאֱמָר "וְנָתַן לַכֹּהֵן אֶת-הַקֹּדֶשׁ" (ויקרא כב,יד), אֵינוּ חַיָּב אֵלָא בַּחֹמֶשׁ שֶׁלַּקֹּדֶשׁ בִּלְבָד.  גְּזָלָהּ וְהֶאֱכִילָהּ לְאַחֵר, הָאוֹכֵל מְשַׁלֵּם קֶרֶן וְחֹמֶשׁ.</P>

<P><B>י,כט</B>  כָּל מָקוֹם שֶׁאָמְרוּ מְשַׁלֵּם קֶרֶן וְחֹמֶשׁ--אִם אָכַל שׁוֹוֶה אַרְבָּעָה, מְשַׁלֵּם שׁוֹוֶה חֲמִשָּׁה מִמִּין שֶׁאָכַל; וְכָל מָקוֹם שֶׁאָמְרוּ קֶרֶן וּשְׁנֵי חֻמְשִׁין--אָכַל שׁוֹוֶה אַרְבָּעָה, מְשַׁלֵּם שׁוֹוֶה שִׁשָּׁה; וּמְקוֹם שֶׁאָמְרוּ שְׁנֵי קְרָנִין וְחֹמֶשׁ--אָכַל שׁוֹוֶה אַרְבָּעָה, מְשַׁלֵּם שׁוֹוֶה תִּשְׁעָה.  וּלְעוֹלָם אֵינוּ מְשַׁלֵּם אֵלָא לְפִי דָּמִים שֶׁהָיְתָה שׁוֹוָה בְּשָׁעַת אֲכִילָה, בֵּין שֶׁהוּזְלָה בְּשָׁעַת תַּשְׁלוּמִין בֵּין שֶׁהוּקְרָה.
<BR> </P>

<H2>הִלְכּוֹת תְּרוּמוֹת פֵּרֶק יא</H2>

<P><B>יא,א</B>  הַתְּרוּמָה נִתֶּנֶת לַאֲכִילָה וְלִשְׁתִיָּה וּלְסִיכָה--שֶׁהַסִּיכָה כַּשְּׁתִיָּה, שֶׁנֶּאֱמָר "כַּמַּיִם בְּקִרְבּוֹ; וְכַשֶּׁמֶן, בְּעַצְמוֹתָיו" (תהילים קט,יח); וְהַשְּׁתִיָּה בִּכְלַל אֲכִילָה:  לֶאֱכֹל דָּבָר שֶׁדַּרְכּוֹ לֶאֱכֹל, וְלִשְׁתּוֹת דָּבָר שֶׁדַּרְכּוֹ לִשְׁתּוֹת, וְלָסוּךְ דָּבָר שֶׁדַּרְכּוֹ לָסוּךְ.  וְלֹא יָסוּךְ יַיִן וְחֹמֶץ.  אֲבָל סָךְ הוּא אֶת הַשֶּׁמֶן הַטָּהוֹר; וּמַדְלִיק אֶת הַטָּמֵא, וְזֶה הוּא הַנִּקְרָא שֶׁמֶן שְׂרֵפָה בְּכָל מָקוֹם.</P>

<P><B>יא,ב</B>  תְּמָרִים שֶׁלִּתְרוּמָה, מֻתָּר לְחַבַּץ אוֹתָן וּלְקַבְּצָן כְּעִגּוּל הַדְּבֵלָה; וְאָסוּר לַעֲשׂוֹת מֵהֶם שֵׁכָר.  וְכֵן אֵין עוֹשִׂין תְּמָרִים דְּבַשׁ, וְלֹא תַּפּוּחִים יַיִן, וְלֹא פֵּרוֹת הַסְּתָיו חֹמֶץ; וְכֵן שְׁאָר כָּל הַפֵּרוֹת--אֵין מְשַׁנִּין אוֹתָן מִבְּרִיָּתָן בִּתְרוּמָה, חוּץ מִזֵּיתִים וַעֲנָבִים בִּלְבָד.</P>

<P><B>יא,ג</B>  עָבַר וְעָשָׂה הָאֹכֶל מַשְׁקֶה, הֲרֵי זֶה שׁוֹתֵהוּ.  וְזָר שֶׁאָכַל דְּבַשׁ תְּמָרִים, וְיֵין תַּפּוּחִים, וְכַיּוֹצֶא בָּהֶן בִּשְׁגָגָה--אֵינוּ חַיָּב לְשַׁלַּם; וְאִם אָכַל בְּמֵזִיד, מַכִּין אוֹתוֹ מַכַּת מַרְדּוּת.</P>

<P><B>יא,ד</B>  [ג] אֵין נוֹתְנִין דְּבֵלָה וּגְרֹגְּרוֹת לְתוֹךְ הַמֻּרְיָס, מִפְּנֵי שְׁהוּא מְאַבְּדָן; אֲבָל נוֹתְנִין אֶת הַיַּיִן לַמֻּרְיָס.  וְאֵין מְפַטְּמִין אֶת הַשֶּׁמֶן, מִפְּנֵי שְׁהוּא מוֹצִיאוֹ מִכְּלַל מַאֲכָלוֹת וְעוֹשֵׂהוּ שֶׁמֶן מִשְׁחָה; אֲבָל מְעָרְבִין יַיִן וְשֶׁמֶן וּדְבַשׁ וּפַלְפְּלִין וְכַיּוֹצֶא בְּאֵלּוּ, לְאָכְלָן.  [ד] אֵין מְבַשְּׁלִין יַיִן שֶׁלִּתְרוּמָה, מִפְּנֵי שְׁהוּא מַמְעִיטוֹ.</P>

<P><B>יא,ה</B>  אֵין כּוֹבְשִׁין בְּצָלִים שֶׁלִּתְרוּמָה בְּחֹמֶץ שֶׁלִּתְרוּמָה, מִפְּנֵי שֶׁמַּפְסִיד הַחֹמֶץ.  אֵין מְעָרְבִין תְּבוּאָה בְּקָטְנִית; וְכָל דָּבָר שֶׁיִּתְפָּרַשׁ זֶה מִזֶּה כְּשֶׁכּוֹבְרִין אוֹתוֹ, מְעָרְבִין.  וּמִשֶּׁחָרְבָה יְהוּדָה, הִתְחִילוּ לְעָרַב תְּבוּאָה בִּתְבוּאָה וְקָטְנִית בְּקָטְנִית; אֲבָל לֹא תְבוּאָה בְּקָטְנִית.</P>

<P><B>יא,ו</B>  [ה] כְּדֶרֶךְ שֶׁמְּרַקְּדִין אֶת הַקֶּמַח בַּחֻלִּין, כָּךְ נוֹהֵג הַכּוֹהֵן בִּתְרוּמָה--מְרַקֵּד לֶאֱכֹל, וּמַשְׁלִיךְ אֶת הַמֻּרְסָן.  הֲרֵי שֶׁרָצָה לַעֲשׂוֹת סֹלֶת מְנֻפָּה בְּנָפִיּוֹת הַרְבֵּה, עַד שֶׁמּוֹצִיא קַב אוֹ קַבַּיִם מִן הַסְּאָה--לֹא יַשְׁלִיךְ אֶת הַשְּׁאָר, מִפְּנֵי שְׁהוּא רָאוּי לַאֲכִילָה; אֵלָא יַנִּיחוֹ בְּמָקוֹם מֻצְנָע.</P>

<P><B>יא,ז</B>  [ו] שֶׁמֶן שֶׁלִּתְרוּמָה, אֵין חוֹסְמִין בּוֹ תַּנּוּר וְכִירַיִם.  וְאֵין סָכִין בּוֹ מַנְעָל וְסַנְדָּל; וְלֹא יָסוּךְ רַגְלוֹ, וְהִיא בְּתוֹךְ מַנְעָל וְסַנְדָּל, אֲבָל סָךְ אֶת רַגְלוֹ, וְלוֹבֵשׁ הַמַּנְעָל אוֹ הַסַּנְדָּל.  וְסָךְ כָּל גּוּפוֹ, וּמִתְעַגֵּל עַל גַּבֵּי קַטְבּוּלְיָה חֲדָשָׁה.  וְאַף עַל פִּי שְׁהֶן נִסּוֹכִין, אֵינוּ חוֹשֵׁשׁ; אֲבָל לֹא יִתֵּן שֶׁמֶן עַל גַּבֵּי טַבְלָה שֶׁלְּשַׁיִשׁ לְהִתְעַגַּל עָלֶיהָ, מִפְּנֵי שְׁהוּא מְאַבְּדוֹ.</P>

<P><B>יא,ח</B>  [ז] כָּל הָאוֹכֵל תְּרוּמָה, אַפִלּוּ פֵּרוֹת--צָרִיךְ נְטִילַת יָדַיִם אַף עַל פִּי שֶׁהָיוּ יָדָיו טְהוֹרוֹת, כְּמוֹ שֶׁיִּתְבָּאַר בִּמְקוֹמוֹ.  וְאֵינָהּ נֶאֱכֶלֶת עִם הַזָּר עַל הַשֻּׁלְחָן--גְּזֵרָה, שֶׁמֶּא יֹאכַל מִמֶּנָּה.  וּתְרוּמַת חוּצָה לָאָרֶץ נֶאֱכֶלֶת עִם הַזָּר עַל הַשֻּׁלְחָן, וְאֵינָהּ צְרִיכָה נְטִילַת יָדַיִם--כַּחֻלִּין.  וְאֵין סָכִין שֶׁמֶן תְּרוּמָה בְּיָדַיִם מְסֹאָבוֹת; נָפַל עַל גַּבֵּי בְּשָׂרוֹ, מְפַשְׁפֵּשׁוֹ בְּיָדַיִם מְסֹאָבוֹת.  אֲבָל סָכִין אֶת הַקָּטָן בְּשֶׁמֶן תְּרוּמָה בְּתוֹךְ שִׁבְעָה, שֶׁהַנּוֹלָד כָּל שִׁבְעָה אֵינוּ חָשׁוּב עָרֵל.</P>

<P><B>יא,ט</B>  [ח] סָךְ הוּא הַכּוֹהֵן עַצְמוֹ בְּשֶׁמֶן, וּמֵבִיא בֶּן בִּתּוֹ יִשְׂרָאֵל וּמַעְגִּילוֹ עַל גַּבָּיו; וְאִם סָךְ עַצְמוֹ בְּשֶׁמֶן וְנִכְנָס לַמֶּרְחֵץ--מֻתָּר הַזָּר לִמְשׁוֹתוֹ בַּמֶּרְחֵץ, אַף עַל פִּי שְׁהוּא נִסּוֹךְ מִמֶּנּוּ.  [ט] כּוֹהֶנֶת שֶׁחָפְפָה רֹאשָׁהּ בְּתִלְתָּן שֶׁלִּתְרוּמָה, אֵין הַיִּשְׂרְאֵלִית מֻתֶּרֶת לָחֹף אַחֲרֶיהָ; אֲבָל מְעַגְּגָה שְׁעָרָהּ בִּשְׂעָרָהּ.  וּמִפְּנֵי מַה הֻתְּרוּ הַכּוֹהֲנִים לָחֹף שְׁעָרָן בְּתִלְתָּן שֶׁלִּתְרוּמָה, מִפְּנֵי שְׁאֵינוּ רָאוּי לְמַאֲכַל אָדָם.</P>

<P><B>יא,י</B>  עֻקְצֵי תְּאֵנִים וּגְרֹגְּרוֹת, וְעֻקְצֵי הַכְּלִיסִים וְהַחַרּוּבִין, וּמְעֵי אֲבַטִּיחַ, וּקְלִפֵּי אֲבַטִּיחַ, וּקְלִפֵּי אֶתְרוֹג, וּקְלִפֵּי מְלָפְפוֹן--אַף עַל פִּי שְׁאֵין בָּהֶן אֹכֶל, וּקְנוּבַת יָרָק שֶׁמַּשְׁלִיכִין בַּעֲלֵי בָּתִּים--הֲרֵי אֵלּוּ אֲסוּרִים לַזָּרִים; אֲבָל קְנוּבַת יָרָק שֶׁמְּקַנְּבִים הַגַּנָּנִין, מֻתֶּרֶת לַזָּרִים.</P>

<P><B>יא,יא</B>  קְלִפֵּי פּוֹלִין וְשֻׁמְשְׁמִין--אִם יֵשׁ בָּהֶן אֹכֶל, אֲסוּרִין; אֵין בָּהֶן אֹכֶל, מֻתָּרִין.  [יא] גַּרְעִנֵּי אֶתְרוֹג, מֻתָּרִים; גַּרְעִנֵּי זֵיתִים וּתְמָרִים וַחַרּוּבִין--אַף עַל פִּי שֶׁלֹּא כְנָסָן הַכּוֹהֵן, הֲרֵי אֵלּוּ אֲסוּרִין לַזָּרִים.  וּשְׁאָר הַגַּרְעִנִּין--בִּזְמָן שֶׁכְּנָסָן וְיֵשׁ בָּהֶן לַחְלוּחִית לִמְצֹץ אוֹתָן, אֲסוּרוֹת לַזָּר; וְאִם הִשְׁלִיכָן, מֻתָּרוֹת.</P>

<P><B>יא,יב</B>  הַסֻּבִּין שֶׁלְּחִטִּין חֲדָשׁוֹת--אָסוּר, מִפְּנֵי שְׁהוּא רָאוּי לְמַאֲכַל אָדָם; וְשֶׁלְּחִטִּין יְשָׁנוֹת, מֻתָּר.  וְעַד מָתַי נִקְרְאוּ חֲדָשׁוֹת, כָּל זְמָן שֶׁבְּנֵי אָדָם רְגִילִין לַחְבֹּט בֵּין הַגְּרָנוֹת.  [יג] הַנִּצּוֹלוֹת וְהָרַקְבָּנִיּוֹת שֶׁלִּתְרוּמָה, אֲסוּרוֹת; וְאִם הֶעֱלוּ אָבָק, מֻתָּרוֹת.</P>

<P><B>יא,יג</B>  שְׁמָרִים שֶׁלִּתְרוּמָה שֶׁנָּתַן עֲלֵיהֶם מַיִם--הָרִאשׁוֹן וְהַשֵּׁנִי, אָסוּר לַזָּרִים; וְהַשְּׁלִישִׁי, מֻתָּר.  וְאִם לֹא נָתַן מַיִם, אֵלָא מְסַנֵּן הַיַּיִן מֵעַל הַשְּׁמָרִים בִּלְבָד--אַף הַשְּׁלִישִׁי אָסוּר לַזָּרִים.</P>

<P><B>יא,יד</B>  מְגוּרָה שֶׁפִּנָּה מִמֶּנָּה חִטֵּי תְּרוּמָה--אֵין מְחַיְּבִין אוֹתוֹ לִהְיוֹת יוֹשֵׁב וּמְלַקֵּט אַחַת אַחַת, וְאַחַר כָּךְ יִתֵּן לְתוֹכָהּ חֻלִּין; אֵלָא מְכַבֵּד כְּדַרְכּוֹ, וְנוֹתֵן לְתוֹכָהּ חֻלִּין.  וְכֵן חָבִית שֶׁלְּשֶׁמֶן שֶׁנִּשְׁפְּכָה--אֵין מְחַיְּבִין אוֹתוֹ לִהְיוֹת יוֹשֵׁב וּמְטַפֵּחַ, אֵלָא נוֹהֵג בָּהּ כְּדֶרֶךְ שְׁהוּא נוֹהֵג בַּחֻלִּין.</P>

<P><B>יא,טו</B>  הַמְּעַרֶּה כַּד שֶׁלְּשֶׁמֶן תְּרוּמָה--הֲרֵי זֶה מְעַרֶּה עַד שֶׁיִּפְסֹק הָעַמּוּד, וְיַתְחִיל הַשֶּׁמֶן לְנַטַּף מְעַט מְעַט, וְכֵיוָן שֶׁנָּטְפוּ שָׁלוֹשׁ טִפִּים זוֹ אַחֵר זוֹ, דַּיּוֹ:  וּמֻתָּר לִתֵּן לְתוֹךְ הַכַּד שֶׁמֶן חֻלִּין.  הֲרֵי שֶׁלֹּא נָתַן, אֵלָא הִנִּיחַ הַכַּד עַד שֶׁמִּצַּת אוֹתָהּ--הַתַּמְצִית תְּרוּמָה.</P>

<P><B>יא,טז</B>  מְמַלֵּא הַכּוֹהֵן נֵר שֶׁמֶן שְׂרֵפָה, וְנוֹתְנוֹ לְיִשְׂרָאֵל לַעֲלוֹת בּוֹ לָעֲלִיָּה, וּלְהִכָּנֵס לַחֶדֶר--לַעֲשׂוֹת צָרְכֵּי הַכּוֹהֵן, אֲבָל לֹא צָרְכֵּי יִשְׂרָאֵל; וְאִם הָיָה שֻׁתָּף עִמּוֹ, מֻתָּר.  [יז] יִשְׂרָאֵל שֶׁהָיָה אוֹרֵחַ אֵצֶל כּוֹהֵן, וְהִדְלִיק לוֹ שֶׁמֶן שְׂרֵפָה, וְעָמַד הַכּוֹהֵן וְהָלַךְ לוֹ--אֵינוּ חַיָּב לְכַבּוֹת אֶת הַנֵּר, עַד שֶׁיִּתְכַּבֶּה מֵאֵלָיו.  וְטוֹבֵל הַיִּשְׂרְאֵלִי פְּתִילָה בְּנֵר הַכּוֹהֵן, וּמַדְלִיקָהּ לֵילֵךְ בָּהּ.</P>

<P><B>יא,יז</B>  [יח] בְּקָרוֹ שֶׁלְּכוֹהֵן שֶׁהָיָה עוֹמֵד אֵצֶל בְּקָרוֹ שֶׁלְּיִשְׂרָאֵל, וְכֶלְיוֹ שֶׁלְּכוֹהֵן שֶׁהָיָה נֶאֱרָג אֵצֶל כֶּלְיוֹ שֶׁלְּיִשְׂרָאֵל--הֲרֵי זֶה מַדְלִיק עֲלֵיהֶן שֶׁמֶן שְׂרֵפָה, שֶׁלֹּא בִּרְשׁוּת הַכּוֹהֵן.  וְכֵן מַדְלִיקִין שֶׁמֶן שְׂרֵפָה בְּבָתֵּי כְּנָסִיּוֹת, וּבְבָתֵּי מִדְרָשׁוֹת, וּבִמְבוֹאוֹת הָאֲפֵלִים, שֶׁלֹּא בִּרְשׁוּת כּוֹהֵן.  וּמִי שְׁאֵין לוֹ שֶׁמֶן חֻלִּין לְהַדְלִיק נֵר חֲנֻכָּה--מַדְלִיק שֶׁמֶן שְׂרֵפָה, שֶׁלֹּא בִּרְשׁוּת כּוֹהן.</P>

<P><B>יא,יח</B>  מַדְלִיקִין שֶׁמֶן שְׂרֵפָה עַל גַּבֵּי הַחֻלִּין, בִּרְשׁוּת כּוֹהֵן.  [יט] בַּת יִשְׂרָאֵל שֶׁנִּשֵּׂאת לְכוֹהֵן, וְהִיא לְמוּדָה לָבוֹא אֵצֶל אָבִיהָ--מַדְלִיק בִּרְשׁוּתָהּ.</P>

<P><B>יא,יט</B>  מֻתָּר לְכוֹהֵן לְהַדְלִיק שֶׁמֶן שְׂרֵפָה אַפִלּוּ בְּבֵית הָאֵבֶל, אוֹ בְּבֵית הַמִּשְׁתֶּה שֶׁיֵּשׁ שָׁם עִרְבּוּב; וְאֵין חוֹשְׁשִׁין שֶׁמֶּא יִסְתַּפְּקוּ מִמֶּנּוּ--בְּבֵית הַמִּשְׁתֶּה, מִפְּנֵי נִקְיוֹן כְּלֵיהֶם אֵין נוֹגְעִין בּוֹ, וּבְבֵית הָאָבֵל, מִפְּנֵי שְׁאֵין לָהֶם פְּנָאי מִפְּנֵי הָאֵבֶל.</P>

<P><B>יא,כ</B>  הַזּוֹרֵעַ אֶת הַתְּרוּמָה--בְּשׁוֹגֵג יֹפַךְ, וּבְמֵזִיד יְקַיַּם; וְאִם הֵבִיאָה שְׁלִישׁ--בֵּין בְּמֵזִיד בֵּין בְּשׁוֹגֵג, יְקַיַּם.  וְאִם הָיָה פִּשְׁתָּן--אַפִלּוּ הֵבִיא שְׁלִישׁ, וְאַפִלּוּ בְּמֵזִיד--יֹפַךְ:  קְנָס קָנְסוּ בּוֹ, שֶׁלֹּא יִזְרַע וְיִתְכַּוַּן לֵהָנוֹת בְּעֵצָיו.</P>

<P><B>יא,כא</B>  גִּדּוּלֵי תְּרוּמָה--הֲרֵי הֶן כַּחֻלִּין לְכָל דָּבָר, אֵלָא שֶׁאֲסוּרִים לַזָּרִים:  גָּזְרוּ חֲכָמִים עֲלֵיהֶן שֶׁיִּהְיוּ אֲסוּרִין לַזָּרִים כִּתְרוּמָה, מִשּׁוֹם תְּרוּמָה טְמֵאָה שֶׁבְּיַד הַכּוֹהֵן--שֶׁלֹּא יַשְׁהֶה אוֹתָהּ אֶצְלוֹ כְּדֵי שֶׁיִּזְרְעֶנָּה וְתֵצֵא לְחֻלִּין, וְנִמְצָא בָּא בָּהּ לִידֵי תַּקְלָה.  לְפִיכָּךְ מֻתָּר לֶאֱכֹל הַגִּדּוּלִין בְּיָדַיִם טְמֵאוֹת, וּמֻתָּרִין לִטְבוּל יוֹם כַּחֻלִּין.</P>

<P><B>יא,כב</B>  גִּדּוּלֵי גִדּוּלִין--חֻלִּין לְכָל דָּבָר, וְאַפִלּוּ דָּבָר שְׁאֵין זַרְעוֹ כּוֹלֶה:  אִם רַבּוּ הַגִּדּוּלִין עַל הָעִיקָר בְּגִדּוּלֵי הַגִּדּוּלִין--הֲרֵי הַגִּדּוּלִין הַשְּׁנִיִּים מַעֲלִין אֶת הָעִיקָר, אַף עַל פִּי שְׁאֵין זַרְעוֹ כּוֹלֶה; וְיִהְיֶה הַכֹּל מֻתָּר לַזָּרִים.</P>

<P><B>יא,כג</B>  וְכֵן תְּרוּמַת חוּצָה לָאָרֶץ, וְהַמְּדֻמָּע, וְתוֹסֶפֶת תְּרוּמָה, וְזֵרְעוֹנֵי גִּנָּה שְׁאֵינָם נֶאֱכָלִים כְּגוֹן זֶרַע לֶפֶת וּצְנוֹן, אַף עַל פִּי שֶׁאוֹתוֹ לֶפֶת וּצְנוֹן תְּרוּמָה--גִּדּוּלֵיהֶן מֻתָּרִין, וַהֲרֵי הֶן חֻלִּין לְכָל דָּבָר; וְכֵן הַזּוֹרֵעַ פִּשְׁתָּן שֶׁלִּתְרוּמָה, הַגִּדּוּלִין מֻתָּרִין לַזָּרִים.</P>

<P><B>יא,כד</B>  [כג] הַזּוֹרֵעַ תְּרוּמָה טְמֵאָה--אַף עַל פִּי שֶׁהַגִּדּוּלִים טְהוֹרִין, הֲרֵי הֶן אֲסוּרִין בַּאֲכִילָה:  הוֹאִיל וְהַתְּרוּמָה שֶׁנִּזְרְעָה אֲסוּרָה בַּאֲכִילָה הָיְתָה, כְּבָר נִדְחוּ.  [כד] חָתַךְ אֶת הָעַלִּין שֶׁצָּמְחוּ, וְיָצְאוּ עַלִּין שְׁנִיִּין וַחֲתָכָן--הֲרֵי הָאֹכֶל שֶׁיָּצָא אַחַר כָּךְ מֻתָּר בַּאֲכִילָה.</P>

<P><B>יא,כה</B>  שְׁתָלִים חֻלִּין שֶׁנִּטְמְאוּ, וְאַחַר שֶׁנִּטְמְאוּ זְרָעָן וַעֲשָׂיָן תְּרוּמָה--הֲרֵי אֵלּוּ מֻתָּרִין:  שֶׁהֲרֵי טָהֲרוּ בַּזְּרִיעָה, וְלֹא נִטְמְאוּ כִּשְׁהֶן תְּרוּמָה כְּדֵי שֶׁיִּהְיוּ אֲסוּרִין.</P>

<P><B>יא,כו</B>  שִׁבֹּלֶת שֶׁזְּרָעָהּ בְּתוֹךְ הַכֳּרִי, וּמֵרַח הַכֳּרִי כֻּלּוֹ--הֲרֵי אוֹתָהּ הַשִּׁבֹּלֶת טֶבֶל, הוֹאִיל וְנִמְרְחָה בְּתוֹךְ הַכֳּרִי.  שְׁתָלָהּ וְאַחַר כָּךְ קָרָא עָלֶיהָ שֵׁם, וַעֲשָׂיָהּ תְּרוּמָה--הֲרֵי זוֹ סְפֵק תְּרוּמָה, הוֹאִיל וּזְרָעָהּ, שֶׁמֶּא פָּרַח הַטֶּבֶל מִמֶּנָּה, וְנַעֲשָׂת כַּפֵּרוֹת שֶׁעֲדַיִן לֹא נִגְמְרוּ; אֲבָל אִם עָשָׂה אוֹתָהּ תְּרוּמָה קֹדֶם שֶׁיִּזְרְעֶנָּה, הֲרֵי זוֹ תְּרוּמָה.</P>

<P><B>יא,כז</B>  לְפִיכָּךְ אִם תָּלַשׁ מִמֶּנָּה, וְאָכַל בְּמֵזִיד--חַיָּב מִיתָה; בְּשׁוֹגֵג, מְשַׁלֵּם אֶת הַחֹמֶשׁ.  וְאִם גָּחַן, וְאָכַל בְּפִיו מִן הָאָרֶץ--בָּטְלָה דַּעְתּוֹ אֵצֶל כָּל אָדָם, שְׁאֵין דֶּרֶךְ אֲכִילַת בְּנֵי אָדָם בְּכָּךְ:  לְפִיכָּךְ פָּטוּר מִן הַמִּיתָה; וּמִן הַחֹמֶשׁ, אִם הָיָה שׁוֹגֵג.</P>

<P><B>יא,כח</B>  [כז] שָׂדֶה שֶׁלְּגִדּוּלֵי תְּרוּמָה--חַיֶּבֶת בְּלֶקֶט שִׁכְחָה וּפֵאָה, וְחַיֶּבֶת בִּתְרוּמָה וּבְמַעַשְׂרוֹת וּבְמַעְשַׂר עָנִי:  וַעֲנִיֵּי יִשְׂרָאֵל וַעֲנִיֵּי כּוֹהֲנִים נוֹטְלִים מִמֶּנָּה מַתָּנוֹת אֵלּוּ--עֲנִיֵּי כּוֹהֲנִים אוֹכְלִין אֶת שֶׁלָּהֶם, וַעֲנִיֵּי יִשְׂרָאֵל מוֹכְרִין אֶת שֶׁלָּהֶם לַכּוֹהֲנִים בִּדְמֵי תְּרוּמָה, וְהַדָּמִים שֶׁלָּעֲנִיִּים; וְכֵן בֶּן לֵוִי מוֹכֵר הַמַּעֲשֵׂר שֶׁלּוֹ לַכּוֹהֲנִים.</P>

<P><B>יא,כט</B>  [כח] הַחוֹבֵט גִּדּוּלִין אֵלּוּ מְשֻׁבָּח.  וְהַדָּשׁ בַּבְּהֵמָה כֵּיצַד יַעֲשֶׂה:  תּוֹלֶה קְפִיפוֹת בְּצַוְּארֵי הַבְּהֵמָה, וְנוֹתֵן לְתוֹכָן מֵאוֹתוֹ הַמִּין; נִמְצָא לֹא זוֹמֵם אֶת הַבְּהֵמָה, וְלֹא מַאֲכִיל אֶת הַתְּרוּמָה.
<BR> </P>

<H2>הִלְכּוֹת תְּרוּמוֹת פֵּרֶק יב</H2>

<P><B>יב,א</B>  אָסוּר לְטַמֵּא אֶת הַתְּרוּמָה שֶׁלְּאֶרֶץ יִשְׂרָאֵל, כִּשְׁאָר הַקֳּדָשִׁים; וְלֹא יָבִיא אוֹתָהּ לִידֵי טֻמְאָה, וְלֹא יַפְסִיד אוֹתָהּ, אֵלָא אוֹכֵל הַטְּהוֹרָה, וּמַדְלִיק הַטְּמֵאָה.  וּמֻתָּר לְטַמֵּא תְּרוּמַת חוּצָה לָאָרֶץ, בִּטְמָאוֹת שֶׁלַּתּוֹרָה, אַף עַל פִּי שְׁאֵינָהּ טְמֵאָה, אֵלָא בְּאֶרֶץ הָעַמִּים שְׁהִיא מִדִּבְרֵיהֶם--מִפְּנֵי שֶׁעִיקַר חִיּוּבָהּ מִדִּבְרֵיהֶם; לְפִיכָּךְ נִדָּה קוֹצָה לָהּ חַלָּה בְּחוּצָה לָאָרֶץ--שְׁאֵינָהּ מֻזְהֶרֶת אֵלָא לְאָכְלָהּ, לֹא לִגַּע בָּהּ כְּמוֹ שֶׁבֵּאַרְנוּ.</P>

<P><B>יב,ב</B>  תְּרוּמָה שֶׁנִּטְמֵאת בְּסָפֵק--לֹא אוֹכְלִים, וְלֹא שׂוֹרְפִין; אֵלָא תִּהְיֶה מֻנַּחַת עַד שֶׁתִּטְמָא טֻמְאָה וַדָּאִית, וְתִשָּׂרֵף.  וְיֵשׁ שָׁם סְפֵקוֹת שֶׁשּׂוֹרְפִין עֲלֵיהֶן אֶת הַתְּרוּמָה, כְּמוֹ שֶׁיִּתְבָּאַר בְּעִנְיַן טֻמְאָה וְטַהְרָה.</P>

<P><B>יב,ג</B>  חָבִית שֶׁלִּתְרוּמָה שֶׁנֻּלַּד לָהּ סְפֵק טֻמְאָה--הֲרֵי זֶה לֹא יְחַדַּשׁ בָּהּ דָּבָר, לֹא יְזִיזֶנָּה מִמְּקוֹמָהּ, וְלֹא יְגַלֶּנָּה; אֵלָא יַנִּיחֶנָּה עַד שֶׁתִּטְמָא וַדַּאי, וְתִשָּׂרֵף.  וְאֵין חוֹשְׁשִׁין שֶׁמֶּא תֵּאָכֵל.</P>

<P><B>יב,ד</B>  חָבִית שֶׁנִּשְׁבְּרָה בַּגַּת הָעֶלְיוֹנָה, וְהַתַּחְתּוֹנָה טְמֵאָה--אִם יָכוֹל לְהַצִּיל מִמֶּנָּה רְבִיעִית בְּטַהְרָה, יַצִּיל; וְאִם לָאו, יַצִּיל בְּיָדָיו בְּלֹא נְטִילַת יָדַיִם, וְאַף עַל פִּי שְׁהוּא מְטַמְּאָהּ, כְּמוֹ שֶׁיִּתְבָּאַר בְּעִנְיַן טְהָרוֹת.</P>

<P><B>יב,ה</B>  בַּמֶּה דְּבָרִים אֲמוּרִים, בֶּחָבִית שֶׁלְּיַיִן--וְהוּא שֶׁיִּהְיֶה בַּגַּת הַתַּחְתּוֹנָה פָּחוּת מִמֵּאָה, שֶׁהֲרֵי יִדָּמַע הַכֹּל וְיִפָּסֵד.  אֲבָל אִם הָיָה בַּתַּחְתּוֹנָה מֵאָה בְּזוֹ הֶחָבִית, שֶׁהֲרֵי הִיא עוֹלָה בְּאֶחָד וּמֵאָה, אוֹ שֶׁהָיְתָה חָבִית שֶׁלְּשֶׁמֶן--תֵּרֵד וְתִטְמָא, וְאַל יְטַמְּאֶנָּה בְּיָדָיו:  שֶׁהֲרֵי כֻּלּוֹ רָאוּי לַהַדְלָקָה, וְאֵין שָׁם הֶפְסֵד מְרֻבֶּה.</P>

<P><B>יב,ו</B>  וְכֵן חָבִית שֶׁמֶן שֶׁנִּשְׁפְּכָה--אִם יָכוֹל לְהַצִּיל רְבִיעִית בְּטַהְרָה, יַצִּיל.  וְאִם לָאו, יַצִּיל בְּטֻמְאָה:  שֶׁכֵּיוָן שֶׁנִּשְׁבְּרָה הֶחָבִית--אֵינוּ מֻזְהָר שֶׁלֹּא לְהַצִּיל בְּטֻמְאָה, מִפְּנֵי שְׁהוּא בָּהוּל.</P>

<P><B>יב,ז</B>  [ו] הָיָה עוֹבֵר מִמָּקוֹם לְמָקוֹם, וְכִכָּרוֹת שֶׁלִּתְרוּמָה בְּיָדוֹ, אָמַר לוֹ הַנָּכְרִי, תֶּן לִי אַחַת מֵהֶן, וְאִם לָאו הֲרֵינִי נוֹגֵעַ בְּכֻלָּן, וּמְטַמְּאָן--יַנִּיחַ לְפָנָיו אַחַת עַל הַסֶּלַע, וְאַל יִתְּנֶנָּה לְתוֹךְ יָדוֹ:  כְּדֵי שֶׁלֹּא יְטַמֵּא הַתְּרוּמָה בַּיָּדַיִם.</P>

<P><B>יב,ח</B>  [ז] הַתִּלְתָּן וְהַכַּרְשִׁינִין שֶׁלִּתְרוּמָה--הוֹאִיל וְאֵינוּ מַאֲכַל אָדָם, הֲרֵי זֶה מֻתָּר לַעֲשׂוֹת כָּל מַעֲשֵׂיהֶן בְּטֻמְאָה.  וְאֵינוּ נִזְהָר, אֵלָא בְּעֵת שְׁרִיָּתָן בַּמַּיִם--שְׁאִם שָׁרָה אוֹתָהּ בְּטֻמְאָה, הֲרֵי טִמֵּא אוֹתָהּ בַּיָּדַיִם; אֲבָל אַחַר הַשְּׁרִיָּה, אֵין נִזְהָר, לֹא בַּעֵת שֶׁשָּׁף הַכַּרְשִׁינִין, וְלֹא בַּעֵת שֶׁמַּאֲכִילָן לַבְּהֵמָה.  לְפִיכָּךְ נוֹתְנִין תְּרוּמַת תִּלְתָּן וְכַרְשִׁינִין, לְכוֹהֵן עַם הָאָרֶץ.</P>

<P><B>יב,ט</B>  [ח] אֵין מַפְקִידִין תְּרוּמָה אֵצֶל כּוֹהֵן עַם הָאָרֶץ, מִפְּנֵי שֶׁלִּבּוּ גַּס בָּהּ.  אֲבָל מַפְקִידִין אוֹתָהּ אֵצֶל יִשְׂרָאֵל עַם הָאָרֶץ, בִּכְלִי חֶרֶס הַמֻּקָּף צָמִיד פָּתִיל:  וּבִלְבָד, שֶׁלֹּא יִהְיוּ פֵּרוֹת מֻכְשָׁרִין--גְּזֵרָה, שֶׁלֹּא תְסִיטֵם אִשְׁתּוֹ נִדָּה.</P>

<P><B>יב,י</B>  [ט] אֵין עוֹשִׂין לְעַם הָאָרֶץ תְּרוּמַת זֵיתָיו בְּטַהְרָה; אֲבָל עוֹשִׂין לוֹ זֵיתֵי חֻלִּין בְּטַהְרָה, מִשּׁוֹם כְּדֵי חַיָּיו שֶׁלַּבַּדָּד.  וְכֵיצַד עוֹשֶׂה:  נוֹטֵל כְּדֵי הַתְּרוּמָה וּמַנִּיחָהּ בִּכְלִי שְׁאֵינוּ מְקַבֵּל טֻמְאָה, כְּגוֹן כְּלֵי אֲבָנִים; וּכְשֶׁיָּבוֹא עַם הָאָרֶץ לִטֹּל הַחֻלִּין וְהַתְּרוּמָה, אוֹמְרִין לוֹ, הִזָּהֵר שֶׁמֶּא תִּגַּע בַּתְּרוּמָה, שֶׁלֹּא תַחְזֹר לְטִבְלָהּ.</P>

<P><B>יב,יא</B>  [י] יִשְׂרָאֵל שֶׁעוֹשֶׂה פֵּרוֹתָיו בְּטֻמְאָה, אֵין בּוֹצְרִין עִמּוֹ; וְאֵין צָרִיךְ לוֹמַר שְׁאֵין דּוֹרְכִין עִמּוֹ, מִפְּנֵי הַתְּרוּמָה שֶׁתֵּעָשֵׂה בְּטֻמְאָה.  אֲבָל מוֹלִיכִין עִמּוֹ חָבִיּוֹת לַגַּת, וּמְבִיאִין מִן הַגַּת.</P>

<P><B>יב,יב</B>  [יא] זֵיתִים וַעֲנָבִים שֶׁנִּטְמְאוּ, סוֹחֲטָן וְעוֹשֶׂה אוֹתָן תְּרוּמָה.  וְאִם נִטְמְאוּ אַחַר שֶׁנַּעֲשׂוּ תְּרוּמָה, וּסְחָטָן פָּחוּת פָּחוּת מִכַּבֵּיצָה--הֲרֵי הַמַּשְׁקֶה הַיּוֹצֶא מֵהֶן מֻתָּר בִּשְׁתִיָּה לַכּוֹהֲנִים; וְאַפִלּוּ לִנְסָכִים הוּא רָאוּי:  שֶׁהַמַּשְׁקֶה כְּאִלּוּ הוּא מֻפְקָד בְּתוֹךְ הָאֹכֶל.  וְלֹא אָמְרוּ פָּחוּת מִכַּבֵּיצָה, אֵלָא גְּזֵרָה--שֶׁמֶּא יַעֲשֶׂה יוֹתֵר מִכַּבֵּיצָה, וְנִמְצָא הַמַּשְׁקֶה מִטַּמֵּא בְּכַבֵּיצָה.  וְאִם הָיוּ פֵּרוֹת אֵלּוּ שְׁלִישִׁי לַטֻּמְאָה--דּוֹרְכֶן בַּגַּת וּבְבֵית הַבַּד, וְהַמַּשְׁקֶה תְּרוּמָה טְהוֹרָה:  שְׁאֵין שְׁלִישִׁי עוֹשֶׂה רְבִיעִי בִּתְרוּמָה, כְּמוֹ שֶׁיִּתְבָּאַר בְּעִנְיַן טְהָרוֹת.</P>

<P><B>יב,יג</B>  [יב] פַּת תְּרוּמָה שֶׁנִּטְמֵאת, מַשְׁלִיכָהּ לְבֵין הָעֵצִים עַד שֶׁיִּשְׂרְפוּם; וְכֵן שֶׁמֶן שֶׁנִּטְמָא, נוֹתְנוֹ בִּכְלִי מָאוּס עַד שֶׁיַּדְלִיקֶנּוּ:  כְּדֵי שֶׁלֹּא יִהְיֶה תַּקְלָה לַאֲחֵרִים, וְיֹאכְלוּהוּ.  וְחִטִּים שֶׁנִּטְמְאוּ--שׁוֹלְקָן וּמַנִּיחַן בִּכְלִי מָאוּס, כְּדֵי שֶׁלֹּא יִהְיוּ ראוּיִין לַאֲכִילָה; וְאַחַר כָּךְ יַסִּיק בָּהֶן תַּנּוּר וְכִירַיִם.  וּמַשְׁקִין שְׁאֵין ראוּיִין לַהַדְלָקָה שֶׁנִּטְמְאוּ, כְּגוֹן הַיַּיִן--קוֹבְרִין אוֹתָן.</P>

<P><B>יב,יד</B>  [יג] יֵין תְּרוּמָה שֶׁנִּתְגַּלָּה--הוֹאִיל וְאָסוּר בִּשְׁתִיָּה, יִשָּׁפֵךְ.  וְכֵן תְּאֵנִים וַעֲנָבִים וְקִשּׁוּאִים וְדַלּוּעִין וַאֲבַטִּיחִין וּמְלָפְפוֹנוֹת שֶׁלִּתְרוּמָה שֶׁנִּמְצְאוּ מְנֻקָּרוֹת--הֲרֵי אֵלּוּ אֲסוּרִין בַּאֲכִילָה, מִפְּנֵי סַכָּנַת נְפָשׁוֹת; מַה יַעֲשֶׂה בָּהֶן, יַשְׁלִיךְ לַיָּם אוֹ יִקָּבְרוּ.  [יד] עִיסָה שֶׁנִּלּוֹשָׁה בְּמַיִּם מְגֻלִּים--אַף עַל פִּי שְׁהִיא תְּרוּמָה, הֲרֵי זוֹ תִּשָּׂרֵף.</P>

<P><B>יב,טו</B>  אָסוּר לַכּוֹהֵן לִטֹּל תְּרוּמָה, אוֹ שְׁאָר מַתָּנוֹת שֶׁלּוֹ--עַד שֶׁיַּפְרִישׁוּ אוֹתָם הַבְּעָלִים:  שֶׁנֶּאֱמָר "רֵאשִׁיתָם אֲשֶׁר-יִתְּנוּ לַה', לְךָ נְתַתִּים" (במדבר יח,יב), וְנֶאֱמָר "אֲשֶׁר יָרִימוּ בְנֵי-יִשְׂרָאֵל לַה'--נָתַתִּי לְךָ" (במדבר יח,יט)--עַד שֶׁיָּרִימוּ הֶם, וְאַחַר כָּךְ יִזְכֶּה בָּהֶם.  וְלֹא יִטֹּל אוֹתָן אַחַר שֶׁהוּרְמוּ, אֵלָא מִדַּעַת בְּעָלִים--שֶׁהֲרֵי הֶם שֶׁלַּבְּעָלִים לִתְּנָן לְכָל כּוֹהֵן שֶׁיִּרְצוּ, שֶׁנֶּאֱמָר "וְאִישׁ אֶת-קֳדָשָׁיו, לוֹ יִהְיוּ" (במדבר ה,י).  וְאִם לְקָחָן שֶׁלֹּא מִדַּעַת בְּעָלִים, זָכָה בָּהֶן--שְׁאֵין לַבְּעָלִים בָּהֶן אֵלָא טוֹבַת הֲנָיָה, וְטוֹבַת הֲנָיָה אֵינָהּ מָמוֹן.</P>

<P><B>יב,טז</B>  כּוֹהֵן שֶׁנָּתְנוּ לוֹ תְּרוּמָה, וּמָצָא בָּהּ דְּבָרִים אֲחֵרִים--הֲרֵי אֵלּוּ אֲסוּרִים מִשּׁוֹם גָּזֵל, שֶׁמֶּא אֲחֵרִים הִנִּיחוּם שָׁם עַד שֶׁיִּטְּלוּם.</P>

<P><B>יב,יז</B>  אֵין יִשְׂרָאֵל חַיָּבִין לְהִטַּפַּל בַּתְּרוּמָה, וּלְהָבִיא אוֹתָהּ מִן הַגֹּרֶן לָעִיר, וּמִן הַמִּדְבָּר לַיִּשּׁוּב--אֵלָא כּוֹהֲנִים יוֹצְאִין לַגְּרָנוֹת, וְיִשְׂרָאֵל נוֹתְנִים לָהֶם חֶלְקָן שָׁם; וְאִם לֹא יָצְאוּ, הֲרֵי זֶה מַפְרִישָׁהּ וּמַנִּיחָהּ בַּגֹּרֶן.  וְאִם הָיְתָה חַיָּה וּבְהֵמָה אוֹכְלַתָּהּ שָׁם, וְאֵינָהּ מִשְׁתַּמֶּרֶת שָׁם מֵהֶם--הִתְקִינוּ חֲכָמִים שֶׁיִּטַּפַּל בָּהּ, וִיבִיאֶנָּה לָעִיר וְיִטֹּל שְׂכַר הֲבָאָתָהּ מִכּוֹהֵן:  שְׁאִם הִפְרִישָׁהּ וְהִנִּיחָהּ לַבְּהֵמָה וְלַחַיָּה, הֲרֵי זֶה חִלּוּל הַשֵּׁם.</P>

<P><B>יב,יח</B>  אָסוּר לַכּוֹהֲנִים וְלַלְּוִיִּים לְסַיַּע בְּבֵית הַגֳּרָנוֹת, כְּדֵי לִטֹּל מַתְּנוֹתֵיהֶן.  וְכָל הַמְּסַיֵּעַ--חִלַּל קֹדֶשׁ הַשֵּׁם, וַעֲלֵיהֶם נֶאֱמָר "שִׁחַתֶּם בְּרִית הַלֵּוִי" (מלאכי ב,ח).  וְאָסוּר לְיִשְׂרָאֵל לְהַנִּיחָן שֶׁיְּסַיְּעוּ, אֵלָא נוֹתֵן לָהֶם חֶלְקָן בְּכָבוֹד.  [יט] נָתַן תְּרוּמָה לַכּוֹהֵן עַל מְנַת לְהַחְזִירָהּ, יָצָא יְדֵי נְתִינָה; וְאָסוּר לַעֲשׂוֹת כֵּן, מִפְּנֵי שֶׁנִּרְאֶה כִּמְסַיֵּעַ בְּבֵית הַגְּרָנוֹת.</P>

<P><B>יב,יט</B>  וְכֵן אָסוּר לָהֶן שֶׁיַּחְטְפוּ תְּרוּמוֹת וּמַעַשְׂרוֹת, וְאַפִלּוּ לִשְׁאֹל חֶלְקָן בְּפִיהֶן אָסוּר; אֵלָא נוֹטְלִין בְּכָבוֹד:  שֶׁעַל שֻׁלְחַן הַמָּקוֹם הֶם אוֹכְלִים, וְעַל שֻׁלְחָנוֹ הֶם שׁוֹתִים; וּמַתָּנוֹת אֵלּוּ לַה' הֶם, וְהוּא בָּרוּךְ הוּא זִכָּה לָהֶן--שֶׁנֶּאֱמָר "וַאֲנִי הִנֵּה נָתַתִּי לְךָ, אֶת-מִשְׁמֶרֶת תְּרוּמֹתָי" (במדבר יח,ח).</P>

<P><B>יב,כ</B>  לֹא יִתֵּן אָדָם תְּרוּמָה לְשׁוֹמֵר גִּתּוֹ, וְלֹא בְּכוֹר לְשׁוֹמֵר עֶדְרוֹ, וְלֹא מַתָּנוֹת לְרוֹעֶה בְּהֶמְתּוֹ; וְאִם נָתַן--חִלַּל, אֵלָא אִם כֵּן נָתַן לָהֶם שְׂכַר שְׁמִירָתָן תְּחִלָּה.  וְרַשָּׁאי יִשְׂרָאֵל לוֹמַר לְיִשְׂרָאֵל אַחֵר, הֵא לָךְ סֶלַע זוֹ, וְתֵן תְּרוּמָה אוֹ בְּכוֹר אוֹ שְׁאָר מַתָּנוֹת לִפְלוֹנִי הַכּוֹהֵן בֶּן בִּתִּי, אוֹ בֶּן אֲחוֹתִי, וְכָל כַּיּוֹצֶא בְּזֶה.</P>

<P><B>יב,כא</B>  בַּמֶּה דְּבָרִים אֲמוּרִים, בְּשֶׁהָיוּ הַבְּעָלִים רוֹצִים לִתֵּן אוֹתָם לְאֶחָד מִשְּׁנֵי כּוֹהֲנִים אֵלּוּ, אוֹ מִשְּׁנֵי לְוִיִּים אֵלּוּ בְּחִנָּם, וְאָמַר לוֹ חֲבֵרוֹ, הֵא לָךְ וְתֵן לְזֶה; אֲבָל בְּעָלִים שֶׁאָמְרוּ לְכוֹהֵן אוֹ לְלֵוִי, הֵא לָךְ חֵלֶק זֶה בְּטוֹבַת הֲנָיָה--הֲרֵי זֶה אָסוּר.  וְכֵן אָסוּר לַעֲשׂוֹת סְחוֹרָה בִּתְרוּמוֹת, אַף עַל פִּי שְׁהוּא לוֹקֵחַ מִכּוֹהֵן וּמוֹכֵר לְכוֹהֵן.</P>

<P><B>יב,כב</B>  עֲשָׂרָה--אֵין חוֹלְקִין לָהֶן תְּרוּמָה בְּבֵית הַגְּרָנוֹת, אַף עַל פִּי שְׁהֶן אוֹכְלִין אוֹתָהּ אוֹ מַאֲכִילִין אוֹתָהּ; וְאֵלּוּ הֶן:  הַחֵרֵשׁ, וְהַשּׁוֹטֶה, וְהַקָּטָן שֶׁיֵּשׁ בּוֹ דַּעַת לִפְרֹשׁ חֵיקוֹ--מִפְּנֵי שְׁאֵין בְּאֵלּוּ דַּעַת; וְהַטֻּמְטוֹם, וְהָאַנְדְּרֻגִּינוֹס--מִפְּנֵי שְׁהֶן בִּרְיָה בִּפְנֵי עַצְמָהּ; וְהָעֶבֶד--שֶׁמֶּא יִרְאוּ אוֹתוֹ הָעוֹבְרִים בַּשָּׂדֶה, וְיָעִידוּ עָלָיו שְׁהוּא כּוֹהֵן; וְהֶעָרֵל, וְהַטָּמֵא--מִפְּנֵי שְׁהֶן מְאוּסִין; וְהָאִשָּׁה--שֶׁמֶּא תִּתְגָּרַשׁ, וּמִפְּנֵי הַיֵּחוּד; וְהַנּוֹשֵׂא אִשָּׁה שְׁאֵינָהּ הוֹגֶנֶת לוֹ--קָנְסוּ אוֹתוֹ שֶׁלֹּא יַחְלֹק בְּבֵית הַגְּרָנוֹת, עַד שֶׁיְּגָרְשֶׁנָּה.  וְכֻלָּן--מְשַׁלְּחִין לָהֶן לְבָתֵּיהֶן, וְחוֹלְקִין לָהֶן בִּשְׁאָר קָדְשֵׁי הַגְּבוּל וּמְשַׁלְּחִין לָהֶן לְבָתֵּיהֶן:  חוּץ מִן הַנּוֹשֵׂא אִשָּׁה שְׁאֵינָהּ הוֹגֶנֶת, וְהַטָּמֵא, וְהֶעָרֵל--שְׁאֵין מְשַׁלְּחִין לָהֶן כְּלָל.
<BR> </P>

<H2>הִלְכּוֹת תְּרוּמוֹת פֵּרֶק יג</H2>

<P><B>יג,א</B>  הַתְּרוּמָה עוֹלָה, בְּאֶחָד וּמֵאָה.  כֵּיצַד:  סְאָה תְּרוּמָה שֶׁנָּפְלָה לְמֵאָה סְאָה שֶׁלְּחֻלִּין, וְנִתְעָרַב הַכֹּל--מַפְרִישׁ מִן הַכֹּל סְאָה אַחַת, וְנוֹתְנָהּ לַכּוֹהֵן; וְהַשְּׁאָר מֻתָּר לַזָּרִים.  וְכָל תְּרוּמָה שְׁאֵין הַכּוֹהֲנִים מַקְפִּידִין עָלֶיהָ, כְּגוֹן תְּרוּמַת הַכְּלִיסִין וְהַחַרּוּבִין וּשְׂעוֹרִים שֶׁלֶּאֱדוֹם--אֵינוּ צָרִיךְ לְהַגְבִּיהַּ:  הוֹאִיל וְנָפְלָה לְמֵאָה--בָּטְלָה בְּמֵעוּטָהּ, וְהַכֹּל מֻתָּר לַזָּרִים.</P>

<P><B>יג,ב</B>  נָפְלָה סְאָה תְּרוּמָה לְפָחוּת מִמֵּאָה--נַעֲשָׂה הַכֹּל מְדֻמָּע, וְיִמָּכֵר הַכֹּל לַכּוֹהֲנִים בִּדְמֵי תְּרוּמָה, חוּץ מִדְּמֵי אוֹתָהּ סְאָה.  בַּמֶּה דְּבָרִים אֲמוּרִים, בְּשֶׁנִּתְעָרַב מִין בְּמִינוֹ.  אֲבָל נִתְעָרַב מִין בִּשְׁאֵינוּ מִינוֹ, בְּנוֹתֵן טַעַם--אִם יֵשׁ בַּכֹּל טַעַם תְּרוּמָה, נַעֲשָׂה הַכֹּל מְדֻמָּע, וְיִמָּכֵר לַכּוֹהֲנִים, חוּץ מִדְּמֵי תְּרוּמָה שֶׁבּוֹ; וְאִם טַעַם הַכֹּל טַעַם חֻלִּין, הַכֹּל מֻתָּר לַזָּרִים.</P>

<P><B>יג,ג</B>  סְאָה תְּרוּמָה שֶׁנָּפְלָה לְמֵאָה, וְהִגְבִּיהַּ סְאָה מִן הַכֹּל, וְנָפְלָה הַסְּאָה שֶׁהִגְבִּיהַּ לְמָקוֹם אַחֵר--אֵינָהּ מְדַמַּעַת אֵלָא לְפִי חֶשְׁבּוֹן; וְכֵן סְאָה תְּרוּמָה שֶׁנָּפְלָה לְפָחוּת מִמֵּאָה, וְנַעֲשָׂה הַכֹּל מְדֻמָּע, וְנָפַל מִן הַמְּדֻמָּע לְמָקוֹם אַחֵר--אֵינוּ מְדַמֵּעַ אֵלָא לְפִי חֶשְׁבּוֹן.</P>

<P><B>יג,ד</B>  כֵּיצַד:  הֲרֵי שֶׁנָּפַל עֶשֶׂר סְאִין שֶׁלִּתְרוּמָה לְתִשְׁעִים סְאָה חֻלִּין, וְנִדְמַע הַכֹּל--אִם נָפַל מִמְּדֻמָּע זֶה עֶשֶׂר סְאִין לְפָחוּת מִמֵּאָה חֻלִּין, נִדְמְעוּ:  שֶׁהֲרֵי יֵשׁ בְּעֶשֶׂר שֶׁלִּמְדֻמָּע סְאָה שֶׁלִּתְרוּמָה.  נָפַל לְתוֹכָן פָּחוּת מֵעֶשֶׂר סְאִין, אֵינָן מְדַמְּעוֹת.</P>

<P><B>יג,ה</B>  [ד] בַּמֶּה דְּבָרִים אֲמוּרִים, בְּדָבָר שְׁאֵין דַּרְכּוֹ לְהִבָּלֵל, כְּגוֹן חִטִּים לְחִטִּים אוֹ קֶמַח לְקֶמַח.  אֲבָל דָּבָר שֶׁדַּרְכּוֹ לְהִבָּלֵל, כְּגוֹן שֶׁמֶן תְּרוּמָה לְשֶׁמֶן חֻלִּין אוֹ יֵין תְּרוּמָה לְיֵין חֻלִּין--הוֹלְכִין אַחַר הָרֹב:  אִם רֹב תְּרוּמָה, הֲרֵי זֶה מְדַמֵּעַ כִּתְרוּמָה; וְאִם רֹב מִן הַחֻלִּין--הֲרֵי הוּא כַּחֻלִּין וְאֵינוּ מְדַמֵּעַ, אַף עַל פִּי שֶׁהַכֹּל אָסוּר לַזָּרִים.</P>

<P><B>יג,ו</B>  [ה] סְאָה תְּרוּמָה שֶׁנָּפְלָה לְמֵאָה, הִגְבִּיהָהּ, וְנָפְלָה סְאָה אַחֶרֶת, הִגְבִּיהָהּ, וְנָפְלָה אַחֶרֶת--הֲרֵי הַחֻלִּין מֻתָּרִין:  עַד שֶׁתִּרְבֶּה תְּרוּמָה עַל הַחֻלִּין--שְׁאִם נָפְלוּ לְתוֹךְ הַמֵּאָה חֻלִּין מֵאָה סְאָה וְעוֹד שֶׁלִּתְרוּמָה סְאָה אַחַר סְאָה, נַעֲשָׂה הַכֹּל מְדֻמָּע.</P>

<P><B>יג,ז</B>  [ו] סְאָה תְּרוּמָה שֶׁנָּפְלָה לְמֵאָה, וְלֹא הִסְפִּיק לְהַגְבִּיהָהּ עַד שֶׁנָּפְלָה סְאָה אַחֶרֶת--אִם יָדַע בָּרִאשׁוֹנָה קֹדֶם שֶׁתִּפֹּל הַשְּׁנִיָּה, לֹא נִדְמְעוּ:  אֵלָא מַפְרִישׁ סָאתַיִם, וְהַשְּׁאָר מֻתָּר--הוֹאִיל וְהָיָה לָהּ לַעֲלוֹת, הֲרֵי הִיא כְּאִלּוּ עָלְתָה.  וְאִם לֹא יָדַע בִּסְאָה רִאשׁוֹנָה אֵלָא אַחַר שֶׁנָּפְלָה הַשְּׁנִיָּה--הֲרֵי זֶה מְדֻמָּע, וּכְאִלּוּ נָפְלוּ שְׁתֵּיהֶן כְּאַחַת.</P>

<P><B>יג,ח</B>  [ז] אֵין פָּסֹלֶת שֶׁלַּתְּרוּמָה מִצְטָרֶפֶת עִם הַתְּרוּמָה לֶאֱסֹר הַחֻלִּין, אֲבָל פָּסֹלֶת שֶׁלַּחֻלִּין מִצְטָרֶפֶת עִם הַחֻלִּין לְהַעֲלוֹת אֶת הַתְּרוּמָה.  כֵּיצַד:  חִטִּים יָפוֹת שֶׁלִּתְרוּמָה שֶׁנָּפְלָה לְמֵאָה סְאָה חִטִּים רָעוֹת שֶׁלְּחֻלִּין, וְטָחַן הַכֹּל--אַף עַל פִּי שֶׁהַמֻּרְסָן שֶׁלַּחֻלִּין מְרֻבֶּה וְשֶׁלַּתְּרוּמָה מוּעָט, וַהֲרֵי הַקֶּמַח שֶׁלַּתְּרוּמָה בְּפָחוּת מִמֵּאָה מִקֶּמַח הַחֻלִּין--הֲרֵי זֶה עוֹלֶה, וּמְשַׁעֲרִין בַּקֶּמַח עִם הַמֻּרְסָן שְׁהוּא מֵאָה וְאֶחָד.</P>

<P><B>יג,ט</B>  אֲבָל אִם נָפְלָה סְאָה שֶׁלְּחִטִּים רָעוֹת שֶׁלִּתְרוּמָה לְפָחוּת מִמֵּאָה סְאָה שֶׁלְּחִטִּים יָפוֹת שֶׁלְּחֻלִּין, וְטָחַן הַכֹּל, וַהֲרֵי הַקֶּמַח שֶׁלַּתְּרוּמָה אֶחָד מִמֵּאָה מִקֶּמַח הַחֻלִּין--הֲרֵי זֶה עוֹלֶה בְּמֵאָה וְאַחַת, שֶׁהֲרֵי הוֹתִירוּ הַחֻלִּין וּפָחֲתָה הַתְּרוּמָה.</P>

<P><B>יג,י</B>  [ח] לוֹג יַיִן שֶׁלִּתְרוּמָה צָלוּל שֶׁנָּפַל לְמֵאָה לוֹגִין עֲכוּרִין--אֵין מוֹצִיאִין שְׁמָרִים שֶׁבָּהֶם, אֵלָא מַעֲלִין אֶת הַלּוֹג; וְכֵן אִם נָפַל לוֹג עָכוּר לְמֵאָה לוֹגִין צְלוּלִין, אֵין מוֹצִיאִין שְׁמָרִים שֶׁבּוֹ.  [ט] לוֹג מַיִם שֶׁנָּפַל לְתִשְׁעָה וְתִשְׁעִים לוֹגִין יַיִן, וְאַחַר כָּךְ נָפַל לְתוֹךְ הַכֹּל לוֹג יַיִן שֶׁלִּתְרוּמָה--נִדְמַע הַכֹּל:  שְׁאֵין הַמַּיִם מַעֲלֶה אֶת הַיַּיִן.</P>

<P><B>יג,יא</B>  [י] סְאָה תְּרוּמָה שֶׁנָּפְלָה לְפָחוּת מִמֵּאָה חֻלִּין, וְנָפְלוּ חֻלִּין אֲחֵרִים עַד שֶׁהוֹתִירוּ עַל מֵאָה--אִם בְּשׁוֹגֵג, הֲרֵי זֶה עוֹלֶה בְּאֶחָד וּמֵאָה.  וְאִם בְּמֵזִיד, הֲרֵי הַכֹּל מְדֻמָּע--שְׁאֵין מְבַטְּלִין אִסּוּרֵי תּוֹרָה, לְכַתְּחִלָּה.</P>

<P><B>יג,יב</B>  [יא] תְּרוּמַת חוּצָה לָאָרֶץ--מֻתָּר לְבַטַּל אוֹתָהּ בְּרֹב, וְאוֹכֵל אוֹתָהּ בִּימֵי טֻמְאָתוֹ.  וְלֹא עוֹד, אֵלָא אִם הָיָה לוֹ יַיִן שֶׁלִּתְרוּמַת חוּצָה לָאָרֶץ--נוֹטֵל מִמֶּנּוּ לוֹג אֶחָד וְנוֹתֵן עָלָיו שֵׁנִי לוֹגִין חֻלִּין, וְנִמְצָא הַכֹּל שְׁלוֹשָׁה; וְאַחַר כָּךְ נוֹטֵל מִיַּיִן שֶׁלִּתְרוּמָה לוֹג וְנוֹתֵן לְתוֹךְ הַשְּׁלוֹשָׁה, וּמַגְבִּיהַּ מֵאַרְבַּעְתָּן לוֹג וְשׁוֹתֶה; וְחוֹזֵר וּמַשְׁלִיךְ לְתוֹכָן לוֹג אַחֵר, וְחוֹזֵר וְנוֹטֵל לוֹג וְשׁוֹתֶה; וְכֵן נוֹתֵן לוֹג תְּרוּמָה וְנוֹטֵל לוֹג מִן הַתַּעֲרֹבֶת, עַד שֶׁיִּכְלֶה כָּל הַיַּיִן שֶׁלַּתְּרוּמָה:  וְנִמְצָא שֶׁבִּטַּל כַּמָּה לוֹגִין, בִּשְׁנֵי לוֹגִין שֶׁלְּחֻלִּין.</P>

<P><B>יג,יג</B>  [יב] הַזּוֹרֵעַ תְּרוּמָה בְּצַד הַחֻלִּין, וְלֹא נוֹדַע אֵיזֶה הוּא זֶרַע הַתְּרוּמָה--אַפִלּוּ הָיָה מֵאָה לִגְנָה שֶׁלַּתְּרוּמָה וְלִגְנָה אַחַת שֶׁלַּחֻלִּין, כֻּלָּן מֻתָּרִין.  בַּמֶּה דְּבָרִים אֲמוּרִים, בְּדָבָר שֶׁזַּרְעוֹ כּוֹלֶה בַּקַּרְקָע, כְּגוֹן הַחִטִּים וְהַשְּׂעוֹרִים וְכַיּוֹצֶא בָּהֶן; אֲבָל דָּבָר שְׁאֵין זַרְעוֹ נִפְסָד בָּאָרֶץ, כְּגוֹן הַשּׁוּם וְהַבְּצָלִים--אַפִלּוּ מֵאָה לִגְנָה שֶׁלַּחֻלִּין וְלִגְנָה אַחַת מְעֹרֶבֶת בֵּינֵיהֶן, הַכֹּל מְדֻמָּע.  וְאִם נִתְלַשׁ הַכֹּל, תַּעֲלֶה הַתְּרוּמָה בְּאֶחָד וּמֵאָה; וְלֹא יִתְלֹשׁ, לְכַתְּחִלָּה.</P>

<P><B>יג,יד</B>  [יג] שְׁתֵּי קֻפּוֹת, אַחַת שֶׁלִּתְרוּמָה וְאַחַת שֶׁלְּחֻלִּין, וְאֵין יָדוּעַ אֵיזוֹ הִיא, אוֹ שֶׁנָּפְלָה סְאָה שֶׁלִּתְרוּמָה לְתוֹךְ אַחַת מֵהֶן, וְאֵין יָדוּעַ לְהֵיכָן נָפְלָה, וְאַחַר כָּךְ נָפְלָה אַחַת מִשְּׁתֵּי הַקֻּפּוֹת לְתוֹךְ הַחֻלִּין--אֵינָהּ מְדַמְּעַתָּן; וְכֵן אִם זָרַע אַחַת מֵהֶם, הַגִּדּוּלִין חֻלִּין לְכָל דָּבָר.  וְהַשְּׁנִיָּה נוֹהֵג בָּהּ כִּתְרוּמָה.</P>

<P><B>יג,טו</B>  נָפְלָה הַקֻּפָּה הַשְּׁנִיָּה לְמָקוֹם אַחֵר, אֵינָהּ מְדַמַּעַת; וְכֵן אִם זָרַע אַחֵר אֶת הַשְּׁנִיָּה, הַגִּדּוּלִין חֻלִּין.  נָפְלוּ שְׁתֵּיהֶן לְמָקוֹם אֶחָד, מְדַמְּעוֹת כַּקְּטַנָּה שֶׁבִּשְׁתֵּיהֶן.  זָרַע אֶחָד אֶת שְׁתֵּיהֶם--בְּדָבָר שֶׁזַּרְעוֹ כּוֹלֶה, הַגִּדּוּלִין חֻלִּין; וּבְדָבָר שְׁאֵין זַרְעוֹ כּוֹלֶה, הַגִּדּוּלִין מְדֻמָּע.</P>

<P><B>יג,טז</B>  בַּמֶּה דְּבָרִים אֲמוּרִים, בְּזוֹרֵעַ אֶת הַשְּׁנִיָּה עַד שֶׁלֹּא קָצַר אֶת הָרִאשׁוֹנָה.  אֲבָל אִם קָצַר אֶת הָרִאשׁוֹנָה, וְאַחַר כָּךְ זָרַע אֶת הַשְּׁנִיָּה--אַפִלּוּ בְּדָבָר שְׁאֵין זַרְעוֹ כּוֹלֶה--הַגִּדּוּלִין חֻלִּין, שְׁאֵין תָּלוּשׁ וּמְחֻבָּר נַעֲשִׂין הוֹכֵחַ זֶה לְזֶה.</P>

<P><B>יג,יז</B>  [יד] שְׁתֵּי קֻפּוֹת, אַחַת שֶׁלְּחֻלִּין וְאַחַת שֶׁלִּתְרוּמָה, וְלִפְנֵיהֶן שֵׁנִי סְאִין, אַחַת שֶׁלְּחֻלִּין וְאַחַת שֶׁלִּתְרוּמָה, וְנָפְלוּ אֵלּוּ לְתוֹךְ אֵלּוּ--מֻתָּרִין:  שֶׁאֲנִי אוֹמֵר חֻלִּין נָפְלוּ לְתוֹךְ הַחֻלִּין, וּתְרוּמָה לְתוֹךְ הַתְּרוּמָה--וְאַף עַל פִּי שֶׁלֹּא רַבּוּ חֻלִּין עַל הַתְּרוּמָה.  בַּמֶּה דְּבָרִים אֲמוּרִים, בִּתְרוּמָה בַּזְּמָן הַזֶּה שְׁהִיא מִדִּבְרֵיהֶם; אֲבָל בִּתְרוּמָה שֶׁלַּתּוֹרָה, עַד שֶׁיִּרְבּוּ חֻלִּין עַל הַתְּרוּמָה.</P>

<P><B>יג,יח</B>  [טו] סְאָה תְּרוּמָה שֶׁנָּפְלָה לְתוֹךְ הַכֳּרִי, וְאָמַר תְּרוּמַת הַכֳּרִי הַזֶּה בְּתוֹכוֹ--בִּמְקוֹם שֶׁנָּפְלָה אוֹתָהּ סְאָה, שָׁם נִסְתַּיְּמָה תְּרוּמַת הַכֳּרִי, וְנִדְמַע הַכֹּל, בַּתְּרוּמָה שֶׁנָּפְלָה וּבִתְרוּמַת הַכֳּרִי.</P>

<P><B>יג,יט</B>  אָמַר תְּרוּמַת הַכֳּרִי בִּצְפוֹנוֹ--חוֹלְקִין אוֹתוֹ לִשְׁנַיִם, וְהַחֵצִי שֶׁבַּצָּפוֹן לִשְׁנַיִם:  וְנִמְצָא רְבִיעַ הַכֳּרִי שְׁהוּא צְפוֹן צְפוֹנוֹ, הוּא הַמְּדֻמָּע.</P>

<P><B>יג,כ</B>  [טז] הָיוּ לְפָנָיו שְׁנֵי כְּרָיִים, וְאָמַר תְּרוּמַת שְׁנֵי כְּרָיִים בְּאֶחָד מֵהֶן--הֲרֵי שְׁנֵיהֶן מְדֻמָּעִין; הָיוּ לְפָנָיו שְׁתֵּי סְאִין וּכְרִי אֶחָד, וְאָמַר הֲרֵי אַחַת מִן הסְּאִין הָאֵלּוּ עֲשׂוּיָה תְּרוּמָה עַל הַכֳּרִי הַזֶּה--הֲרֵי אַחַת מֵהֶן תְּרוּמָה, וְאֵין יָדוּעַ אֵיזוֹ הִיא.  הָיוּ לְפָנָיו שֵׁנִי כְּרָיִים וּסְאָה אַחַת, וְאָמַר הֲרֵי זוֹ תְּרוּמָה עַל אַחַת מִן הַכְּרָיִים הָאֵלּוּ--הֲרֵי הִיא תְּרוּמָה; וְנִתְקַן אֶחָד מֵהֶן, וְאֵין יָדוּעַ אֵיזֶה הוּא הַמְּתֻקָּן מִן הַטֶּבֶל.
<BR> </P>

<H2>הִלְכּוֹת תְּרוּמוֹת פֵּרֶק יד</H2>

<P><B>יד,א</B>  חֲמִשִּׁים תְּאֵנוֹת שְׁחוֹרוֹת וַחֲמִשִּׁים לְבָנוֹת, שֶׁנָּפְלָה לְתוֹכָן תְּאֵנָה אַחַת שֶׁלִּתְרוּמָה--הָיְתָה לְבָנָה, הַשְּׁחוֹרוֹת מֻתָּרוֹת וְהַלְבָּנוֹת מְדֻמָּעוֹת; הָיְתָה שְׁחוֹרָה, הַשְּׁחוֹרוֹת מְדֻמָּעוֹת, וְהַלְבָּנוֹת מֻתָּרוֹת.  וְאִם אֵין יָדוּעַ אִם שְׁחוֹרָה הָיְתָה, אִם לְבָנָה--עוֹלָה בְּאֶחָד וּמֵאָה מִן הַכֹּל; יָדַע מַה הָיְתָה אַחַר שֶׁנַּפְלָה, וְשָׁכַח--הֲרֵי כֻּלָּן מְדֻמָּע.</P>

<P><B>יד,ב</B>  וְכֵן עִגּוּלֵי דְּבֵלָה וּמַלְבֵּנִים שֶׁלִּדְבֵלָה, שֶׁנָּפַל עִגּוּל אוֹ מַלְבֵּן שֶׁלִּתְרוּמָה לְתוֹכָן, וְאֵין יָדוּעַ אִם מַלְבֵּן הָיָה אוֹ עִגּוּל--הֲרֵי הָעִגּוּלִין מִצְטָרְפִין לַמַּלְבֵּנִים, וְתַעֲלֶה תְּרוּמָה בְּאֶחָד וּמֵאָה מִן הַכֹּל.</P>

<P><B>יד,ג</B>  עִגּוּלֵי דְּבֵלָה גְּדוֹלִים וּקְטַנִּים, שֶׁנָּפַל עִגּוּל דְּבֵלָה לְתוֹכָן, וְאֵין יָדוּעַ אִם גָּדוֹל אִם קָטָן--הֲרֵי הֶן מַעֲלִין בֵּין בְּמִנְיָן בֵּין בְּמִשְׁקָל.  כֵּיצַד:  נָפַל עִגּוּל לְמֵאָה עִגּוּלִין גְּדוֹלִים וּקְטַנִּים--הֲרֵינִי אוֹמֵר קָטָן נָפַל, וּמַגְבִּיהַּ אֶחָד קָטָן.</P>

<P><B>יד,ד</B>  נָפַל עִגּוּל לְתוֹךְ אַרְבָּעִים עִגּוּל, מֵהֶן עֶשְׂרִים עִגּוּל מִשְׁקָל כָּל אֶחָד אַרְבַּע לִיטְרִין, וְהָאֶחָד וְעֶשְׂרִים מִשְׁקָל כָּל אֶחָד לִיטְרָה--הוֹאִיל וּמִשְׁקַל הַכֹּל מֵאָה לִיטְרִין וְאֶחָד, הֲרֵינִי אוֹמֵר קָטָן נָפַל, וּמַגְבִּיהַּ אֶחָד מִן הַקְּטַנִּים.  [ג] וְהַקֶּמַח וְהַסֹּלֶת אֵינָן מִצְטָרְפִין לְהַעֲלוֹת אֶת הַתְּרוּמָה.</P>

<P><B>יד,ה</B>  [ד] סְאָה חִטִּים שֶׁלִּתְרוּמָה, שֶׁנָּפְלָה עַל פִּי הַמְּגוּרָה שֶׁלְּחִטִּים--אֵין מְשַׁעֲרִין אוֹתָהּ בְּמֵאָה וְאֶחָד:  שְׁאֵין מְשַׁעֲרִין אֵלָא אִם נִבְלְלָה תְּרוּמָה עִם הַחֻלִּין, אוֹ אִם אֵין יָדוּעַ בְּאֵיזֶה מָקוֹם נָפְלָה הַתְּרוּמָה.  וְכֵיצַד יַעֲשֶׂה:  רוֹאִין אֶת הַתְּרוּמָה כְּאִלּוּ הִיא חִטִּים עַל גַּבֵּי שְׂעוֹרִים, וּמַפְרִישׁ הַתְּרוּמָה עַצְמָהּ שֶׁנָּפְלָה עַל פִּי הַמְּגוּרָה עִם מְעַט מִן הַחֻלִּין שֶׁנָּפְלָה עֲלֵיהֶן, כְּמִי שֶׁמְּאַסֵּף חִטִּים מֵעַל גַּבֵּי שְׂעוֹרִין.</P>

<P><B>יד,ו</B>  [ה] שְׁתֵּי קֻפּוֹת אוֹ שְׁתֵּי מְגוּרוֹת, שֶׁנָּפְלָה תְּרוּמָה לְתוֹךְ אַחַת מֵהֶן וְנִבְלְלָה, וְאֵין יָדוּעַ לְאֵיזוֹ מֵהֶן נָפְלָה--אִם הָיוּ שְׁתֵּי הַמְּגוּרוֹת בְּבַיִת אֶחָד, הֲרֵי אֵלּוּ מִצְטָרְפוֹת, וְתַעֲלֶה בְּאֶחָד וּמֵאָה מִן הַכֹּל, כְּאִלּוּ הָיוּ שְׁתֵּיהֶן מְגוּרָה אַחַת; וְהַקֻּפּוֹת מִצְטָרְפוֹת, וְאַפִלּוּ הָיְתָה קֻפָּה בְּבַיִת זֶה וְקֻפָּה בְּחָצֵר אַחֶרֶת--לְפִי שֶׁקָּרוֹב הַדָּבָר לְקַבַּץ שְׁתֵּיהֶן בְּבַיִת אֶחָד.  אֲבָל אִם הָיוּ שְׁתֵּי הַקֻּפּוֹת בִּשְׁתֵּי עֲיָרוֹת, אֵין מִצְטָרְפוֹת.</P>

<P><B>יד,ז</B>  [ו] וְכֵיצַד מַעֲלֶה סְאָה שֶׁנָּפְלָה:  אִם רָצָה לְהַעֲלוֹתָהּ מֵאַחַת מִשְּׁתֵּיהֶן, מַעֲלֶה; וְאִם רָצָה לְהַעֲלוֹת חֶצְיָהּ מִזּוֹ וְחֶצְיָהּ מִזּוֹ, מַעֲלֶה.</P>

<P><B>יד,ח</B>  כַּדִּים מְלֵאִים תְּאֵנִים שֶׁלְּחֻלִּין, שֶׁדָּרַס לִיטְרָה תְּאֵנִים שֶׁלִּתְרוּמָה בְּפִי כַּד אַחַת מֵהֶם, וְאֵין יָדוּעַ אֵיזוֹ הִיא--אִם הָיוּ שָׁם מֵאָה כַּד וְכַד, הֲרֵי זוֹ תַּעֲלֶה; וְלוֹקֵחַ כַּד אַחַת מֵהֶם וּמַתִּירָהּ לַכּוֹהֵן חוּץ מִדְּמֵי אוֹתָהּ לִיטְרָה, וְהַשְּׁאָר מֻתָּרִין.  וְאִם הָיוּ פָּחוּת מִמֵּאָה--הַפֻּמִּין כֻּלָּן מְדֻמָּע, וְהַשּׁוּלַיִם מֻתָּרִין.  [ז] וְכֵן אִם דְּרָסָהּ עַל פִּי כַּוֶּרֶת, אוֹ עַל פִּי עִגּוּל, וְאֵין יָדוּעַ אֵיזֶה הוּא.</P>

<P><B>יד,ט</B>  דְּרָסָהּ עַל פִּי עִגּוּל, וְאֵין יָדוּעַ אִם בִּצְפוֹנוֹ אוֹ בִּדְרוֹמוֹ, וְלֹא אֵיזֶה עִגּוּל הוּא--רוֹאִין אוֹתָם כְּאִלּוּ הֶם פְּרוּדוֹת, וְתַעֲלֶה לְפִי הַמִּשְׁקָל--אִם יֵשׁ בְּכָל הָעִגּוּלִין מֵאָה לִיטְרִין, תַּעֲלֶה:  וְהוּא שֶׁיֵּשׁ בְּכָל עִגּוּל מֵהֶן יָתֵר עַל שְׁנֵי לִיטְרִין, כְּדֵי שֶׁתִּבָּטֵל הַתְּרוּמָה בָּרֹב--שֶׁסְּפֵק הַתְּרוּמָה, בָּטֵל בְּרֹב הַחֻלִּין.</P>

<P><B>יד,י</B>  [ח] הַתְּרוּמָה--וַדָּאיָהּ, אוֹסֵר בְּמֵאָה.  וּסְפֵקָהּ, אוֹסֵר בַּחֲמִשִּׁים; וְאֵין לָהּ הֶתֵּר אֵלָא בְּרֹב:  וְאִם הָיְתָה בְּיָתֵר מֵחֲמִשִּׁים, אֵינָהּ צְרִיכָה רֹב.  כֵּיצַד:  תְּאֵנָה אַחַת תְּרוּמָה שֶׁנָּפְלָה לְתִשְׁעָה וְתִשְׁעִים, וַהֲרֵי הַמֵּאָה קַיָּמִין--הַכֹּל אָסוּר לַזָּרִים, כְּמוֹ שֶׁבֵּאַרְנוּ.</P>

<P><B>יד,יא</B>  [ט] נָפְלָה אַחַת מֵחֲמִשִּׁים, וְאָבְדָה אַחַת מִן הַכֹּל--שֶׁמֶּא אַחַת מִן הַחֻלִּין הִיא שֶׁאָבְדָה, אוֹ הָאַחַת שֶׁנָּפְלָה הִיא שֶׁאָבְדָה--הֲרֵי אֵלּוּ אֲסוּרוֹת:  עַד שֶׁיַּרְבֶּה עֲלֵיהֶן מִמָּקוֹם אַחֵר, וְיוֹסִיף עֲלֵיהֶן חֲמִשִּׁים תְּאֵנִים וְאַחַת--יֻתַּר הַכֹּל.  וְאִם נָפְלָה אַחַת שֶׁלִּתְרוּמָה לְתוֹךְ אַחַת וַחֲמִשִּׁים, וְאָבְדָה אַחַת מִן הַכֹּל--הֻתְּרוּ הַשְּׁאָר לַזָּרִים.</P>

<P><B>יד,יב</B>  [י] סְאָה תְּרוּמָה שֶׁנָּפְלָה לְפָחוּת מִמֵּאָה מִמַּעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ, אוֹ לְמַעֲשֵׂר שְׁנֵי וְהֶקְדֵּשׁ, וְנִדְמַע הַכֹּל--אִם לְמַעֲשֵׂר רִאשׁוֹן נָפְלָה, יִקְרָא שֵׁם לִתְרוּמַת מַעֲשֵׂר; וְיִמָּכֵר הַכֹּל לַכּוֹהֲנִים, חוּץ מִדְּמֵי תְּרוּמָה שֶׁנָּפְלָה וּמִדְּמֵי תְּרוּמַת מַעֲשֵׂר שֶׁבּוֹ.  וְאִם לְמַעֲשֵׂר שְׁנֵי וְהֶקְדֵּשׁ נָפְלָה, הֲרֵי אֵלּוּ יִפָּדוּ; וְיִמָּכְרוּ לְכוֹהֵן, חוּץ מִדְּמֵי תְּרוּמָה.</P>

<P><B>יד,יג</B>  [יא] סְאָה תְּרוּמָה טְמֵאָה שֶׁנָּפְלָה לְפָחוּת מִמֵּאָה חֻלִּין, אוֹ מַעֲשֵׂר רִאשׁוֹן, אוֹ מַעֲשֵׂר שֵׁנִי, אוֹ הֶקְדֵּשׁ--בֵּין טְהוֹרִים בֵּין טְמֵאִים--הוֹאִיל וְנִדְמַע הַכֹּל בִּתְרוּמָה טְמֵאָה שֶׁאֲסוּרָה בַּאֲכִילָה לַכֹּל, הֲרֵי הַכֹּל אָסוּר לְעוֹלָם; וּמַנִּיחִים אוֹתָן, עַד שֶׁיִּרְקְבוּ.</P>

<P><B>יד,יד</B>  בַּמֶּה דְּבָרִים אֲמוּרִים, בְּדָבָר שְׁאֵין דַּרְכּוֹ לְהֵאָכֵל חַי.  אֲבָל דָּבָר שֶׁדַּרְכּוֹ לְהֵאָכֵל חַי, לֹא יַנִּיחֵן--שֶׁמֶּא יִתָּקֵל בָּהֶם, וְיֵאָכֵל מֵהֶן; אֵלָא יַדְלִיק הַכֹּל, כְּדֶרֶךְ שֶׁמַּדְלִיקִין תְּרוּמָה טְמֵאָה.</P>

<P><B>יד,טו</B>  [יב] סְאָה תְּרוּמָה טְהוֹרָה, שֶׁנָּפְלָה לְפָחוּת מִמֵּאָה חֻלִּין טְמֵאִין--יִמָּכֵר הַכֹּל לַכּוֹהֲנִים, חוּץ מִדְּמֵי תְּרוּמָה.  וְהַכּוֹהֵן אוֹכֵל מְדֻמָּע זֶה קְלָיוֹת, אוֹ יָלוּשׁ אוֹתוֹ בְּמֵי פֵּרוֹת שְׁאֵינָן מַכְשִׁירִין--כְּדֵי שֶׁלֹּא תִטַּמֵּא הַתְּרוּמָה מִן הַחֻלִּין הַטְּמֵאִין; אוֹ יָלוּשׁ מְדֻמָּע זֶה פָּחוּת פָּחוּת מִכַּבֵּיצָה--שְׁאֵין אֹכֶל טָמֵא מְטַמֵּא אֹכֶל אַחֵר, עַד שֶׁיִּהְיֶה כַּבֵּיצָה; אוֹ יִתְחַלַּק מְדֻמָּע זֶה פָּחוּת מִכַּבֵּיצָה בְּכָל עִיסָה, כְּדֵי שֶׁלֹּא תִטַּמֵּא הַתְּרוּמָה שֶׁבּוֹ.</P>

<P><B>יד,טז</B>  [יג] סְאָה תְּרוּמָה טְמֵאָה, שֶׁנָּפְלָה לְמֵאָה חֻלִּין טְהוֹרִין, וְכֵן סְאָה תְּרוּמָה טְהוֹרָה, שֶׁנָּפְלָה לְמֵאָה חֻלִּין טְמֵאִין--תַּעֲלֶה בְּאֶחָד וּמֵאָה; וְתֵאָכֵל קְלָיוֹת, אוֹ תִּלּוֹשׁ בְּמֵי פֵּרוֹת, אוֹ פָּחוּת פָּחוּת מִכַּבֵּיצָה--שְׁאֵין הַסְּאָה שֶׁנָּפְלָה, הִיא הַסְּאָה עַצְמָהּ שֶׁעָלְתָה.</P>

<P><B>יד,יז</B>  [יד] סְאָה תְּרוּמָה טְמֵאָה, שֶׁנָּפְלָה לְמֵאָה סְאָה שֶׁלִּתְרוּמָה טְהוֹרָה--בָּטְלָה בְּמֵעוּטָהּ, וְאוֹכְלִין הַכֹּל כִּטְהוֹרָה; וְאִם נָפְלָה לְפָחוּת מִמֵּאָה, יַנִּיחַ הַכֹּל עַד שֶׁיִּרְקַב.</P>

<P><B>יד,יח</B>  [טו] שְׁתֵּי קֻפּוֹת שֶׁנָּפְלָה סְאָה שֶׁלִּתְרוּמָה לְתוֹךְ אַחַת מֵהֶן, וְיָדַע לְאֵיזוֹ מֵהֶן נָפְלָה, וְאַחַר כָּךְ נָפְלָה סְאָה שְׁנִיָּה, וְאֵין יָדוּעַ לְאֵיזוֹ מֵהֶן נָפְלָה--אוֹמְרִים לִמְקוֹם שֶׁנָּפְלָה רִאשׁוֹנָה, נָפְלָה שְׁנִיָּה:  לְפִי שֶׁתּוֹלִין אֶת הַקַּלְקָלָה בַּמְּקֻלְקָל.</P>

<P><B>יד,יט</B>  נָפְלָה סְאָה רִאשׁוֹנָה לְתוֹךְ אַחַת מֵהֶם, וְאֵין יָדוּעַ לְאֵיזוֹ מֵהֶן נָפְלָה, וְאַחַר כָּךְ נָפְלָה סְאָה שְׁנִיָּה, וְיָדַע לְאֵיזוֹ מֵהֶן נָפְלָה--אֵין אוֹמְרִים לִמְקוֹם שֶׁנָּפְלָה שְׁנִיָּה נָפְלָה רִאשׁוֹנָה, אֵלָא שְׁתֵּיהֶן מְקֻלְקָלוֹת.</P>

<P><B>יד,כ</B>  [טז] הָיוּ שְׁתֵּי קֻפּוֹת, אַחַת טְמֵאָה וְאַחַת טְהוֹרָה, וְנָפְלָה סְאָה שֶׁלִּתְרוּמָה לְאַחַת מֵהֶן, וְאֵין יָדוּעַ אֵיזוֹ הִיא--אוֹמְרִין לְתוֹךְ הַטְּמֵאָה נָפְלָה.</P>

<P><B>יד,כא</B>  [יז] שְׁתֵּי קֻפּוֹת, אַחַת שֶׁלִּתְרוּמָה טְהוֹרָה וְאַחַת שֶׁלְּחֻלִּין טְמֵאִין, נָפְלָה סְאָה תְּרוּמָה טְהוֹרָה לְתוֹךְ אַחַת מֵהֶן--אוֹמְרִין לְתוֹךְ שֶׁלִּתְרוּמָה נָפְלָה, וְהַחֻלִּין יֵאָכְלוּ בְּטַהְרָה כִּתְרוּמָה.</P>

<P><B>יד,כב</B>  [יח] נָפְלָה סְאָה תְּרוּמָה טְמֵאָה לְתוֹךְ אַחַת מֵהֶן--אוֹמְרִין לְתוֹךְ שֶׁלַּתְּרוּמָה נָפְלָה, וְהַחֻלִּין יֵאָכְלוּ קְלָיוֹת [יט] אוֹ יִלּוֹשׁוּ בְּמֵי פֵּרוֹת.</P>

<P><B>יד,כג</B>  [כ] שְׁתֵּי קֻפּוֹת, אַחַת שֶׁלִּתְרוּמָה טְמֵאָה וְאַחַת שֶׁלְּחֻלִּין טְהוֹרִין, וְנָפְלָה סְאָה שֶׁלִּתְרוּמָה טְהוֹרָה לְתוֹךְ אַחַת מֵהֶן--אוֹמְרִין לְתוֹךְ שֶׁלִּתְרוּמָה נָפְלָה, וְהַחֻלִּין יֵאָכְלוּ קְלָיוֹת; [כא] נָפְלָה סְאָה שֶׁלִּתְרוּמָה טְמֵאָה לְתוֹךְ אַחַת מֵהֶן, שְׁתֵּיהֶן אֲסוּרוֹת:  שֶׁסְּפֵק תְּרוּמָה טְמֵאָה אָסוּר, וּסְפֵק הַמְּדֻמָּע מֻתָּר, מִפְּנֵי שֶׁאִסּוּר תְּרוּמָה טְמֵאָה מִן הַתּוֹרָה וְאִסּוּר הַמְּדֻמָּע מִדִּבְרֵיהֶן, עַל הָעִיקָרִים שֶׁבֵּאַרְנוּ בְּהִלְכּוֹת אִסּוּרֵי מַאֲכָלוֹת.
<BR> </P>

<H2>הִלְכּוֹת תְּרוּמוֹת פֵּרֶק טו</H2>

<P><B>טו,א</B>  חָבִית סְתוּמָה, מְדַמַּעַת בְּכָל שְׁהוּא.  כֵּיצַד:  חָבִית סְתוּמָה שֶׁלִּתְרוּמָה שֶׁנִּתְעָרְבָה בְּכַמָּה אֲלָפִים חָבִיּוֹת סְתוּמוֹת, נִדְמַע הַכֹּל; נִפְתְּחוּ הֶחָבִיּוֹת, תַּעֲלֶה בְּאֶחָד וּמֵאָה.</P>

<P><B>טו,ב</B>  נִתְעָרְבָה חָבִית סְתוּמָה בְּמֵאָה חָבִיּוֹת, וְנָפְלָה אַחַת מֵהֶן לַיָּם הַגָּדוֹל--הֻתְּרוּ כֻּלָּן, וְאוֹמְרִין שֶׁלַּתְּרוּמָה הִיא שֶׁנָּפְלָה.  מַה שְׁאֵין כֵּן בִּתְאֵנָה שֶׁנָּפְלָה לְמֵאָה, וְנָפְלָה אַחַת מֵהֶן לַיָּם הַגָּדוֹל--אֵלָא צָרִיךְ לְהַפְרִישׁ אַחַת:  לְפִי שֶׁהֶחָבִית, נְפִילָתָהּ נִכֶּרֶת; וּתְאֵנָה וְכַיּוֹצֶא בָּהּ, אֵין נְפִילָתָהּ נִכֶּרֶת.</P>

<P><B>טו,ג</B>  חָבִית סְתוּמָה שֶׁנִּתְעָרְבָה בְּמֵאָה חָבִיּוֹת, וְנִפְתְּחָה אַחַת מֵהֶן--נוֹטֵל מִמֶּנָּה אֶחָד מִמֵּאָה, וְשׁוֹתֶה אוֹתָהּ הֶחָבִית.  אֲבָל שְׁאָר הֶחָבִיּוֹת אֲסוּרוֹת, עַד שֶׁיִּתְפַּתְּחוּ; וְכָל אַחַת וְאַחַת שֶׁתִּפָּתַח מֵהֶן, נוֹטֵל מִמֶּנָּה כְּדֵי דִמּוּעָהּ וְשׁוֹתֶה הַשְּׁאָר.</P>

<P><B>טו,ד</B>  נִתְעָרְבָה חָבִית בְּמֵאָה וַחֲמִשִּׁים חָבִיּוֹת, וְנִתְפַּתְּחוּ מֵהֶם חָבִיּוֹת--נוֹטֵל מֵהֶם כְּדֵי דִמּוּעָן, חָבִית אַחַת; וְשׁוֹתֶה הַמֵּאָה.  וּשְׁאָר הַחֲמִשִּׁים אֲסוּרוֹת, וְאֵין מַחְזִיקִין לְאוֹתָהּ חָבִית שֶׁלִּתְרוּמָה שְׁהִיא בָּרֹב--אַפִלּוּ הָיוּ כַּמָּה אֲלָפִים חָבִיּוֹת, כֻּלָּן מְדֻמָּע.  וְכָל מַה שֶׁיִּפָּתַח--נוֹטֵל מִמֶּנּוּ אֶחָד מִמֵּאָה, וְשׁוֹתֶה הַשְּׁיָרַיִם; וְהַשְּׁאָר מְדֻמָּע.</P>

<P><B>טו,ה</B>  [ד] כְּבָר בֵּאַרְנוּ בְּהִלְכּוֹת אִסּוּרֵי מַאֲכָלוֹת, שֶׁהַמְּחַמֵּץ וְהַמְּתַבֵּל אוֹסֵר בְּכָל שְׁהוּא; לְפִיכָּךְ אִם רִסַּק תַּפּוּחַ שֶׁלִּתְרוּמָה, וּנְתָנוֹ לְתוֹךְ הָעִיסָה וְהִחְמִיצָהּ--כָּל הָעִיסָה מְדֻמַּעַת, וַאֲסוּרָה לַזָּרִים.  [ה] בֵּיצָה שֶׁנִּתַּבְּלָה בִּתְבָלִין שֶׁלִּתְרוּמָה--אַפִלּוּ חֶלְמוֹן שֶׁלָּהּ אָסוּר, מִפְּנֵי שְׁהוּא בּוֹלֵעַ.  [ו] שְׂאוֹר שֶׁלִּתְרוּמָה שֶׁנָּפַל לְתוֹךְ הָעִיסָה, וְהִגְבִּיהוֹ, וְאַחַר כָּךְ נִתְחַמְּצָה--הֲרֵי זוֹ מֻתֶּרֶת.</P>

<P><B>טו,ו</B>  [ז] כְּבָר בֵּאַרְנוּ שְׁאִם נִתְעָרְבָה תְּרוּמָה מִין בִּשְׁאֵינוּ מִינוֹ, בְּנוֹתֵן טַעַם; לְפִיכָּךְ בָּצֵל מְחֻתָּךְ שֶׁנִּתְבַּשַּׁל עִם הַתַּבְשִׁיל--אִם הָיָה הַבָּצֵל תְּרוּמָה, וְהַתַּבְשִׁיל חֻלִּין, וְיֵשׁ בּוֹ טַעַם הַבָּצֵל--הֲרֵי הַתַּבְשִׁיל אָסוּר לַזָּרִים; וְאִם הָיָה הַתַּבְשִׁיל תְּרוּמָה, וְהַבָּצֵל חֻלִּין, וְנִמְצָא טַעַם הַתַּבְשִׁיל בַּבָּצֵל--הֲרֵי הַבָּצֵל אָסוּר לַזָּרִים.</P>

<P><B>טו,ז</B>  [ח] עֲדָשִׁים שֶׁנִּתְבַּשְּׁלוּ, וְאַחַר כָּךְ הִשְׁלִיךְ לְתוֹכָן בָּצֵל יָבֵשׁ--אִם הָיָה שָׁלֵם, הֲרֵי זֶה מֻתָּר; וְאִם הָיָה מְחֻתָּךְ, בְּנוֹתֵן טַעַם.  וְאִם בִּשַּׁל הַבָּצֵל עִם הָעֲדָשִׁים, בֵּין שָׁלֵם בֵּין מְחֻתָּךְ--בְּנוֹתֵן טַעַם.  וּשְׁאָר כָּל הַתַּבְשִׁיל--בֵּין שֶׁהִשְׁלִיךְ הַבָּצֵל אַחַר שֶׁנִּתְבַּשַּׁל בֵּין שֶׁבִּשְּׁלוֹ עִם הַתַּבְשִׁיל, בֵּין שָׁלֵם בֵּין מְחֻתָּךְ--מְשַׁעֲרִין אוֹתוֹ בְּנוֹתֵן טַעַם.</P>

<P><B>טו,ח</B>  וּמִפְּנֵי מַה בָּצֵל אֶחָד שָׁלֵם לְתוֹךְ עֲדָשִׁים שֶׁנִּתְבַּשְּׁלוּ, אֵין מְשַׁעֲרִין אוֹתוֹ:  מִפְּנֵי שְׁאֵינוּ שׁוֹאֵב מֵהֶן--שֶׁהֲרֵי הוּא שָׁלֵם, וְלֹא פוֹלֵט לְתוֹכָן שֶׁכְּבָר נִתְבַּשְּׁלוּ.  וְאִם הָיוּ בְּצָלִים רַבִּים, הֲרֵי הֶן כִּמְחֻתָּךְ; וְכֵן אִם נִטְּלָה פּוֹטְמָתוֹ אוֹ קְלִפָּתוֹ הַחִיצוֹנָה, אוֹ שֶׁהָיָה לַח--הֲרֵי הוּא כִּמְחֻתָּךְ.  וְהַקַּפְלוֹט--בֵּין לַח בֵּין יָבֵשׁ, בֵּין שָׁלֵם בֵּין מְחֻתָּךְ--בְּנוֹתֵן טַעַם.</P>

<P><B>טו,ט</B>  הַכּוֹבֵשׁ יָרָק שֶׁלְּחֻלִּין, עִם יָרָק שֶׁלִּתְרוּמָה--הֲרֵי זֶה מֻתָּר לַזָּרִים, חוּץ מִמִּינֵי בְּצָלִים וְחָצִיר וְשׁוּמִים:  שְׁאִם כָּבַשׁ יָרָק שֶׁלְּחֻלִּין עִם בְּצָלִים שֶׁלִּתְרוּמָה, אוֹ בְּצָלִים חֻלִּין עִם בְּצָלִים שֶׁלִּתְרוּמָה--הֲרֵי אֵלּוּ אֲסוּרִין.  כָּבַשׁ יָרָק שֶׁלִּתְרוּמָה, עִם בָּצֵל שֶׁלְּחֻלִּין--הֲרֵי הַבָּצֵל מֻתָּר לַזָּרִים.</P>

<P><B>טו,י</B>  זֵיתֵי חֻלִּין שֶׁכְּבָשָׁן עִם זֵיתֵי תְּרוּמָה--אִם הָיוּ אֵלּוּ וְאֵלּוּ פְּצוּעִין, אוֹ שֶׁהָיוּ שֶׁלַּחֻלִּין פְּצוּעִין וְשֶׁלַּתְּרוּמָה שְׁלֵמִין, אוֹ שֶׁכְּבָשָׁן בְּמֵי תְּרוּמָה--הֲרֵי אֵלּוּ אֲסוּרִין; אֲבָל אִם הָיוּ שְׁנֵיהֶן שְׁלֵמִין, אוֹ שֶׁהָיוּ זֵיתֵי תְּרוּמָה פְּצוּעִין וְזֵיתֵי הַחֻלִּין שְׁלֵמִין--הֲרֵי אֵלּוּ מֻתָּרִין:  לְפִי שֶׁהַפְּצוּעִין שׁוֹאֲבוֹת מִן הַשְּׁלֵמִין.</P>

<P><B>טו,יא</B>  מֵי כְּבָשִׁים וּמֵי שְׁלָקוֹת שֶׁלִּתְרוּמָה, הֲרֵי הֶן אֲסוּרִין לַזָּרִים.  [יב] הַשֶּׁבֶת--עַד שֶׁלֹּא נָתְנָה טַעַם בַּקְּדֵרָה, יֵשׁ בָּהּ מִשּׁוֹם תְּרוּמָה; וּמִשֶּׁנָּתְנָה טַעַם בַּקְּדֵרָה, אֵין בָּהּ מִשּׁוֹם תְּרוּמָה.</P>

<P><B>טו,יב</B>  [יג] הָרוֹדֶה פַּת חָמָה, וּנְתָנָהּ עַל פִּי חָבִית שֶׁלְּיֵין תְּרוּמָה--אִם הָיְתָה הַפַּת חִטִּים, הֲרֵי זוֹ מֻתֶּרֶת; וּפַת שֶׁלִּשְׂעוֹרִים אֲסוּרָה, מִפְּנֵי שֶׁהַשְּׂעוֹרִים שׁוֹאֲבוֹת.</P>

<P><B>טו,יג</B>  [יד] תַּנּוּר שֶׁהִסִּיקוֹ בְּכַמּוֹן שֶׁלִּתְרוּמָה, וְאָפָה בּוֹ אֶת הַפַּת--הַפַּת מֻתֶּרֶת:  שְׁאֵין בָּהּ טַעַם הַכַּמּוֹן, אֵלָא רֵיחוֹ; וְהָרֵיחַ אֵינוּ אוֹסֵר.</P>

<P><B>טו,יד</B>  [טו] שְׂעוֹרִין שֶׁלִּתְרוּמָה שֶׁנָּפְלוּ לְבוֹר שֶׁלְּמַיִם--אַף עַל פִּי שֶׁהִבְאִישׁוּ מֵימָיו--הֲרֵי הֶן מֻתָּרִין, שְׁאֵין נוֹתֵן טַעַם שֶׁפָּגַם אוֹסֵר.  [טז] תִּלְתָּן שֶׁלִּתְרוּמָה, הוּא וְעֵצוֹ שֶׁנָּפַל לְתוֹךְ בּוֹר שֶׁלְּיַיִן--אִם יֵשׁ בְּזֶרַע הַתִּלְתָּן כְּדֵי לִתֵּן לְבַדּוֹ טַעַם בַּיַּיִן, הֲרֵי הַיַּיִן אָסוּר לַזָּרִים.</P>

<P><B>טו,טו</B>  [יז] שְׁנֵי כּוֹסוֹת שֶׁלְּיַיִן, אֶחָד תְּרוּמָה וְאֶחָד חֻלִּין--מָזַג כָּל אֶחָד מֵהֶן בַּמַּיִם, וְאַחַר כָּךְ עֵרְבָן--רוֹאִין אֶת יֵין הַחֻלִּין כְּאִלּוּ אֵינוּ, וּכְאִלּוּ יֵין הַתְּרוּמָה נִתְעָרַב בַּמַּיִם, שֶׁהֲרֵי אֵינוּ מִינוֹ:  אִם רָאוּי אוֹתוֹ הַמַּיִם לְבַטַּל טַעַם יֵין הַתְּרוּמָה, הֲרֵי הַכֹּל מֻתָּר לַזָּרִים; וְאִם לָאו--אָסוּר, שֶׁכְּבָר בֵּאַרְנוּ שְׁאֵין הַמַּיִם מַעֲלֶה אֶת הַיַּיִן.</P>

<P><B>טו,טז</B>  [יח] יַיִן שֶׁלִּתְרוּמָה שֶׁנָּפַל עַל גַּבֵּי פֵּרוֹת--יְדִיחֵם, וְהֶם מֻתָּרוֹת; וְכֵן שֶׁמֶן שֶׁלִּתְרוּמָה שֶׁנָּפַל עַל גַּבֵּי פֵּרוֹת--יְדִיחֵם, וְהֶם מֻתָּרוֹת.  נָפַל הַשֶּׁמֶן עַל גַּבֵּי יַיִן--יַקְפֶּה אוֹתוֹ, וְהַיַּיִן מֻתָּר לַזָּרִים.  נָפַל עַל גַּבֵּי הַצִּיר, יַקְפֶּה אוֹתוֹ; וְיִטֹּל קְלִפָּה מֵעַל הַצִּיר, כְּדֵי שֶׁיָּסִיר כָּל הַצִּיר שֶׁבּוֹ טַעַם הַשֶּׁמֶן.</P>

<P><B>טו,יז</B>  [יט] קְדֵרָה שֶׁבִּשַּׁל בָּהּ תְּרוּמָה, לֹא יְבַשַּׁל בָּהּ חֻלִּין; וְאִם בִּשַּׁל, בְּנוֹתֵן טַעַם:  וְאִם שָׁטַף הַקְּדֵרָה בַּמַּיִם אוֹ בַּיַּיִן, הֲרֵי זֶה מֻתָּר לְבַשַּׁל בָּהּ.  בִּשַּׁל בְּמִקְצַת הַכְּלִי--אֵין צָרִיךְ לִשְׁטֹף אֶת כֻּלּוֹ, אֵלָא שׁוֹטֵף מְקוֹם הַבִּשּׁוּל בִּלְבָד.</P>

<P><B>טו,יח</B>  [כ] תְּרוּמָה גְּדוֹלָה, וּתְרוּמַת מַעֲשֵׂר, וְהַחַלָּה, וְהַבִּכּוּרִים--כֻּלָּן נִקְרְאוּ תְּרוּמָה:  בִּתְרוּמַת מַעֲשֵׂר הוּא אוֹמֵר "וַהֲרֵמֹתֶם מִמֶּנּוּ תְּרוּמַת ה'" (במדבר יח,כו), וְאוֹמֵר "כִּתְרוּמַת גֹּרֶן" (במדבר טו,כ); וּבַחַלָּה נֶאֱמָר "חַלָּה, תָּרִימוּ תְרוּמָה" (שם), וְנֶאֱמָר "לֹא-תוּכַל לֶאֱכֹל בִּשְׁעָרֶיךָ, מַעְשַׂר דְּגָנְךָ . . . וּתְרוּמַת יָדֶךָ" (דברים יב,יז).  וְאֵין לָךְ דָּבָר שֶׁטָּעוּן הֲבָאַת מָקוֹם שֶׁלֹּא פֵרְטוֹ בְּפָסוּק זֶה, חוּץ מִן הַבִּכּוּרִים; וּבָהֶן נֶאֱמָר "וּתְרוּמַת יָדֶךָ", הַא לָמַדְתָּ שְׁהֶן קְרוּאִין תְּרוּמָה.</P>

<P><B>טו,יט</B>  [כא] לְפִיכָּךְ דִּין אַרְבַּעְתָּן לְעִנְיַן אֲכִילָה וְדִמּוּעַ, אֶחָד הוּא--כֻּלָּן עוֹלִין בְּאֶחָד וּמֵאָה, וּמִצְטָרְפִין זֶה עִם זֶה; וְאִם נִטְמְאוּ, יִשָּׂרְפוּ.  וְדִין תְּרוּמַת מַעֲשֵׂר שֶׁלִּדְמַאי בְּכָל אֵלּוּ הַדְּרָכִים--כִּתְרוּמַת מַעֲשֵׂר שֶׁלְּוַדַּאי, אֵלָא שְׁאֵין לוֹקִין עַל אֲכִילָתָהּ.</P>

<P><B>טו,כ</B>  [כב] כָּל הָאוֹכֵל תְּרוּמָה, מְבָרֵךְ בִּרְכַת אוֹתוֹ מַאֲכָל; וְאַחַר כָּךְ מְבָרֵךְ, אֲשֶׁר קִדְּשָׁנוּ בִּקְדֻשָּׁתוֹ שֶׁלְּאַהֲרוֹן, וְצִוָּנוּ לֶאֱכֹל תְּרוּמָה.  וְכָּךְ קִבַּלְנוּ וְרָאִינוּם מְבָרְכִים, אַפִלּוּ בְּחַלַּת חוּצָה לָאָרֶץ--שֶׁגַּם אֲכִילַת קָדְשֵׁי הַגְּבוּל כַּעֲבוֹדָה, שֶׁנֶּאֱמָר "עֲבֹדַת מַתָּנָה, אֶתֵּן אֶת-כְּהֻנַּתְכֶם" (במדבר יח,ז).
<BR> </P>
</DIV></BODY></HTML>
