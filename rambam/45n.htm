<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר נשים - הלכות סוטה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת סוֹטָה</H1>

<P>יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת לַסּוֹטָה כְּתוֹרַת הַקְּנָאוֹת הַסְּדוּרָה בַּתּוֹרָה; (ב) שֶׁלֹּא לִתֵּן שֶׁמֶן עַל קָרְבָּנָהּ; (ג) שֶׁלֹּא לִתֵּן עָלָיו לְבוֹנָה.  וּבֵאוּר מִצְווֹת אֶלּוּ בִּפְרָקִים אֵלּוּ.
<BR> </P>

<H2>הִלְכּוֹת סוֹטָה פֵּרֶק א</H2>

<P><B>א,א</B>  קִנּוּי הָאָמוּר בַּתּוֹרָה "וְקִנֵּא אֶת-אִשְׁתּוֹ" (במדבר ה,יד; במדבר ה,ל)--הוּא שֶׁיֹּאמַר לָהּ בִּפְנֵי עֵדִים, אַל תִּסָּתְרִי עִם פְּלוֹנִי:  אַפִלּוּ הָיָה אָבִיהָ, אוֹ אָחִיהָ, אוֹ גּוֹי, אוֹ עֶבֶד, אוֹ שָׁחוּף וְהוּא הָאִישׁ שְׁאֵינוּ מִתְקַשֶּׁה וְאֵינוּ מוֹלִיד.</P>

<P><B>א,ב</B>  הַסְּתִירָה הָאֲמוּרָה בַּתּוֹרָה "וְנִסְתְּרָה" (במדבר ה,יג)--הִיא שֶׁתִּסָּתֵר עִם אוֹתוֹ הָאִישׁ שֶׁאָמַר לָהּ אַל תִּסָּתְרִי עִמּוֹ, בִּפְנֵי שְׁנֵי עֵדִים.  אִם שָׁהָת עִמּוֹ כְּדֵי טֻמְאָה, שְׁהוּא כְּדֵי לִצְלוֹת בֵּיצָה וּלְגָמְעָהּ--הֲרֵי זוֹ אֲסוּרָה עַל בַּעְלָהּ, עַד שֶׁתִּשְׁתֶּה מֵי הַמָּרִים וְיִבָּדֵק הַדָּבָר; וּבִזְמָן שְׁאֵין שָׁם מֵי סוֹטָה--תֵּאָסֵר עָלָיו לְעוֹלָם, וְתֵצֵא בְּלֹא כְּתֻבָּה.</P>

<P><B>א,ג</B>  קִנֵּא לָהּ עִם שְׁנַיִם כְּאֶחָד וְאָמַר לָהּ, אַל תִּסָּתְרִי עִם פְּלוֹנִי וּפְלוֹנִי, וְנִסְתְּרָה עִם שְׁנֵיהֶן כְּאֶחָד, וְשָׁהָת כְּדֵי טֻמְאָה--אַפִלּוּ הֶן שְׁנֵי אַחֶיהָ, אוֹ אָבִיהָ וְאָחִיהָ--הֲרֵי זוֹ אֲסוּרָה עַד שֶׁתִּשְׁתֶּה.</P>

<P><B>א,ד</B>  אָמַר לָהּ בִּפְנֵי שְׁנַיִם, אַל תְּדַבְּרִי עִם פְּלוֹנִי--אֵין זֶה קִנּוּי; וְאַף עַל פִּי שֶׁנִּסְתְּרָה עִמּוֹ בְּעֵדִים, וְשָׁהָת כְּדֵי טֻמְאָה--לֹא נֶאְסְרָה עָלָיו, וְאֵינָהּ שׁוֹתָה בְּקִנּוּי זֶה.  [ה] וְכֵן אִם אָמַר לָהּ, אַל תִּסָּתְרִי עִמּוֹ, וְרָאוּהָ מְדַבֶּרֶת עִמּוֹ--אֵין זוֹ סְתִירָה, וְלֹא נֶאְסְרָה וְלֹא שׁוֹתָה; וְכֵן אִם לֹא קָדַם קִנּוּי, וּבָאוּ שְׁנַיִם וְהֵעִידוּ שֶׁנִּסְתְּרָה עִם זֶה, וְשָׁהָת כְּדֵי טֻמְאָה--לֹא נֶאְסְרָה עַל בַּעְלָהּ, וְאֵינָהּ שׁוֹתָה.</P>

<P><B>א,ה</B>  [ו] אָמַר לָהּ, אַל תִּסָּתְרִי עִם פְּלוֹנִי, וְהָיָה קָטָן פָּחוּת מִבֶּן תֵּשַׁע שָׁנִים וְיוֹם אֶחָד, אוֹ שֶׁאָמַר לָהּ, אַל תִּסָּתְרִי עִם בְּהֵמָה זוֹ--אֵין זֶה קִנּוּי:  שֶׁנֶּאֱמָר "וְשָׁכַב אִישׁ אֹתָהּ" (במדבר ה,יג)--פְּרָט לְקָטָן וְלִבְהֵמָה, שְׁאֵינָן אוֹסְרִין אוֹתָהּ עָלָיו.</P>

<P><B>א,ו</B>  [ז] בַּעַל שֶׁמָּחַל עַל קִנּוּיוֹ קֹדֶם שֶׁתִּסָּתֵר--קִנּוּיוֹ מָחוּל, וּכְאִלּוּ לֹא קִנֵּא לָהּ; אֲבָל אַחַר שֶׁתִּסָּתֵר, אֵינוּ יָכוֹל לִמְחֹל.  גֵּרְשָׁהּ, הֲרֵי זֶה כְּמִי שֶׁמָּחַל; וְאִם הִחְזִירָהּ, צָרִיךְ לְקַנּוֹת קִנּוּי אַחֵר.</P>

<P><B>א,ז</B>  [ח] קִנֵּא לָהּ בִּפְנֵי שְׁנַיִם, וְרָאָה אוֹתָהּ שֶׁנִּסְתְּרָה עִם זֶה שֶׁקִּנֵּא לָהּ עָלָיו, וְשָׁהָת כְּדֵי טֻמְאָה--הֲרֵי זוֹ אֲסוּרָה עָלָיו, וְיוֹצִיא וְיִתֵּן כְּתֻבָּה:  שְׁאֵינוּ יָכוֹל לְהַשְׁקוֹתָהּ, עַל פִּי עַצְמוֹ.  וְכֵן אִם שָׁמַע הָעָם מְרַנְּנִין אַחֲרֶיהָ אַחַר הַקִּנּוּי, עַד שֶׁשָּׁמַע מֵהַנָּשִׁים הַטֹּווֹת לְאוֹר הַלְּבָנָה נוֹשְׂאוֹת וְנוֹתְנוֹת בָּהּ, שֶׁזִּנָּת עִם הָאִישׁ שֶׁקִּנֵּא לָהּ עָלָיו--הֲרֵי זֶה אָסוּר לוֹ לְקַיְּמָהּ, וְיוֹצִיא וְיִתֵּן כְּתֻבָּה.</P>

<P><B>א,ח</B>  [ט] בָּא עֵד אֶחָד וְהֵעִיד לוֹ שֶׁנִּסְתְּרָה עִמּוֹ אַחַר קִנּוּי, וְשָׁהָת כְּדֵי טֻמְאָה--אִם הוּא נֶאֱמָן לוֹ וְדַעְתּוֹ סוֹמֶכֶת עָלָיו, יוֹצִיא וְיִתֵּן כְּתֻבָּה; וְאִם לָאו, הֲרֵי אִשְׁתּוֹ מֻתֶּרֶת לוֹ.</P>

<P><B>א,ט</B>  [י] וְאֵלּוּ שֶׁבֵּית דִּין מְקַנִּין לָהֶן--מִי שֶׁנִּתְחָרַשׁ בַּעְלָהּ, אוֹ נִשְׁתַּטָּה, אוֹ שֶׁהָיָה בִּמְדִינָה אַחֶרֶת, אוֹ שֶׁהָיָה חָבוּשׁ בְּבֵית הָאֲסוּרִין:  לֹא לְהַשְׁקוֹתָהּ, אֵלָא לְפָסְלָהּ מִכְּתֻבָּתָהּ.</P>

<P><B>א,י</B>  [יא] כֵּיצַד:  שָׁמְעוּ בֵּית דִּין שֶׁהָעָם מְרַנְּנִין אַחֲרֶיהָ--קוֹרְאִין לָהּ וְאוֹמְרִין לָהּ, אַל תִּסָּתְרִי עִם פְּלוֹנִי.  בָּאוּ עֵדִים אַחַר כָּךְ שֶׁנִּסְתְּרָה עִמּוֹ, וְשָׁהָת כְּדֵי טֻמְאָה--בֵּית דִּין אוֹסְרִין אוֹתָהּ עַל בַּעְלָהּ לְעוֹלָם, וְקוֹרְעִין כְּתֻבָּתָהּ; וּכְשֶׁיָּבוֹא בַּעְלָהּ, אוֹ יַבְרִיא, אוֹ יֵצֵא מִבֵּית הָאֲסוּרִין--נוֹתֵן לָהּ גֶּט; וְאֵינוּ יָכוֹל לְהַשְׁקוֹתָהּ, מִפְּנֵי שֶׁלֹּא קִנֵּא לָהּ.</P>

<P><B>א,יא</B>  [יב] שָׁתָת מֵי הַמָּרִים, וְנִקְּתָה מֵהֶן, וְחָזַר וְקִנֵּא לָהּ מֵהָאִישׁ שֶׁהִשְׁקָהּ עַל יָדוֹ, וְנִסְתְּרָה עִמּוֹ--אֵינוּ מַשְׁקֶה אוֹתָהּ עַל יָדוֹ, פַּעַם שְׁנִיָּה; אֵלָא תֵּאָסֶר עָלָיו לְעוֹלָם, וְתֵצֵא בְּלֹא כְּתֻבָּה.  אֲבָל אִם קִנֵּא לָהּ עִם אַחֵר, וְנִסְתְּרָה עִם הָאַחֵר בְּעֵדִים--מַשְׁקֶה אוֹתָהּ פַּעַם שְׁנִיָּה, וְאַפִלּוּ כַּמָּה פְּעָמִים:  וְהוּא שֶׁיַּשְׁקָהּ כָּל פַּעַם, בִּגְלַל אִישׁ אַחֵר.</P>

<P><B>א,יב</B>  [יג] הִשְׁקָה אוֹתָהּ, וְגֵרְשָׁהּ, וְנִשֵּׂאת לְאַחֵר, וְקִנֵּא לָהּ עִם הָאִישׁ שֶׁהִשְׁקָה אוֹתָהּ הַבַּעַל הָרִאשׁוֹן בִּגְלָלוֹ, וְנִסְתְּרָה עִמּוֹ בְּעֵדִים--הֲרֵי הַבַּעַל הַשֵּׁנִי מַשְׁקֶה אוֹתָהּ עַל יָדוֹ, מִפְּנֵי שְׁהוּא בַּעַל שֵׁנִי; וְאַפִלּוּ מֵאָה וְנִשֵּׂאת לְזֶה אַחַר זֶה, מַשְׁקִין אוֹתָהּ עַל יְדֵי אִישׁ אֶחָד, וְאֵין אוֹמְרִין וַדַּאי שֶׁהֻחְזְקָה לְזֶה וּטְמֵאָה, עַד שֶׁיִּהְיֶה שָׁם עֵד.</P>

<P><B>א,יג</B>  [יד] הָאִשָּׁה שֶׁקִּנֵּא לָהּ בַּעְלָהּ, וְנִסְתְּרָה אַחַר הַקִּנּוּי עִמּוֹ בְּעֵדִים, וַהֲרֵי הִיא עוֹמֶדֶת לִשְׁתּוֹת, וּבָא עֵד אֶחָד וְהֵעִיד עָלֶיהָ שֶׁנִּבְעֲלָה בְּפָנָיו עִם זֶה שֶׁקִּנֵּא לָהּ עִמּוֹ--הֲרֵי זוֹ אֲסוּרָה עַל בַּעְלָהּ לְעוֹלָם; וְאֵינָהּ שׁוֹתָה, וְיוֹצְאָה בְּלֹא כְּתֻבָּה:  וְאַפִלּוּ הָיָה עֵד טֻמְאָה זֶה אֶחָד מֵעֵדֵי הַסְּתִירָה, שֶׁנֶּאֱמָר "וְעֵד אֵין בָּהּ" (במדבר ה,יג), וַהֲרֵי עֵד.</P>

<P><B>א,יד</B>  [טו] אַפִלּוּ אִשָּׁה, וְעֶבֶד, וְשִׁפְחָה, וּפָסוּל לְעֵדוּת בַּעֲבֵרָה מִדִּבְרֵי סוֹפְרִים, וְאַפִלּוּ קָרוֹב--נֶאֱמָן לְעֵדוּת סוֹטָה לְהָעִיד עָלֶיהָ שֶׁזִּנָּת, וְתֵאָסֵר עַל בַּעְלָהּ לְעוֹלָם, וְאֵינָהּ שׁוֹתָה, וְתֵצֵא בְּלֹא כְּתֻבָּה:  הוֹאִיל וְקָדַם הַקִּנּוּי וְהַסְּתִירָה בְּעֵדִים כְּשֵׁרִים, וְהַתּוֹרָה הֶאֱמִינָה עֵד אֶחָד בְּטֻמְאָה--הֲרֵי כֻּלָּן כְּשֵׁרִין לְעֵדוּת טֻמְאָה.</P>

<P><B>א,טו</B>  אַף חָמֵשׁ הַנָּשִׁים שֶׁשּׂוֹנְאוֹת זוֹ אֶת זוֹ, מְעִידוֹת זוֹ עַל זוֹ שֶׁנִּטְמֵאת, וְנֶאֱמֶנֶת עָלֶיהָ לְאָסְרָהּ עַל בַּעְלָהּ, וְשֶׁלֹּא לְהַשְׁקוֹתָהּ; אֲבָל לֹא לְפָסְלָהּ מִכְּתֻבָּתָהּ, אֵלָא נוֹטֶלֶת כְּתֻבָּתָהּ וְיוֹצְאָה.</P>

<P><B>א,טז</B>  בָּא עֵד אֶחָד כָּשֵׁר וְאָמַר נִטְמֵאת, הֲרֵי זוֹ אֵינָהּ שׁוֹתָה כְּמוֹ שֶׁבֵּאַרְנוּ; בָּא אַחֵר וְהִכְחִישׁוֹ וְאָמַר לֹא נִטְמֵאת, אֵין שׁוֹמְעִין לוֹ:  שֶׁעֵד אֶחָד בְּטֻמְאַת סוֹטָה כִּשְׁנַיִם; וְאֵין דְּבָרָיו שֶׁלָּאַחֲרוֹן דּוֹחִין דִּבְרֵי הָרִאשׁוֹן, שְׁהוּא כִּשְׁנַיִם.  [יז] בָּאוּ שְׁנֵיהֶן כְּאֶחָד, זֶה אוֹמֵר נִטְמֵאת, וְזֶה אוֹמֵר לֹא נִטְמֵאת, אוֹ שֶׁאָמַר אֶחָד נִטְמֵאת, וּבָאוּ שְׁנַיִם אַחֲרָיו וְאָמְרוּ לֹא נִטְמֵאת--הֲרֵי זוֹ שׁוֹתָה.</P>

<P><B>א,יז</B>  [יח] בָּא עֵד אֶחָד כָּשֵׁר, וְנָשִׁים רַבּוֹת, אוֹ פְּסוּלִין רַבִּים, כְּאֶחָד--הָעֵד אוֹמֵר נִטְמֵאת, וְהַנָּשִׁים וְהַפְּסוּלִין אוֹמְרִין לֹא נִטְמֵאת--הֲרֵי זוֹ שׁוֹתָה:  שֶׁעֵד אֶחָד וּפְסוּלִין רַבִּים, כְּמֶחְצָה עַל מֶחְצָה הֶם.</P>

<P><B>א,יח</B>  [יט] הָיוּ כֻּלָּן פְּסוּלִין, הוֹלְכִין אַחַר הָרֹב.  כֵּיצַד:  שְׁתֵּי נָשִׁים אוֹמְרוֹת נִטְמֵאת, וְשָׁלוֹשׁ אוֹמְרוֹת לֹא נִטְמֵאת--הֲרֵי זוֹ שׁוֹתָה; שָׁלוֹשׁ אוֹמְרוֹת לֹא נִטְמֵאת, וְאַרְבַּע אוֹמְרוֹת נִטְמֵאת--הֲרֵי זוֹ אֵינָהּ שׁוֹתָה.  הָיוּ מֶחְצָה לְמֶחְצָה, הֲרֵי זוֹ שׁוֹתָה.</P>

<P><B>א,יט</B>  [כ] כָּל סוֹטָה שְׁאֵינָהּ שׁוֹתָה, מִפְּנֵי עֵדֵי טֻמְאָה--הֲרֵי זוֹ אֲסוּרָה עַל בַּעְלָהּ לְעוֹלָם, וְתֵצֵא בְּלֹא כְּתֻבָּה:  שֶׁהֲרֵי נֶאְסְרָה בְּקִנּוּי וּסְתִירָה, וְהַשְּׁתִיָּה שֶׁתַּתִּירָהּ נִמְנָעָה--שֶׁהֲרֵי יֵשׁ בָּהּ עֵד, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת סוֹטָה פֵּרֶק ב</H2>

<P><B>ב,א</B>  אִשָּׁה שֶׁקִּנֵּא לָהּ בַּעְלָהּ, וְנִסְתְּרָה--אֵין כּוֹפִין אוֹתָהּ לִשְׁתּוֹת:  אֵלָא אִם רָצָת, וְאָמְרָה הִין נִטְמֵאתִי--תֵּצֵא בְּלֹא כְּתֻבָּה, וְנֶאְסְרָה עַל בַּעְלָהּ לְעוֹלָם; וְאֵינָהּ שׁוֹתָה.  וְכֵן אִם אָמְרָה אֵינִי טְמֵאָה, וְאֵינִי שׁוֹתָה--אֵין כּוֹפִין אוֹתָהּ לִשְׁתּוֹת, וְתֵצֵא בְּלֹא כְּתֻבָּה.  וְכֵן אִם אָמַר בַּעְלָהּ אֵינִי רוֹצֶה לְהַשְׁקוֹתָהּ, אוֹ שֶׁבְּעָלָהּ בַּעְלָהּ אַחַר שֶׁנִּסְתְּרָה--הֲרֵי זוֹ אֵינָהּ שׁוֹתָה, וְנוֹטֶלֶת כְּתֻבָּתָהּ וְיוֹצְאָה; וְהִיא אֲסוּרָה עָלָיו לְעוֹלָם.</P>

<P><B>ב,ב</B>  וְאֵלּוּ הֶן הַנָּשִׁים שְׁאֵינָן רְאוּיוֹת לִשְׁתּוֹת, אַף עַל פִּי שְׁהִיא רוֹצָה לִשְׁתּוֹת, וּבַעְלָהּ רוֹצֶה לְהַשְׁקוֹתָהּ, אֵלָא יוֹצְאוֹת בְּלֹא כְּתֻבָּה, מִשֶּׁיָּבוֹאוּ עֵדֵי סְתִירָה אַחַר עֵדֵי קִנּוּי, וְיֵאָסְרוּ עַל בַּעְלֵיהֶן לְעוֹלָם; וַחֲמֵשׁ עֶשְׂרֵה נָשִׁים הֶן, וְאֵלּוּ הֶן:  אֲרוּסָה, וְשׁוֹמֶרֶת יָבָם, וּקְטַנָּה אֵשֶׁת הַגָּדוֹל, וּגְדוֹלָה אֵשֶׁת הַקָּטָן, וְאֵשֶׁת אַנְדְּרֻגִּינוֹס, וְאֵשֶׁת הַסּוֹמֶה, אוֹ הַחִגֵּר, אוֹ הָאִלֵּם, אוֹ מִי שְׁאֵינוּ שׁוֹמֵעַ, אוֹ שְׁהוּא כְּרוּת יָד, וְכֵן הַחִגֶּרֶת, וְהָאִלֶּמֶת, וְהַסּוֹמָה, וּכְרוּתַת כַּף, וּשְׁאֵינָהּ שׁוֹמַעַת--כָּל אַחַת מֵאֵלּוּ, אֵינָהּ רְאוּיָה לִשְׁתּוֹת.</P>

<P><B>ב,ג</B>  וּמְנַיִן שְׁאֵינָן רְאוּיוֹת לִשְׁתּוֹת:  שֶׁנֶּאֱמָר "אֲשֶׁר תִּשְׂטֶה אִשָּׁה תַּחַת אִישָׁהּ" (במדבר ה,כט)--"תַּחַת אִישָׁהּ", פְּרָט לַאֲרוּסָה וְשׁוֹמֶרֶת יָבָם שְׁאֵינָהּ תַּחַת אִישָׁהּ; "אִשָּׁה", פְּרָט לִקְטַנָּה; "אִישָׁהּ", פְּרָט לְאֵשֶׁת קָטָן וְאֵשֶׁת אַנְדְּרֻגִּינוֹס שְׁאֵינוּ אִישׁ; "וְנֶעְלַם מֵעֵינֵי אִישָׁהּ" (במדבר ה,יג), פְּרָט לְאֵשֶׁת סוֹמֶה; "וְהֶעֱמִיד הַכֹּהֵן אֶת-הָאִשָּׁה" (במדבר ה,יח), פְּרָט לְחִגֶּרֶת; "וְנָתַן עַל-כַּפֶּיהָ" (שם), פְּרָט לְמִי שְׁאֵין לָהּ כַּף, אוֹ שֶׁהָיְתָה עֲקוּמָה, אוֹ יְבֵשָׁה שְׁאֵינָהּ יְכוּלָה לִקַּח בָּהּ, וְאַפִלּוּ כַּפָּהּ אַחַת שֶׁנֶּאֱמָר "כַּפֶּיהָ"; "וְאָמְרָה הָאִשָּׁה" (במדבר ה,כב), פְּרָט לְאִלֶּמֶת; "וְאָמַר אֶל-הָאִשָּׁה" (במדבר ה,יט), פְּרָט לְמִי שְׁאֵינָהּ שׁוֹמַעַת.  וַהֲרֵי הוּא אוֹמֵר "אִשָּׁה תַּחַת אִישָׁהּ" (במדבר ה,כט), עַד שֶׁתִּהְיֶה הִיא שְׁלֵמָה כָּמוֹהוּ וְהוּא שָׁלֵם כְּמוֹתָהּ:  הַא לָמַדְתָּ, שֶׁכָּל דָּבָר שֶׁמְּעַכֵּב אוֹתָהּ מִלִּשְׁתּוֹת, מְעַכֵּב אֶת בַּעְלָהּ מִלְּהַשְׁקוֹתָהּ; וְכָל הַמְּעַכֵּב אֶת הַבַּעַל מִלְּהַשְׁקוֹתָהּ, מוּם כָּמוֹהוּ מְעַכֵּב אוֹתָהּ מִלִּשְׁתּוֹת.</P>

<P><B>ב,ד</B>  קְטַנָּה שֶׁהִשִּׂיאָהּ אָבִיהָ--אִם זִנָּת בִּרְצוֹנָהּ, נֶאְסְרָה עַל בַּעְלָהּ; לְפִיכָּךְ מְקַנִּין לָהּ--לֹא לְהַשְׁקוֹתָהּ, אֵלָא לְפָסְלָהּ מִכְּתֻבָּתָהּ כְּמוֹ שֶׁאָמַרְנוּ.  אֲבָל קְטַנָּה בַּת מֵאוּן--אֵין מְקַנִּין לָהּ, שְׁאֵין לָהּ רָצוֹן לְהֵאָסֵר עַל בַּעְלָהּ; וְאַפִלּוּ הָיָה כּוֹהֵן, לֹא נֶאְסְרָה עָלָיו.</P>

<P><B>ב,ה</B>  קִנֵּא לַאֲרוּסָתוֹ אוֹ לִזְקוּקָתוֹ, וְנִסְתְּרָה אַחַר שֶׁנְּשָׂאָהּ--הֲרֵי זוֹ שׁוֹתָה, כִּשְׁאָר כָּל הַנָּשִׁים.  נְשׂוּאָה שֶׁקִּנֵּא לָהּ, וְנִסְתְּרָה קֹדֶם שֶׁיִּבְעֹל אוֹתָהּ בַּעְלָהּ--אֵינָהּ שׁוֹתָה, וְיוֹצְאָה בְּלֹא כְּתֻבָּה, וַאֲסוּרָה עָלָיו לְעוֹלָם:  שֶׁנֶּאֱמָר "וַיִּתֵּן אִישׁ בָּךְ אֶת-שְׁכָבְתּוֹ, מִבַּלְעֲדֵי אִישֵׁךְ" (במדבר ה,כ), שֶׁקָּדְמָה שְׁכִיבַת הַבַּעַל לִשְׁכִיבַת הַבּוֹעֵל.</P>

<P><B>ב,ו</B>  הַגִּיּוֹרֶת, וְהַמְּשֻׁחְרֶרֶת, וְאֵשֶׁת הַגֵּר, וְאֵשֶׁת עֶבֶד מְשֻׁחְרָר, וּמַמְזֶרֶת, וְאֵשֶׁת מַמְזֵר, וְאֵשֶׁת הַסָּרִיס בֵּין סְרִיס חַמָּה בֵּין סְרִיס אָדָם הַמֻּתָּרוֹת לְבַעְלֵיהֶן--הֲרֵי הֶן כְּכָל הַנָּשִׁים וְשׁוֹתוֹת.  [ז] מְעֻבֶּרֶת וּמְנִיקָה--מְקַנֵּא לָהּ וּמַשְׁקֶה אוֹתָהּ, כְּמוֹת שְׁהִיא.  אִשָּׁה הָעוֹמֶדֶת לִשְׁתּוֹת, וּמֵת בַּעְלָהּ קֹדֶם שֶׁתִּשְׁתֶּה--אֵינָהּ שׁוֹתָה, וְלֹא נוֹטֶלֶת כְּתֻבָּה.</P>

<P><B>ב,ז</B>  [ח] כָּל אִישׁ שֶׁבָּא בִּיאָה אֲסוּרָה, מִיָּמָיו אַחַר שֶׁהִגְדִּיל--אֵין הַמַּיִם הַמְּאָרְרִים בּוֹדְקִין אֶת אִשְׁתּוֹ; אַפִלּוּ בָּא עַל אֲרוּסָתוֹ בְּבֵית חָמִיו, שֶׁאֲסוּרָה מִדִּבְרֵי סוֹפְרִים--אֵין הַמַּיִם בּוֹדְקִין אֶת אִשְׁתּוֹ:  שֶׁנֶּאֱמָר "וְנִקָּה הָאִישׁ, מֵעָון; וְהָאִשָּׁה הַהִיא, תִּשָּׂא אֶת-עֲונָהּ" (במדבר ה,לא)--בִּזְמָן שֶׁהָאִישׁ מְנֻקֶּה מֵעָווֹן, הָאִשָּׁה נוֹשְׁאָה אֶת עֲווֹנָהּ.</P>

<P><B>ב,ח</B>  [ט] לְפִיכָּךְ אִם הָיְתָה אִשְׁתּוֹ אֲסוּרָה עָלָיו מֵחַיָּבֵי לָאוִין אוֹ מֵחַיָּבֵי עֲשֵׂה, אַפִלּוּ שְׁנִיָּה, וְקִנֵּא לָהּ, וְנִסְתְּרָה--אֵינָהּ שׁוֹתָה, אֵלָא תֵּצֵא בְּלֹא כְּתֻבָּה, וְתִהְיֶה אֲסוּרָה עָלָיו, אַף מִשֵּׁם זֶה.  עָבַר וְנָשָׂא מְעֻבֶּרֶת חֲבֵרוֹ, וּמְנִיקַת חֲבֵרוֹ--הֲרֵי זוֹ שׁוֹתָה, שְׁאֵין כָּאן עֲבֵרָה.</P>

<P><B>ב,ט</B>  [י] מִי שְׁאֵין לוֹ אִשָּׁה הָרְאוּיָה לְוֶלֶד וְלֹא בָּנִים, וְנָשָׂא עֲקָרָה אוֹ זְקֵנָה אוֹ אַיְלוֹנִית--אֵינָהּ שׁוֹתָה, וְלֹא נוֹטֶלֶת כְּתֻבָּה; הָיוּ לוֹ בָּנִים, אוֹ אִשָּׁה אַחֶרֶת רְאוּיָה לְוֶלֶד--הֲרֵי זֶה מַשְׁקֶה אוֹתָהּ, אַף עַל פִּי שְׁהִיא זְקֵנָה אוֹ עֲקָרָה אוֹ אַיְלוֹנִית וְאֵינָהּ רְאוּיָה לְוֶלֶד:  שֶׁלֹּא נֶאֱמָר בַּתּוֹרָה "וְנִזְרְעָה זָרַע" (במדבר ה,כח) אֵלָא בָּרְאוּיָה לְוֶלֶד--שְׁאִם הָיְתָה יוֹלֶדֶת בְּצַעַר, תֵּלֵד בְּרֵוַח; הָיָה דַּרְכָּהּ לֵילֶד נְקֵבוֹת, תֵּלֵד זְכָרִים.</P>

<P><B>ב,י</B>  [יא] הָיוּ לוֹ אִשָּׁה וּבָנִים, וּמֵתוּ בֵּין קִנּוּי לִסְתִירָה--כְּבָר נִרְאֵית לִשְׁתּוֹת, וּמַשְׁקֶה אוֹתָהּ.  לֹא הָיוּ לוֹ בָּנִים, וְלֹא אִשָּׁה הָרְאוּיָה לְוֶלֶד, אֵלָא זוֹ הָאַיְלוֹנִית וְכַיּוֹצֶא בָּהּ, וְנֻלַּד לוֹ בֵּן מִגְּרוּשָׁתוֹ בֵּין קִנּוּי לִסְתִירָה--כְּבָר נִדְחֵית הָאַיְלוֹנִית מִלִּשְׁתּוֹת.</P>

<P><B>ב,יא</B>  [יב] כָּל אִשָּׁה שֶׁהָיָה לָהּ קִנּוּי וּסְתִירָה, וְלֹא שָׁתָת מֵי הַמָּרִים--בֵּין שֶׁלֹּא רָצָה בַּעְלָהּ לְהַשְׁקוֹתָהּ, בֵּין שֶׁלֹּא רָצָת הִיא לִשְׁתּוֹת, בֵּין שֶׁבָּא לָהּ עֵד טֻמְאָה, אוֹ הוֹדָת, אוֹ שֶׁהָיְתָה מֵאֵלּוּ הַנָּשִׁים שְׁאֵינָן רְאוּיוֹת לִשְׁתּוֹת, אוֹ שֶׁקִּנְּאוּ לָהּ בֵּית דִּין--הוֹאִיל וְנֶאְסְרָה עַל בַּעְלָהּ מִכָּל מָקוֹם, הֲרֵי הִיא אֲסוּרָה עַל זֶה שֶׁנִּתְיַחֲדָה עִמּוֹ לְעוֹלָם, כְּדֶרֶךְ שְׁהִיא אֲסוּרָה עַל בַּעְלָהּ.  וְאִם עָבַר וּנְשָׂאָהּ--מוֹצִיאִין אוֹתָהּ מִתַּחְתָּיו בְּגֶט, אַפִלּוּ הָיוּ לָהּ מִמֶּנּוּ בָּנִים:  מִפִּי הַשְּׁמוּעָה לָמְדוּ--כְּשֵׁם שֶׁטְּמֵאָה לַבַּעַל, כָּךְ טְמֵאָה לַבּוֹעֵל.</P>

<P><B>ב,יב</B>  [יג] אֲבָל אִם לֹא קָדַם קִנּוּי, וּבָאוּ עָלֶיהָ עֵדִים שֶׁנִּסְתְּרָה עִם זֶה, וְרָאוּ דָּבָר מְכֹעָר, כְּגוֹן שֶׁנִּכְנְסוּ אַחֲרָיו וּמְצָאוּהָ חוֹגֶרֶת חֲגוֹרָה אוֹ מָצְאוּ רֹק לְמַעְלָה מִן הַכִּילָה וְכַיּוֹצֶא בְּזֶה--אִם הוֹצִיאָהּ בַּעְלָהּ בְּדָבָר מְכֹעָר זֶה--הֲרֵי זוֹ לֹא תִנָּשֵׂא לַנִּטְעָן, אֵלָא אֲסוּרָה עָלָיו.  וְאִם עָבַר וּנְשָׂאָהּ, וְהָיוּ לָהּ בָּנִים מִמֶּנּוּ--לֹא תֵצֵא; וְאִם לֹא הָיוּ לָהּ בָּנִים, תֵּצֵא.</P>

<P><B>ב,יג</B>  [יד] בַּמֶּה דְּבָרִים אֲמוּרִים, שֶׁנָּבוֹכָה הָעִיר עָלֶיהָ וְעַל זֶה הַנִּטְעָן יוֹם וּמֶחְצָה אוֹ יוֹתֵר, וְאָמְרוּ פְּלוֹנִי זָנָה עִם פְּלוֹנִית, וְלֹא פָסַק הַקּוֹל--וְהוּא, שֶׁלֹּא הָיוּ לָהּ אוֹ לוֹ אוֹיְבִים שֶׁמַּעְבִירִין הַקּוֹל.  אֲבָל אִם לֹא הָיְתָה שָׁם רִנָּה לְדָבָר זֶה בָּעִיר, אוֹ שֶׁפָּסַק הַקּוֹל שֶׁלֹּא מֵחֲמַת יִרְאָה--אִם נִשֵּׂאת לַנִּטְעָן--לֹא תֵצֵא, אַף עַל פִּי שְׁאֵין לָהּ בָּנִים; אַפִלּוּ בָּא עֵד אֶחָד שֶׁזִּנָּת עִמּוֹ, לֹא תֵצֵא.</P>

<P><B>ב,יד</B>  [טו] מִי שֶׁהוֹצִיאָהּ בַּעְלָהּ בְּעֵדֵי דָּבָר מְכֹעָר, וְנִשֵּׂאת לְאַחֵר וְגֵרְשָׁהּ--הֲרֵי זוֹ אֲסוּרָה לְהִנָּשֵׂא לַנִּטְעָן שֶׁיָּצַאת מִתַּחַת בַּעְלָהּ בִּגְלָלוֹ; וְאִם נִשֵּׂאת--לֹא תֵצֵא, אַף עַל פִּי שְׁאֵין לָהּ בָּנִים.</P>

<P><B>ב,טו</B>  [טז] כָּל אִשָּׁה שֶׁבָּאוּ שְׁנֵי עֵדִים, וְהֵעִידוּ שֶׁזִּנָּת עִם זֶה כְּשֶׁהָיְתָה תַּחַת בַּעְלָהּ הָרִאשׁוֹן--הֲרֵי זוֹ תֵּצֵא מִזֶּה, וְאַף עַל פִּי שֶׁיֵּשׁ לָהּ מִמֶּנּוּ כַּמָּה בָּנִים.  וְכָל שֶׁאָמַרְנוּ תֵּצֵא, תֵּצֵא בְּלֹא כְּתֻבָּה.
<BR> </P>

<H2>הִלְכּוֹת סוֹטָה פֵּרֶק ג</H2>

<P><B>ג,א</B>  כֵּיצַד סֵדֶר הַשְׁקָאַת סוֹטָה:  הַבַּעַל בָּא לְבֵית דִּין שֶׁבְּעִירוֹ, וְאוֹמֵר לָהֶן, אִשְׁתִּי זוֹ קִנֵּאתִי לָהּ בִּפְנֵי פְּלוֹנִי וּפְלוֹנִי שֶׁלֹּא תִסָּתֵר עִם פְּלוֹנִי, וְנִסְתְּרָה עִמּוֹ, וְאֵלּוּ עֵדַי, וַהֲרֵי הִיא אוֹמֶרֶת שְׁהִיא טְהוֹרָה, וַאֲנִי רוֹצֶה לְהַשְׁקוֹתָהּ לִבְדֹּק הַדָּבָר.  וּבֵית דִּין שׁוֹמְעִין דִּבְרֵי הָעֵדִים, וּמוֹסְרִין לוֹ שְׁנֵי תַּלְמִידֵי חֲכָמִים לְשָׁמְרוֹ שֶׁמֶּא יָבוֹא עָלֶיהָ קֹדֶם שְׁתִיָּה, שֶׁהֲרֵי נֶאְסְרָה עָלָיו עַד שֶׁתִּשְׁתֶּה; וּמְשַׁלְּחִין אוֹתוֹ לִירוּשָׁלַיִם, שְׁאֵין מַשְׁקִין אֶת הַסּוֹטָה אֵלָא בֵּית דִּין הַגָּדוֹל שֶׁלְּשִׁבְעִים זְקֵנִים בַּמִּקְדָּשׁ.</P>

<P><B>ג,ב</B>  הִגִּיעוּ לִירוּשָׁלַיִם, בֵּית דִּין הַגָּדוֹל מוֹשִׁיבִין אוֹתָהּ בֵּינֵיהֶן, וּמְאַיְּמִין עָלֶיהָ שֶׁלֹּא בִּפְנֵי בַּעְלָהּ, וּמַפְחִידִין אוֹתָהּ פַּחַד גָּדוֹל שֶׁלֹּא תִשְׁתֶּה.  וְאוֹמְרִין לָהּ, בִּתִּי, הַרְבֵּה יַיִן עוֹשֶׂה, הַרְבֵּה שְׂחוֹק עוֹשֶׂה, הַרְבֵּה יַלְדוּת עוֹשָׂה, הַרְבֵּה שְׁכֵנִים הָרָעִים עוֹשִׂים:  אַל תִּגְרְמִי לַשֵּׁם הַגָּדוֹל שֶׁנִּכְתַּב בִּקְדֻשָּׁה, שֶׁיִּמָּחֶה עַל הַמַּיִם.</P>

<P><B>ג,ג</B>  וְאוֹמְרִין לָהּ, בִּתִּי, הַרְבֵּה קְדָמוּךְ וְנִשְׁטְפוּ, וַאֲנָשִׁים גְּדוֹלִים וִיקִירִים תָּקַף יִצְרָן עֲלֵיהֶן וְנִכְשְׁלוּ; וּמַגִּידִין לָהּ מַעֲשֵׂה יְהוּדָה וְתָמָר כַּלָּתוֹ, וּמַעֲשֵׂה רְאוּבֵן בְּפִילֶגֶשׁ אָבִיו עַל פְּשָׁטוֹ, וּמַעֲשֵׂה אַמְנוֹן וַאֲחוֹתוֹ, כְּדֵי לְהָקֶל עָלֶיהָ עַד שֶׁתּוֹדֶה.  אִם אָמְרָה הִין נִטְמֵאתִי, אוֹ אֵינִי שׁוֹתָה--יוֹצְאָה בְּלֹא כְּתֻבָּה, וְהוֹלֶכֶת לָהּ.</P>

<P><B>ג,ד</B>  [ג] עָמְדָה בְּדִבּוּרָהּ שְׁהִיא טְהוֹרָה--מְבִיאִין אוֹתָהּ לְשַׁעַר מִזְרָחִי שֶׁלָּעֲזָרָה, שְׁהוּא כְּנֶגֶד קֹדֶשׁ הַקֳּדָשִׁים; וּמַעֲלִין אוֹתָהּ מִמָּקוֹם לְמָקוֹם, וּמַקִּיפִין בָּהּ, כְּדֵי לְיַגְּעָהּ, עַד שֶׁתִּקְצַר נַפְשָׁהּ--אוּלַי תּוֹדֶה.  [ד] אִם עָמְדָה בְּדִבּוּרָהּ, מְבִיאִין אוֹתָהּ כְּנֶגֶד שַׁעַר הַמִּזְרָח מִבַּחוּץ, וּמַעְמִידִין אוֹתָהּ שָׁם.</P>

<P><B>ג,ה</B>  הָיְתָה מִתְכַּסָּה בִּלְבָנִים, מְכַסָּהּ בִּשְׁחוֹרִין; וְאִם הָיוּ הַשְּׁחוֹרִין נָאִין לָהּ, מִתְכַּסָּה בִּבְגָדִים שְׁאֵין לָהּ בָּהֶן נוֹאי.  וּמְסִירִין כָּל חֲלִי כֶּסֶף וְזָהָב שֶׁעָלֶיהָ.  [ה] וּמְקַבְּצִין עָלֶיהָ קִבּוּץ גָּדוֹל שֶׁלְּנָשִׁים, שֶׁכָּל הַנָּשִׁים הַנִּמְצָאוֹת שָׁם חַיָּבוֹת לִרְאוֹתָהּ, שֶׁנֶּאֱמָר "וְנִוַּסְּרוּ כָּל-הַנָּשִׁים . . ." (יחזקאל כג,מח); וְכָל אִישׁ שֶׁיַּחְפֹּץ לָבוֹא וְלִרְאוֹתָהּ, יָבוֹא וְיִרְאֶה.  וְהִיא עוֹמֶדֶת בֵּינֵיהֶן, בְּלֹא רָדִיד וְלֹא מִטְפַּחַת, אֵלָא בִּבְגָדֶיהָ וְכֻפָּח שֶׁעַל רֹאשָׁהּ, כְּמוֹ שֶׁהָאִשָּׁה בְּתוֹךְ בֵּיתָהּ.  [ו] וְאֵין מַנִּיחִין שָׁם, לֹא עֲבָדֶיהָ וְלֹא שִׁפְחוֹתֶיהָ, מִפְּנֵי שְׁהִיא מַכֶּרֶת אוֹתָן, וְדַעְתָּהּ מִתְיַשֶּׁבֶת בָּהֶן.</P>

<P><B>ג,ו</B>  [ז] וְאַחַר כָּךְ מַשְׁבִּיעָהּ הַכּוֹהֵן בְּלָשׁוֹן שְׁהִיא מַכֶּרֶת, וּמוֹדִיעָהּ בִּלְשׁוֹנָהּ שֶׁלֹּא גָרַם לָהּ אֵלָא קִנּוּי וּסְתִירָה שֶׁקִּנֵּא לָהּ בַּעְלָהּ וְנִסְתְּרָה; וְאוֹמֵר לָהּ בְּלָשׁוֹן שְׁהִיא מַכֶּרֶת "אִם-לֹא שָׁכַב אִישׁ אֹתָךְ, וְאִם-לֹא שָׂטִית טֻמְאָה, תַּחַת אִישֵׁךְ--הִנָּקִי, מִמֵּי הַמָּרִים הַמְאָרְרִים הָאֵלֶּה.  וְאַתְּ, כִּי שָׂטִית תַּחַת אִישֵׁךְ--וְכִי נִטְמֵאת; וַיִּתֵּן אִישׁ בָּךְ אֶת-שְׁכָבְתּוֹ, מִבַּלְעֲדֵי אִישֵׁךְ.  . . . יִתֵּן ה' אוֹתָךְ לְאָלָה וְלִשְׁבֻעָה בְּתוֹךְ עַמֵּךְ--בְּתֵת ה' אֶת-יְרֵכֵךְ נֹפֶלֶת, וְאֶת-בִּטְנֵךְ צָבָה.  וּבָאוּ הַמַּיִם הַמְאָרְרִים הָאֵלֶּה, בְּמֵעַיִךְ, לַצְבּוֹת בֶּטֶן, וְלַנְפִּל יָרֵךְ" (במדבר ה,יט-כב); וְהִיא אוֹמֶרֶת "אָמֵן אָמֵן" (במדבר ה,כב), בְּלָשׁוֹן שְׁהִיא מַכֶּרֶת.  וּמוֹדִיעָהּ שֶׁהַבֶּטֶן תִּלְקֶה תְּחִלָּה וְהַיָּרֵךְ בַּסּוֹף, כְּדֵי שֶׁלֹּא לְהוֹצִיא לַעַז עַל הַמַּיִם.</P>

<P><B>ג,ז</B>  [ח] וְאַחַר כָּךְ מֵבִיא מְגִלָּה שֶׁלְּעוֹר טָהוֹר, כְּמוֹ סֵפֶר תּוֹרָה, וְכוֹתֵב עָלֶיהָ בִּלְשׁוֹן הַקֹדֶשׁ בִּדְיוֹ שְׁאֵין בּוֹ קַלְקַנְתּוֹס, לִשְׁמָהּ שֶׁלָּאִשָּׁה כְּמוֹ הַגֶּט; כּוֹתֵב כָּל הַדְּבָרִים שֶׁהִשְׁבִּיעַ אוֹתָהּ בָּהֶם, אוֹת בְּאוֹת וּמִלָּה בְּמִלָּה, וְכוֹתֵב אֶת הַשֵּׁם כִּכְתָבוֹ, וְאֵינוּ כּוֹתֵב אָמֵן אָמֵן.</P>

<P><B>ג,ח</B>  [ט] וְאַחַר כָּךְ מֵבִיא כְּלִי חֶרֶס שֶׁלֹּא נַעֲשָׂה בּוֹ מְלָאכָה מֵעוֹלָם, וְלֹא יֵרָאֶה כִּכְלִי בּוֹלֶה מֵאֹרֶךְ הַזְּמָן; וְאִם הִחְזִירוֹ לַכִּבְשָׁן עַד שֶׁנִּתְחַדַּשׁ, כָּשֵׁר.  וְנוֹתֵן לְתוֹכוֹ חֲצִי לוֹג מַיִם מִן הַכִּיּוֹר, וּבַחֲצִי לוֹג שֶׁהָיָה בַּמִּקְדָּשׁ הָיָה מוֹדְדוֹ; וְנִכְנָס בּוֹ, לַהֵיכָל.  [י] וּמָקוֹם הָיָה שָׁם אַמָּה עַל אַמָּה לִימִין הַנִּכְנָס, וּבוֹ טַבְלָה שֶׁלְּשַׁיִשׁ וְטַבַּעַת קְבוּעָה בָּהּ; מַגְבִּיהַּ הַטַּבְלָה, וְלוֹקֵחַ עָפָר מִקַּרְקַע הַמִּשְׁכָּן, וְנוֹתְנוֹ עַל פְּנֵי הַמַּיִם, כְּדֵי שֶׁיֵּרָאֶה עַל פְּנֵי הַמַּיִם.  וְנוֹתֵן לְתוֹכָן דָּבָר מַר, כְּגוֹן לַעֲנָה וְכַיּוֹצֶא בָּהּ, שֶׁנֶּאֱמָר "מֵי הַמָּרִים" (במדבר ה,יח; במדבר ה,כג; במדבר ה,כד).  וּמוֹחֵק לְתוֹכָן הַמְּגִלָּה, לִשְׁמָהּ; וְיִמְחֹק יָפֶה יָפֶה, עַד שֶׁלֹּא יִשָּׁאֵר בַּמְּגִלָּה רֹשֶׁם הַנִּכָּר.</P>

<P><B>ג,ט</B>  [יא] וְאַחַר כָּךְ כּוֹהֵן אַחֵר בָּא אֵלֶיהָ, מִכּוֹהֲנֵי הָעֲזָרָה, וְאוֹחֵז בִּבְגָדֶיהָ מִכְּנֶגֶד פָּנֶיהָ, וְקוֹרֵעַ עַד שְׁהוּא מְגַלֶּה אֶת לִבָּהּ; וּמְגַלֶּה שְׂעָרָהּ, וְסוֹתֵר מַחְלְפוֹת רֹאשָׁהּ כְּדֵי לְנַוְּלָהּ.  וּמֵבִיא חֶבֶל מִצְרִי, כְּדֵי לְהַזְכִּירָהּ מַעֲשֵׂה מִצְרַיִם שֶׁעָשָׂת, וְאִם לֹא מָצְאוּ מִצְרִי, מֵבִיא חֶבֶל מִכָּל מָקוֹם; וְקוֹשְׁרוֹ לְמַעְלָה מִדַּדֶּיהָ, כְּדֵי שֶׁלֹּא יִפְּלוּ הַבְּגָדִים וְנִמְצֵאת עֲרֻמָּה, שֶׁהֲרֵי נִקְרְעוּ.</P>

<P><B>ג,י</B>  [יב] וְאַחַר כָּךְ מֵבִיא עִשָּׂרוֹן קֶמַח שְׂעוֹרִים מִשֶּׁלַּבַּעַל, וְנוֹתְנוֹ בִּקְפִיפָה מִצְרִית, וְהַחֶבֶל וְהַקְּפִיפָה, בָּאִין מִשְּׁיַרֵי הַלִּשְׁכָּה; וְנוֹתְנוֹ עַל יָדֶיהָ, כְּדֵי לְיַגְּעָהּ.  [יג] וְאַחַר כָּךְ לוֹקֵחַ הַמִּנְחָה מִן הַקְּפִיפָה, וְנוֹתְנָהּ לִכְלִי שָׁרֵת, וְאֵינוּ נוֹתֵן עָלֶיהָ שֶׁמֶן, וְלֹא לְבוֹנָה; וְאִם נָתַן--לוֹקֶה עַל הַשֶּׁמֶן בִּפְנֵי עַצְמוֹ וְעַל הַלְּבוֹנָה בִּפְנֵי עַצְמָהּ, שֶׁנֶּאֱמָר "לֹא-יִצֹק עָלָיו שֶׁמֶן, וְלֹא-יִתֵּן עָלָיו לְבֹנָה" (במדבר ה,טו).  [יד] וּבְכָל הַזְּמָן שֶׁפּוֹרֵעַ רֹאשָׁהּ, וְנוֹתֵן הָעִשָּׂרוֹן עַל יָדֶיהָ--יִהְיוּ הַמַּיִם בַּכְּלִי בְּיַד הַכּוֹהֵן, וְיַרְאֶה אוֹתָהּ אֶת הַמַּיִם:  שֶׁנֶּאֱמָר "וּבְיַד הַכֹּהֵן יִהְיוּ, מֵי הַמָּרִים הַמְאָרְרִים" (במדבר ה,יח).</P>

<P><B>ג,יא</B>  [טו] וְאַחַר כָּךְ, מַשְׁקֶה אוֹתָהּ.  וְאַחַר שֶׁתִּשְׁתֶּה, לוֹקֵחַ כְּלִי הַשָּׁרֵת שֶׁבּוֹ הַמִּנְחָה וְנוֹתְנוֹ עַל יָדֶיהָ, וְכוֹהֵן מַנִּיחַ יָדוֹ תַּחְתֶּיהָ, וּמְנִיפָהּ בַּמִּזְרָח--כִּשְׁאָר כָּל הַתְּנוּפוֹת, מוֹלִיךְ וּמֵבִיא וּמַעֲלֶה וּמוֹרִיד; וְאַחַר שֶׁמֵּנִיף, מַגִּישׁ הַמִּנְחָה לְקֶרֶן דְּרוֹמִית מַעְרָבִית שֶׁלַּמִּזְבֵּחַ, כִּשְׁאָר מְנָחוֹת שֶׁלַּיָּחִיד.  וְקוֹמֵץ, וּמַקְטִיר הַקֹּמֶץ; וְהַשְּׁאָר, נֶאֱכָל לַכּוֹהֲנִים.</P>

<P><B>ג,יב</B>  [טז] אִם טְהוֹרָה הִיא--יוֹצְאָה וְהוֹלֶכֶת לָהּ, וַהֲרֵי הִיא מֻתֶּרֶת לְבַעְלָהּ.  וְאִם טְמֵאָה הִיא--מִיַּד פָּנֶיהָ מוֹרִיקוֹת, וְעֵינֶיהָ בּוֹלְטוֹת, וְהִיא מִתְמַלְּאָה גִּידִין גִּידִין.  וְהֶן אוֹמְרִין, הוֹצִיאוּהָ הוֹצִיאוּהָ, שֶׁלֹּא תִפְרֹס נִדָּה, וְהַנִּדּוֹת מְטַמְּאוֹת עֲזֶרֶת נָשִׁים; וְהֶן מוֹצִיאִין אוֹתָהּ מֵעֲזֶרֶת הַנָּשִׁים, שְׁהִיא עוֹמֶדֶת בָּהּ.  וּבִטְנָהּ צָבָה בַּתְּחִלָּה, וְאַחַר כָּךְ תִּפֹּל יְרֵכָהּ וְתָמוּת.</P>

<P><B>ג,יג</B>  [יז] בְּאוֹתָהּ הַשָּׁעָה שֶׁתָּמוּת הִיא, יָמוּת הַנּוֹאֵף שֶׁהִשְׁקָהּ עַל יָדוֹ בְּכָל מָקוֹם שְׁהוּא; וְיֵארַע לוֹ מְאֹרָעוֹת שֶׁאֵרְעוּ לָהּ, "לַצְבּוֹת בֶּטֶן, וְלַנְפִּל יָרֵךְ" (במדבר ה,כב).  וְכָל הַדְּבָרִים הָאֵלּוּ, בְּשֶׁלֹּא חָטָא הַבַּעַל מֵעוֹלָם; אֲבָל אִם בָּעַל בְּעִילָה שֶׁלְּאִסּוּר--אֵין הַמַּיִם בּוֹדְקִין אֶת אִשְׁתּוֹ, כְּמוֹ שֶׁבֵּאַרְנוּ.</P>

<P><B>ג,יד</B>  [יח] וְאִם עָבַר וְהִשְׁקָה אֶת אִשְׁתּוֹ--הֲרֵי זֶה מוֹסִיף עַל חַטָּאתוֹ פֶּשַׁע, שֶׁגּוֹרֵם לְשֵׁם הַמְּפֹרָשׁ שֶׁיִּמָּחֶה בַּמַּיִם לְבַטָּלָה; וּמוֹצִיא לַעַז עַל מֵי סוֹטָה--שֶׁאִשְׁתּוֹ אוֹמֶרֶת לַאֲחֵרוֹת שֶׁזִּנָּת, וְלֹא בָדְקוּ בָּהּ, וְהִיא לֹא תֵדַע, שֶׁמַּעֲשֵׂי הַבַּעַל גָּרְמוּ.  [יט] לְפִיכָּךְ מִשֶּׁרַבּוּ הַמְּנָאֲפִים בַּגָּלוּי בְּבַיִת שֵׁנִי, בִּטְּלוּ הַסַּנְהֶדְּרִין אֶת מֵי הַמָּרִים, וְסָמְכוּ עַל הַכָּתוּב בַּקַּבָּלָה, "לֹא-אֶפְקוֹד עַל-בְּנוֹתֵיכֶם כִּי תִזְנֶינָה, וְעַל-כַּלּוֹתֵיכֶם כִּי תְנָאַפְנָה" (הושע ד,יד).</P>

<P><B>ג,טו</B>  [כ] סוֹטָה שֶׁהָיָה לָהּ זְכוּת תַּלְמוּד תּוֹרָה--אַף עַל פִּי שְׁאֵינָהּ מְצֻוָּה עַל תַּלְמוּד תּוֹרָה--הֲרֵי זוֹ תּוֹלָה לָהּ, וְאֵינָהּ מֵתָה לְשָׁעָתָהּ; אֵלָא נִמֹּקֶת וְהוֹלֶכֶת, וָחֳלָאִים כְּבֵדִים בָּאִין עָלֶיהָ עַד שֶׁתָּמוּת אַחַר שָׁנָה אוֹ שְׁתַּיִם אוֹ שָׁלוֹשׁ, לְפִי זְכוּתָהּ--וְהִיא מֵתָה בִּצְבִיַּת בֶּטֶן, וּבִנְפִילַת אֵבָרִין.</P>

<P><B>ג,טז</B>  [כא] סוֹטָה שֶׁשָּׁתָת מֵי הַמָּרִים, וְלֹא מֵתָה מִיַּד--הֲרֵי הִיא מֻתֶּרֶת לְבַעְלָהּ, וְאַפִלּוּ הָיָה כּוֹהֵן; וְאַף עַל פִּי שֶׁהִתְחִילוּ הֶחֳלָאִים לָבוֹא עָלֶיהָ, וְחָלוּ שְׁאָר אֵבָרֶיהָ, הוֹאִיל וְלֹא צָבְתָה בִּטְנָהּ וְלֹא הִתְחִיל יְרֵכָהּ לִנְפֹּל, הֲרֵי זוֹ מֻתֶּרֶת.  אֲבָל מִשֶּׁהִתְחִיל בִּטְנָהּ לִצְבּוֹת, וִירֵכָהּ לִנְפֹּל--הֲרֵי זוֹ אֲסוּרָה וַדָּאִית.</P>

<P><B>ג,יז</B>  [כב] סוֹטָה שֶׁשָּׁתָת, וְהָיְתָה טְהוֹרָה--הֲרֵי זוֹ מִתְחַזֶּקֶת, וּפָנֶיהָ מַזְהִירוֹת; וְאִם הָיָה בָּהּ חֹלִי, יָסוּר.  וְתִתְעַבַּר, וְתֵלֵד זָכָר:  וְאִם הָיָה דַּרְכָּהּ לֵילֶד בְּקֹשִׁי, תֵּלֵד בִּמְהֵרָה; הָיָה דַּרְכָּהּ לֵילֶד נְקֵבוֹת, תֵּלֵד זְכָרִים.</P>

<P><B>ג,יח</B>  [כג] בָּאוּ עֵדֵי טֻמְאָה אַחַר שֶׁשָּׁתָת--הֲרֵי זוֹ תֵּצֵא בְּלֹא כְּתֻבָּה, וַאֲסוּרָה לְבַעְלָהּ, וְאַפִלּוּ לֹא אֵרַע לָהּ דָּבָר מִדְּבָרִים הָאֵלּוּ:  מִפְּנֵי שְׁאֵין הַמַּיִם בּוֹדְקִין, אֵלָא מִי שְׁאֵין לָהּ עֵדִים שֶׁמּוֹדִיעִין זְנוּתָהּ; וְעוֹד, שֶׁמֶּא בַּעְלָהּ אֵינוּ מְנֻקֶּה מֵעָווֹן וּלְפִיכָּךְ לֹא בָדְקוּ הַמַּיִם אֶת אִשְׁתּוֹ.  אֲבָל אִם בָּא עֵד אֶחָד, וְהֵעִיד שְׁהִיא טְמֵאָה--הֲרֵי זוֹ תֵּשֵׁב תַּחַת בַּעְלָהּ, שֶׁהֲרֵי שָׁתָת.</P>

<P><B>ג,יט</B>  [כד] אִשָּׁה שֶׁזִּנָּת בְּאֹנֶס, אוֹ בִּשְׁגָגָה, אוֹ שֶׁבָּא עָלֶיהָ זֶה שֶׁקִּנֵּא לָהּ עִמּוֹ דֶּרֶךְ אֵבָרִין--אֵין הַמַּיִם בּוֹדְקִין אוֹתָהּ:  שֶׁנֶּאֱמָר "וְהִיא לֹא נִתְפָּשָׂה" (במדבר ה,יג), פְּרָט לָאֲנוּסָה שֶׁהֲרֵי נִתְפְּסָה בְּחָזְקָה; "וַתִּמְעֹל מַעַל בְּאִישָׁהּ" (במדבר ה,כז), פְּרָט לְשׁוֹגֶגֶת; "וְשָׁכַב אִישׁ אֹתָהּ, שִׁכְבַת-זֶרַע" (במדבר ה,יג), פְּרָט לַבָּא עָלֶיהָ דֶּרֶךְ אֵבָרִין.
<BR> </P>

<H2>הִלְכּוֹת סוֹטָה פֵּרֶק ד</H2>

<P><B>ד,א</B>  בַּחֲמִשָּׁה עָשָׂר בַּאֲדָר, נִפְנִין בֵּית דִּין לְצָרְכֵּי הָרַבִּים, וּבוֹדְקִין עַל הָרְאוּיָה לִשְׁתּוֹת לְהַשְׁקוֹתָהּ, וְעַל הָרְאוּיָה לְקַנֵּא לָהּ וּלְהוֹצִיאָהּ בְּלֹא כְּתֻבָּה לְקַנֵּא לָהּ וּלְהוֹצִיאָהּ; וּבְכָל זְמָן, מַשְׁקִין אֶת הַסּוֹטוֹת.  [ב] וְאֵין מַשְׁקִין אֶת הַסּוֹטָה אֵלָא בַּיּוֹם, וְכָל הַיּוֹם כָּשֵׁר לַהַשְׁקָיַת סוֹטָה; וְאֵין מַשְׁקִין שְׁתֵּי סוֹטוֹת כְּאַחַת, שֶׁנֶּאֱמָר "וְהֶעֱמִד אוֹתָהּ" (ראה במדבר ה,טז).</P>

<P><B>ד,ב</B>  [ג] סוֹטָה שֶׁאָמְרָה אֵינִי שׁוֹתָה, מֵחֲמַת יִרְאָה וּפַחַד--יֵשׁ לָהּ לַחְזֹר וְלוֹמַר, הֲרֵינִי שׁוֹתָה; אֲבָל אִם אָמְרָה אֵינִי שׁוֹתָה, וְהִיא בְּרִיאָה, וְאֵינָהּ יְרֵאָה, וְלֹא פוֹחֶדֶת--אֵינָהּ יְכוּלָה לַחְזֹר וְלוֹמַר, הִנְנִי שׁוֹתָה.</P>

<P><B>ד,ג</B>  [ד] אָמְרָה אֵינִי שׁוֹתָה, קֹדֶם שֶׁתִּמָּחֵק הַמְּגִלָּה--הֲרֵי מְגִלָּתָהּ נִגְנֶזֶת, וְאֵינָהּ כְּשֵׁרָה לְהַשְׁקוֹת בָּהּ סוֹטָה אַחֶרֶת; וּמִנְחָתָהּ, מִתְפַּזֶּרֶת עַל הַדֶּשֶׁן.  וְאִם אָמְרָה אֵינִי שׁוֹתָה, אַחַר שֶׁנִּמְחֲקָה הַמְּגִלָּה--מְעַרְעֲרִין אוֹתָהּ, וּמַשְׁקִין אוֹתָהּ בְּעַל כָּרְחָהּ.  [ה] וּמְאַיְּמִין עָלֶיהָ שֶׁתִּשְׁתֶּה; וְאוֹמְרִין לָהּ, בִּתִּי, אִם בָּרוּר לָךְ הַדָּבָר שֶׁטְּהוֹרָה אַתְּ, עִמְדִי עַל בָּרְיֵךְ וּשְׁתִי, וְאַל תִּפְחֲדִי, לְפִי שְׁאֵין הַמַּיִם דּוֹמִין אֵלָא לְסַם יָבֵשׁ מֻנָּח עַל בָּשָׂר חַי:  יֵשׁ שָׁם מַכָּה, מְחַלְחֵל וְיוֹרֵד; אֵין שָׁם מַכָּה, אֵינוּ עוֹשֶׂה כְּלוּם.</P>

<P><B>ד,ד</B>  [ו] אָמְרָה טְמֵאָה אֲנִי--אַף עַל פִּי שֶׁנִּמְחֲקָה הַמְּגִלָּה--הַמַּיִם נִשְׁפָּכִין, מִפְּנֵי שְׁאֵין בָּהֶן קְדֻשָּׁה; וּמִנְחָתָהּ, מִתְפַּזֶּרֶת עַל הַדֶּשֶׁן.</P>

<P><B>ד,ה</B>  [ז] מְגִלַּת סוֹטָה שֶׁכְּתָבָהּ בַּלַּיְלָה, פְּסוּלָה:  שֶׁנֶּאֱמָר "וְכָתַב . . ." (במדבר ה,כג), "וְהִשְׁקָה . . ." (במדבר ה,כד; במדבר ה,כז), "וְהִקְרִיב" (במדבר ה,כה)--כְּשֵׁם שֶׁקָּרְבָּנָהּ בַּיּוֹם, כָּךְ כְּתִיבַת הַמְּגִלָּה וְהַשְׁקָיָתָהּ בַּיּוֹם.  כְּתָבָהּ לְמַפְרֵעַ, פְּסוּלָה--שֶׁנֶּאֱמָר "הָאֵלֶּה" (במדבר ה,כג), עַל הַסֵּדֶר.  כְּתָבָהּ קֹדֶם שֶׁתְּקַבַּל עָלֶיהָ הַשְּׁבוּעָה, פְּסוּלָה--שֶׁנֶּאֱמָר "וְהִשְׁבִּיעַ" (במדבר ה,כא), "וְכָתַב" (במדבר ה,כג).</P>

<P><B>ד,ו</B>  [ח] כְּתָבָהּ אִגֶּרֶת, פְּסוּלָה--שֶׁנֶּאֱמָר "בַּסֵּפֶר" (במדבר ה,כג).  כְּתָבָהּ עַל שְׁנֵי דַּפִּין, פְּסוּלָה:  שֶׁנֶּאֱמָר "בַּסֵּפֶר"--סֵפֶר אֶחָד, וְלֹא שְׁנַיִם וּשְׁלוֹשָׁה.  וְאֵינוּ כּוֹתֵב לֹא עַל הַנְּיָר, וְלֹא עַל הַדַּפְתְּרָא, אֵלָא בִּמְגִלַּת סֵפֶר, שֶׁנֶּאֱמָר "בַּסֵּפֶר"; וְאִם כְּתָבָהּ עַל נְיָר אוֹ דַּפְתְּרָא, פְּסוּלָה.  [ט] "וְכָתַב . . . הַכֹּהֵן" (במדבר ה,כג)--הַא לָמַדְתָּ שְׁאִם כְּתָבָהּ יִשְׂרָאֵל אוֹ כּוֹהֵן קָטָן, פְּסוּלָה.</P>

<P><B>ד,ז</B>  אֵינוּ כּוֹתְבָהּ לֹא בְּקָמוֹס, וְלֹא בְּקַלְקַנְתּוֹס, וְלֹא בְּכָל דָּבָר שֶׁרִשּׁוּמוֹ נִכָּר וְעוֹמֵד--אֵלָא בִּדְיוֹ שְׁאֵין בּוֹ קַלְקַנְתּוֹס:  שֶׁנֶּאֱמָר "וְכָתַב . . . וּמָחָה" (במדבר ה,כג), כְּתָב שְׁהוּא יָכוֹל לְהִמָּחוֹת; וְאִם כָּתַב בְּדָבָר הַמִּתְקַיֵּם, פְּסוּלָה.  [י] נִשְׁאָר בַּמְּגִלָּה רֹשֶׁם כְּתָב נִכָּר, פְּסוּלָה--עַד שֶׁיִּמְחֹק, יָפֶה יָפֶה.</P>

<P><B>ד,ח</B>  כָּתַב אוֹת אַחַת וּמְחָקָהּ, וְחָזַר וְכָתַב אוֹת שְׁנִיָּה וּמְחָקָהּ, עַד שֶׁהִשְׁלִים--פְּסוּלָה:  עַד שֶׁתִּהְיֶה כֻּלָּהּ כְּתוּבָה.  [יא] כְּתָבָהּ שֶׁלֹּא לִשְׁמָהּ, אוֹ שֶׁמְּחָקָהּ שֶׁלֹּא לִשְׁמָהּ--פְּסוּלָה.  כָּתַב שְׁתֵּי מְגִלּוֹת לִשְׁתֵּי סוֹטוֹת, וּמְחָקָן לְתוֹךְ כּוֹס אֶחָד, אוֹ לְתוֹךְ שְׁנֵי כּוֹסוֹת וְעֵרְבָן בְּכוֹס אֶחָד, וְהִשְׁקָה לִשְׁתֵּיהֶן--פְּסוּלָה, שֶׁכָּל אַחַת מֵהֶן לֹא שָׁתָת מְגִלָּתָהּ.</P>

<P><B>ד,ט</B>  מְחָקָן לִשְׁנֵי כּוֹסוֹת, וְעֵרְבָן, וְחָזַר וְחִלְּקָן בִּשְׁנֵי הַכּוֹסוֹת--לֹא יַשְׁקֶה אוֹתָן; וְאִם הִשְׁקָה, כָּשֵׁר.  נִשְׁפְּכוּ הַמַּיִם--הֲרֵי זֶה כּוֹתֵב מְגִלָּה אַחֶרֶת, וּמֵבִיא מַיִם אֲחֵרִים.  נִשְׁפְּכוּ, וְנִשְׁתַּיַּר מֵהֶן--לֹא יַשְׁקֶה אֶת הַשְּׁאָר; וְאִם הִשְׁקָה, כָּשֵׁר.  [יב] מֵי סוֹטָה שֶׁלָּנוּ, נִפְסָלִין בַּלִּינָה.  הִקְדִּים עָפָר לַמַּיִם, פָּסַל.</P>

<P><B>ד,י</B>  לֹא הָיָה שָׁם עָפָר בַּהֵיכָל--מֵבִיא עָפָר מִבַּחוּץ, וּמַנִּיחוֹ בַּהֵיכָל, וְלוֹקֵחַ מִמֶּנּוּ, וְנוֹתֵן עַל פְּנֵי הַמַּיִם; וְאֵינוּ מֵבִיא אֵפֶר, אֲבָל מֵבִיא רַקְבּוּבִית שְׁהִיא כֶּעָפָר.  [יג] וְלֹא יַחְפֹּר בְּקֻרְדֹּם בַּהֵיכָל וְיוֹצִיא עָפָר, שֶׁנֶּאֱמָר "אֲשֶׁר יִהְיֶה בְּקַרְקַע הַמִּשְׁכָּן" (במדבר ה,יז); וְאִם חָפַר וְהוֹצִיא עָפָר, כָּשֵׁר.</P>

<P><B>ד,יא</B>  [יד] הִקְרִיב אֶת מִנְחָתָהּ, וְאַחַר כָּךְ הִשְׁקָהּ--כְּשֵׁרָה.  נִטְמֵאת מִנְחָתָהּ קֹדֶם שֶׁיַּנִּיחֶנָּה בִּכְלִי שָׁרֵת, הֲרֵי זוֹ תִּפָּדֶה כְּכָל הַמְּנָחוֹת שֶׁיִּטַּמְּאוּ קֹדֶם שֶׁיִּתְקַדְּשׁוּ בִּכְלִי שָׁרֵת; וְיָבִיא מִנְחָה אַחֶרֶת.  נִטְמֵאת הַמִּנְחָה אַחַר שֶׁקִּדְּשָׁהּ בִּכְלִי שָׁרֵת, הֲרֵי זוֹ תִּשָּׂרֵף.</P>

<P><B>ד,יב</B>  וְכֵן אִם אָמְרָה טְמֵאָה אֲנִי, קֹדֶם שֶׁתִּקָּמֵץ הַמִּנְחָה, אוֹ שֶׁאָמְרָה אֵינִי שׁוֹתָה, אוֹ שֶׁלֹּא רָצָה בַּעְלָהּ לְהַשְׁקוֹתָהּ, אוֹ שֶׁבָּאוּ עֵדֵי טֻמְאָה, אוֹ שֶׁמֵּת הוּא, אוֹ שֶׁמֵּתָה הִיא--הֲרֵי הַמִּנְחָה כֻּלָּהּ נִשְׂרֶפֶת; וְאִם אֵרַע אֶחָד מֵאֵלּוּ אַחַר שֶׁקָּרַב הַקֹּמֶץ, אֵין הַשְּׁיָרַיִם נֶאֱכָלִין.</P>

<P><B>ד,יג</B>  [טו] הָיָה בַּעְלָהּ כּוֹהֵן--אֵין שְׁיַרֵי מִנְחָתָהּ נֶאֱכָלִין, מִפְּנֵי שֶׁיֵּשׁ לַבַּעַל חֵלֶק בָּהּ; וְאֵינָהּ עוֹלָה כֻּלָּהּ לָאִשִּׁים כְּמִנְחַת זִכְרֵי כְּהֻנָּה, מִפְּנֵי שֶׁיֵּשׁ לָהּ חֵלֶק בָּהּ:  אֵלָא הַקֹּמֶץ קָרֵב לְעַצְמוֹ, וּשְׁיָרַיִם מִתְפַּזְּרִין עַל בֵּית הַדֶּשֶׁן.  נִמְצְאוּ עֵדֶיהָ זוֹמְמִין, מִנְחָתָהּ תֵּצֵא לְחֻלִּין.</P>

<P><B>ד,יד</B>  [טז] הַמְּקַנֵּא לְאִשְׁתּוֹ עַל יְדֵי אֲנָשִׁים הַרְבֵּה, וְנִסְתְּרָה עִם כָּל אֶחָד וְאֶחָד מֵהֶן--הֲרֵי זֶה מֵבִיא מִנְחָה אַחַת עַל יְדֵי כֻּלָּן כְּשֶׁמַּשְׁקֶה אוֹתָהּ:  שֶׁנֶּאֱמָר "מִנְחַת קְנָאֹת" (במדבר ה,טו; במדבר ה,יח), מִנְחָה אַחַת לְקִנּוּיִין הַרְבֵּה.</P>

<P><B>ד,טו</B>  [יז] יֵשׁ לַבַּעַל לְגַלְגַּל עָלֶיהָ בִּשְׁבוּעָה, שֶׁלֹּא זִנְּתָה עִם אִישׁ זֶה שֶׁקִּנֵּא לָהּ בּוֹ, וְלֹא עִם אִישׁ אַחֵר, וְשֶׁלֹּא זִנְּתָה תַּחְתָּיו מִשֶּׁנִּתְאָרְסָה קֹדֶם שֶׁתִּנָּשֵׂא, וְלֹא אַחַר שֶׁנִּשֵּׂאת; אֲבָל אֵינוּ מְגַלְגֵּל עָלֶיהָ שֶׁלֹּא זִנְּתָה קֹדֶם הָאֵרוּסִין, וְלֹא אַחַר שֶׁגֵּרְשָׁהּ, אִם גֵּרְשָׁהּ וְהִחְזִירָהּ--שְׁאִם זִנְּתָה בְּעֵת זֶה, לֹא תֵאָסֶר עָלָיו, וְכָל שֶׁתִּבָּעֵל וְלֹא תִהְיֶה אֲסוּרָה לוֹ, אֵינוּ מַתְנֶה עִמָּהּ.</P>

<P><B>ד,טז</B>  לְפִיכָּךְ אִם כָּנַס יְבִמְתּוֹ, אֵינוּ מְגַלְגֵּל עָלֶיהָ שֶׁלֹּא זִנְּתָה כְּשֶׁהָיְתָה שׁוֹמֶרֶת יָבָם; אֲבָל מְגַלְגֵּל עָלֶיהָ, שֶׁלֹּא זִנְּתָה תַּחַת אָחִיו, שְׁאִם זִנְּתָה תַּחַת אָחִיו, הֲרֵי זוֹ אֲסוּרָה עָלָיו.  וְכֵן אִם גֵּרְשָׁהּ וְהִחְזִירָהּ, מְגַלְגֵּל עָלֶיהָ שֶׁלֹּא זִנְּתָה תַּחְתָּיו בַּנִּשּׂוּאִין הָרִאשׁוֹנִים.</P>

<P><B>ד,יז</B>  וְכֵן יֵשׁ לוֹ לְגַלְגַּל עָלֶיהָ בִּלְהַבָּא, שֶׁלֹּא תִזְנֶה תַּחְתָּיו, וְשֶׁלֹּא תִזְנֶה אַחַר שֶׁיַּחְזִירָהּ, אִם יְגָרַשׁ וְיַחְזִיר; לְפִיכָּךְ כְּשֶׁתִּזְנֶה לְהַבָּא--מַיִם בּוֹדְקִין אוֹתָהּ, וְיֵארְעוּ לָהּ אוֹתָן הַמְּאֹרָעוֹת:  לְכָּךְ נֶאֱמָר "אָמֵן אָמֵן" (במדבר ה,כב)--"אָמֵן" מֵאִישׁ זֶה, "אָמֵן" מֵאִישׁ אַחֵר; "אָמֵן" נְשׂוּאָה, "אָמֵן" אֲרוּסָה; "אָמֵן" לְשֶׁעָבַר, "אָמֵן" לְהַבָּא.</P>

<P><B>ד,יח</B>  מִצְוַת חֲכָמִים עַל בְּנֵי יִשְׂרָאֵל לְקַנּוֹת לִנְשֵׁיהֶן, שֶׁנֶּאֱמָר "וְקִנֵּא אֶת-אִשְׁתּוֹ" (במדבר ה,יד; במדבר ה,ל), וְכָל הַמְּקַנֵּא לְאִשְׁתּוֹ, נִכְנְסָה בּוֹ רוּחַ טַהְרָה.  וְלֹא יְקַנֵּא לָהּ לֹא מִתּוֹךְ שְׂחוֹק, וְלֹא מִתּוֹךְ שִׂיחָה, וְלֹא מִתּוֹךְ קַלּוּת רֹאשׁ, וְלֹא מִתּוֹךְ מְרִיבָה, וְלֹא לְהַטִּיל עָלֶיהָ אֵימָה; וְאִם עָבַר וְקִנֵּא לָהּ בִּפְנֵי עֵדִים מִתּוֹךְ אֶחָד מִכָּל הַדְּבָרִים הָאֵלּוּ, הֲרֵי זֶה קִנּוּי.</P>

<P><B>ד,יט</B>  אֵין רָאוּי לִקְפֹּץ וּלְקַנּוֹת בִּפְנֵי עֵדִים תְּחִלָּה, אֵלָא בֵּינוֹ לְבֵינָהּ בְּנַחַת וּבְדֶרֶךְ טַהְרָה וְהַזְהָרָה, כְּדֵי לְהַדְרִיכָהּ בְּדֶרֶךְ יְשָׁרָה, וּלְהָסִיר הַמִּכְשׁוֹל.  וְכָל שְׁאֵינוּ מַקְפִּיד עַל אִשְׁתּוֹ וּבָנָיו וּבְנֵי בֵּיתוֹ, וּמַזְהִירָן, וּפוֹקֵד דַּרְכֵיהֶן תָּמִיד, עַד שֶׁיֵּדַע שְׁהֶן שְׁלֵמִין מִכָּל חֵטְא וְעָווֹן--הֲרֵי זֶה חוֹטֶא, שֶׁנֶּאֱמָר "וְיָדַעְתָּ, כִּי-שָׁלוֹם אָהֳלֶךָ; וּפָקַדְתָּ נָוְךָ, וְלֹא תֶחֱטָא" (איוב ה,כד).
<BR> </P>


<P>בְּרִיךְ רַחְמָנָא דְּסַיְּעַן.  נִגְמַר סֵפֶר רְבִיעִי, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, שְׁלוֹשָׁה וַחֲמִשִּׁים:  הִלְכּוֹת אִישׁוּת, חֲמִשָּׁה וְעֶשְׂרִים פְּרָקִים; הִלְכּוֹת גֵּרוּשִׁין, שְׁלוֹשָׁה עָשָׂר פְּרָקִים; הִלְכּוֹת יִבּוּם וַחֲלִיצָה, שְׁמוֹנָה פְּרָקִים; הִלְכּוֹת נַעֲרָה בְּתוּלָה, שְׁלוֹשָׁה פְּרָקִים; הִלְכּוֹת סוֹטָה, אַרְבָּעָה פְּרָקִים.<BR> </P>
</DIV></BODY></HTML>
