<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - הקדמה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>

<P>בְּשֵׁם ה', אֵל עוֹלָם (בראשית כא,לג).</P>

<P>אָז לֹא-אֵבוֹשׁ--בְּהַבִּיטִי, אֶל-כָּל-מִצְותֶיךָ (תהילים קיט,ו).
<BR> </P>

<H1>מִשְׁנֵה תּוֹרָה לְהָרַמְבָּ"ם</H1>

<H2>הֲלָכָה לְמַעֲשֶׂה לַכֹּל בִּזְמַנֵּנוּ</H2>
<BR>

<P>מַהֲדוּרַת מְכוֹן מַמְרֵא (סִיוָן התשפ"א)</P>

<P>לְפִי הַנֹּסַח שֶׁלְּרֹב כִּתְבֵי הַיָּד הַתֵּימָנִיִּים</P>

<P><SMALL>&copy; <BDO DIR="LTR">2021</BDO></SMALL> כָּל הַזְּכֻיּוֹת שְׁמוּרוֹת לִמְכוֹן מַמְרֵא
<BR></P>

<P><SMALL>רְחוֹב חַיִּים וִיטָל <SMALL>12</SMALL>, יְרוּשָׁלַיִם <SMALL>95470  (02-652-1906)</SMALL></SMALL></P>
 <BR>

<H2>הַקְדָּמָה</H2>

<P><B>א</B>  כָּל הַמִּצְווֹת שֶׁנִּתְּנוּ לוֹ לְמֹשֶׁה בְּסִינַי--בְּפֵרוּשָׁן נִתְּנוּ, שֶׁנֶּאֱמָר "וְאֶתְּנָה לְךָ אֶת-לֻחֹת הָאֶבֶן, וְהַתּוֹרָה וְהַמִּצְוָה" (שמות כד,יב):  "תּוֹרָה", זוֹ תּוֹרָה שֶׁבִּכְתָב; וּ"מִצְוָה", זֶה פֵּרוּשָׁהּ.  וְצִוָּנוּ לַעֲשׂוֹת הַתּוֹרָה, עַל פִּי הַמִּצְוָה.  וּמִצְוָה זוֹ, הִיא הַנִּקְרֵאת תּוֹרָה שֶׁבְּעַל פֶּה.</P>

<P><B>ב</B>  כָּל הַתּוֹרָה--כְּתָבָהּ מֹשֶׁה רַבֵּנוּ קֹדֶם שֶׁיָּמוּת, בִּכְתָב יָדוֹ.  וְנָתַן סֵפֶר לְכָל שֵׁבֶט וְשֵׁבֶט; וְסֵפֶר אֶחָד--נְתָנָהוּ בָּאָרוֹן לְעֵד, שֶׁנֶּאֱמָר "לָקֹחַ, אֵת סֵפֶר הַתּוֹרָה הַזֶּה, וְשַׂמְתֶּם אֹתוֹ, מִצַּד אֲרוֹן בְּרִית-ה' אֱלֹהֵיכֶם; וְהָיָה-שָׁם בְּךָ, לְעֵד" (דברים לא,כו).</P>

<P><B>ג</B>  וְהַמִּצְוָה, שְׁהִיא פֵּרוּשׁ הַתּוֹרָה--לֹא כְתָבָהּ; אֵלָא צִוָּה בָּהּ לַזְּקֵנִים וְלִיהוֹשׁוּעַ וְלִשְׁאָר כָּל יִשְׂרָאֵל, שֶׁנֶּאֱמָר "אֵת כָּל-הַדָּבָר, אֲשֶׁר אָנֹכִי מְצַוֶּה אֶתְכֶם--אֹתוֹ תִשְׁמְרוּ, לַעֲשׂוֹת . . ." (דברים יג,א).  וּמִפְּנֵי זֶה נִקְרֵאת תּוֹרָה שֶׁבְּעַל פֶּה.</P>

<P><B>ד</B>  אַף עַל פִּי שֶׁלֹּא נִכְתְּבָה תּוֹרָה שֶׁבְּעַל פֶּה, לִמְּדָהּ מֹשֶׁה רַבֵּנוּ כֻּלָּהּ בְּבֵית דִּינוֹ לְשִׁבְעִים זְקֵנִים; וְאֶלְעָזָר וּפִינְחָס וִיהוֹשׁוּעַ, שְׁלָשְׁתָּן קִבְּלוּ מִמֹּשֶׁה.  וְלִיהוֹשׁוּעַ שְׁהוּא תַּלְמִידוֹ שֶׁלְּמֹשֶׁה רַבֵּנוּ, מָסַר תּוֹרָה שֶׁבְּעַל פֶּה וְצִוָּהוּ עָלֶיהָ; וְכֵן יְהוֹשׁוּעַ, כָּל יְמֵי חַיָּיו לִמַּד עַל פֶּה.</P>

<P><B>ה</B>  וּזְקֵנִים רַבִּים קִבְּלוּ מִיְּהוֹשׁוּעַ, וְקִבַּל עֵלִי מִן הַזְּקֵנִים וּמִפִּינְחָס; וּשְׁמוּאֵל קִבַּל מֵעֵלִי וּבֵית דִּינוֹ, וְדָוִיד קִבַּל מִשְּׁמוּאֵל וּבֵית דִּינוֹ.  וַאֲחִיָּה הַשִּׁילוֹנִי, מִיּוֹצְאֵי מִצְרַיִם הָיָה וְלֵוִי הָיָה, וְשָׁמַע מִמֹּשֶׁה, וְהָיָה קָטָן בִּימֵי מֹשֶׁה; וְהוּא קִבַּל מִדָּוִיד וּבֵית דִּינוֹ.</P>

<P><B>ו</B>  אֵלִיָּהוּ קִבַּל מֵאֲחִיָּה הַשִּׁילוֹנִי וּבֵית דִּינוֹ, וֶאֱלִישָׁע קִבַּל מֵאֵלִיָּהוּ וּבֵית דִּינוֹ, וִיהוֹיָדָע הַכּוֹהֵן קִבַּל מֵאֱלִישָׁע וּבֵית דִּינוֹ, וּזְכַרְיָהוּ קִבַּל מִיְּהוֹיָדָע וּבֵית דִּינוֹ, וְהוֹשֵׁעַ קִבַּל מִזְּכַרְיָה וּבֵית דִּינוֹ, וְעָמוֹס קִבַּל מֵהוֹשֵׁעַ וּבֵית דִּינוֹ, וִישַׁעְיָהוּ קִבַּל מֵעָמוֹס וּבֵית דִּינוֹ, וּמִיכָה קִבַּל מִיְּשַׁעְיָה וּבֵית דִּינוֹ, וְיוֹאֵל קִבַּל מִמִּיכָה וּבֵית דִּינוֹ, וְנַחוּם קִבַּל מִיּוֹאֵל וּבֵית דִּינוֹ, וַחֲבַקּוּק קִבַּל מִנַּחוּם וּבֵית דִּינוֹ, וּצְפַנְיָה קִבַּל מֵחֲבַקּוּק וּבֵית דִּינוֹ, וְיִרְמְיָה קִבַּל מִצְּפַנְיָה וּבֵית דִּינוֹ, וּבָרוּךְ בֶּן נֵרִיָּה קִבַּל מִיִּרְמְיָה וּבֵית דִּינוֹ, וְעֶזְרָא וּבֵית דִּינוֹ קִבְּלוּ מִבָּרוּךְ וּבֵית דִּינוֹ.</P>

<P><B>ז</B>  בֵּית דִּינוֹ שֶׁלְּעֶזְרָא, הֶם הַנִּקְרָאִין אַנְשֵׁי כְּנֶסֶת הַגְּדוֹלָה.  וְהֶם חַגַּי זְכַרְיָה וּמַלְאָכִי, וְדָנִיֵּאל חֲנַנְיָה מִישָׁאֵל וַעֲזַרְיָה, וּנְחֶמְיָה בֶּן חֲכַלְיָה, וּמָרְדֳּכַי, וּזְרֻבָּבֶל; וְהַרְבֵּה חֲכָמִים עִמָּהֶם, תַּשְׁלוּם מֵאָה וְעֶשְׂרִים זְקֵנִים.  הָאַחֲרוֹן מֵהֶם הוּא שִׁמְעוֹן הַצַּדִּיק, וְהוּא הָיָה מִכְּלַל הַמֵּאָה וְעֶשְׂרִים, וְקִבַּל תּוֹרָה שֶׁבְּעַל פֶּה מִכֻּלָּן; וְהוּא הָיָה כּוֹהֵן גָּדוֹל, אַחַר עֶזְרָא.</P>

<P><B>ח</B>  אַנְטִיגְנוֹס אִישׁ שׂוֹכוֹ וּבֵית דִּינוֹ קִבְּלוּ מִשִּׁמְעוֹן הַצַּדִּיק וּבֵית דִּינוֹ, וְיוֹסֵף בֶּן יוֹעֶזֶר אִישׁ צְרֵדָה וְיוֹסֵף בֶּן יוֹחָנָן אִישׁ יְרוּשָׁלַיִם וּבֵית דִּינָם קִבְּלוּ מֵאַנְטִיגְנוֹס וּבֵית דִּינוֹ, וִיהוֹשׁוּעַ בֶּן פְּרַחְיָה וְנִתַּאי הָאַרְבֵּלִי וּבֵית דִּינָם קִבְּלוּ מִיּוֹסֵף וְיוֹסֵף וּבֵית דִּינָם, וִיהוּדָה בֶּן טָבַאי וְשִׁמְעוֹן בֶּן שָׁטָח וּבֵית דִּינָם קִבְּלוּ מִיְּהוֹשׁוּעַ וְנִתַּאי וּבֵית דִּינָם.  שְׁמַעְיָה וְאַבְטַלְיוֹן גֵּרֵי הַצֶּדֶק וּבֵית דִּינָם קִבְּלוּ מִיְּהוּדָה וְשִׁמְעוֹן וּבֵית דִּינָם.  וְהִלֵּל וְשַׁמַּאי וּבֵית דִּינָם קִבְּלוּ מִשְּׁמַעְיָה וְאַבְטַלְיוֹן וּבֵית דִּינָם.  וְרַבַּן יוֹחָנָן בֶּן זַכַּאי וְרַבַּן שִׁמְעוֹן בְּנוֹ שֶׁלְּהִלֵּל קִבְּלוּ מֵהִלֵּל וּבֵית דִּינוֹ.</P>

<P><B>ט</B>  חֲמִשָּׁה תַּלְמִידִים הָיוּ לוֹ לְרַבַּן יוֹחָנָן בֶּן זַכַּאי, וְהֶם גְּדוֹלֵי הַחֲכָמִים שֶׁקִּבְּלוּ מִמֶּנּוּ; וְאֵלּוּ הֶם--רִבִּי אֱלִיעֶזֶר הַגָּדוֹל, וְרִבִּי יְהוֹשׁוּעַ, וְרִבִּי יוֹסֵי הַכּוֹהֵן, וְרִבִּי שִׁמְעוֹן בֶּן נְתַנְאֵל, וְרִבִּי אֶלְעָזָר בֶּן עֲרָךְ.  וְרִבִּי עֲקִיבָה בֶּן יוֹסֵף קִבַּל מֵרִבִּי אֱלִיעֶזֶר הַגָּדוֹל, וְיוֹסֵף אָבִיו גֵּר צֶדֶק הָיָה.  וְרִבִּי יִשְׁמָעֵאל וְרִבִּי מֵאִיר בֶּן גֵּר הַצֶּדֶק קִבְּלוּ מֵרִבִּי עֲקִיבָה, וְגַם קִבַּל רִבִּי מֵאִיר וַחֲבֵרָיו מֵרִבִּי יִשְׁמָעֵאל.</P>

<P><B>י</B>  חֲבֵרָיו שֶׁלְּרִבִּי מֵאִיר--הֶם רִבִּי יְהוּדָה, וְרִבִּי יוֹסֵי, וְרִבִּי שִׁמְעוֹן, וְרִבִּי נְחֶמְיָה, וְרִבִּי אֶלְעָזָר בֶּן שַׁמּוּעַ, וְרִבִּי יוֹחָנָן הַסַּנְדְּלָר, וְשִׁמְעוֹן בֶּן עַזַּאי, וְרִבִּי חֲנַנְיָה בֶּן תְּרַדְיוֹן.  וְכֵן קִבְּלוּ חֲבֵרָיו שֶׁלְּרִבִּי עֲקִיבָה מֵרִבִּי אֱלִיעֶזֶר הַגָּדוֹל; וַחֲבֵרָיו שֶׁלְּרִבִּי עֲקִיבָה--הֶם רִבִּי טַרְפוֹן רִבּוֹ שֶׁלְּרִבִּי יוֹסֵי הַגָּלִילִי, וְרִבִּי שִׁמְעוֹן בֶּן אֶלְעָזָר, וְרִבִּי יוֹחָנָן בֶּן נוּרִי.</P>

<P><B>יא</B>  רַבַּן גַּמְלִיאֵל הַזָּקֵן קִבַּל מֵרַבַּן שִׁמְעוֹן אָבִיו, בְּנוֹ שֶׁלְּהִלֵּל; וְרַבַּן שִׁמְעוֹן בְּנוֹ קִבַּל מִמֶּנּוּ, וְרַבַּן גַּמְלִיאֵל בְּנוֹ קִבַּל מִמֶּנּוּ, וְרַבַּן שִׁמְעוֹן בְּנוֹ קִבַּל מִמֶּנּוּ.  וְרִבִּי יְהוּדָה בְּנוֹ שֶׁלְּרַבַּן שִׁמְעוֹן, זֶה הוּא הַנִּקְרָא רַבֵּנוּ הַקָּדוֹשׁ, וְהוּא קִבַּל מֵאָבִיו, וּמֵרִבִּי אֶלְעָזָר בֶּן שַׁמּוּעַ וּמֵרִבִּי שִׁמְעוֹן חֲבֵרוֹ.</P>

<P><B>יב</B>  רַבֵּנוּ הַקָּדוֹשׁ חִבַּר הַמִּשְׁנָה.  וּמִיְּמוֹת מֹשֶׁה וְעַד רַבֵּנוּ הַקָּדוֹשׁ, לֹא חִבְּרוּ חִבּוּר שֶׁמְּלַמְּדִין אוֹתוֹ בָּרַבִּים בְּתוֹרָה שֶׁבְּעַל פֶּה; אֵלָא בְּכָל דּוֹר וָדוֹר, רֹאשׁ בֵּית דִּין אוֹ נָבִיא שֶׁיִּהְיֶה בְּאוֹתוֹ הַדּוֹר, כּוֹתֵב לְעַצְמוֹ זִכָּרוֹן בַּשְּׁמוּעוֹת שֶׁשָּׁמַע מֵרִבּוֹתָיו, וְהוּא מְלַמֵּד עַל פֶּה בָּרַבִּים.</P>

<P><B>יג</B>  וְכֵן כָּל אֶחָד וְאֶחָד כּוֹתֵב לְעַצְמוֹ כְּפִי כּוֹחוֹ, מִבֵּאוּר הַתּוֹרָה וּמֵהִלְכּוֹתֶיהָ כְּמוֹ שֶׁשָּׁמַע, וּמִדְּבָרִים שֶׁנִּתְחַדְּשׁוּ בְּכָל דּוֹר וָדוֹר, בְּדִינִים שֶׁלֹּא לְמָדוּם מִפִּי הַשְּׁמוּעָה אֵלָא בְּמִדָּה מִשְּׁלוֹשׁ עֶשְׂרֵה מִדּוֹת וְהִסְכִּימוּ עֲלֵיהֶן בֵּית דִּין הַגָּדוֹל.  וְכֵן הָיָה הַדָּבָר תָּמִיד, עַד רַבֵּנוּ הַקָּדוֹשׁ.</P>

<P><B>יד</B>  וְהוּא קִבַּץ כָּל הַשְּׁמוּעוֹת וְכָל הַדִּינִין וְכָל הַבֵּאוּרִין וְהַפֵּרוּשִׁין שֶׁשָּׁמְעוּ מִמֹּשֶׁה רַבֵּנוּ, וְשֶׁלִּמְּדוּ בֵּית דִּין שֶׁלְּכָל דּוֹר וָדוֹר, בְּכָל הַתּוֹרָה כֻּלָּהּ; וְחִבַּר מֵהַכֹּל סֵפֶר הַמִּשְׁנָה.  וְשִׁנְּנוֹ בָּרַבִּים, וְנִגְלָה לְכָל יִשְׂרָאֵל; וּכְתָבוּהוּ כֻּלָּם, וְרִבְּצוֹ בְּכָל מָקוֹם, כְּדֵי שֶׁלֹּא תִשְׁתַּכַּח תּוֹרָה שֶׁבְּעַל פֶּה מִיִּשְׂרָאֵל.</P>

<P><B>טו</B>  וְלָמָּה עָשָׂה רַבֵּנוּ הַקָּדוֹשׁ כָּךְ, וְלֹא הִנִּיחַ הַדָּבָר כְּמוֹת שֶׁהָיָה--לְפִי שֶׁרָאָה שֶׁהַתַּלְמִידִים מִתְמַעֲטִים וְהוֹלְכִים, וְהַצָּרוֹת מִתְחַדְּשׁוֹת וּבָאוֹת, וּמַמְלֶכֶת הָרִשְׁעָה פּוֹשֶׁטֶת בָּעוֹלָם וּמִתְגַּבֶּרֶת, וְיִשְׂרָאֵל מִתְגַּלְגְּלִים וְהוֹלְכִים לַקְּצָווֹת:  חִבַּר חִבּוּר אֶחָד לִהְיוֹת בְּיַד כֻּלָּם, כְּדֵי שֶׁיִּלְמְדוּהוּ בִּמְהֵרָה וְלֹא יִשָּׁכַח; וְיָשַׁב כָּל יָמָיו הוּא וּבֵית דִּינוֹ, וְלִמַּד הַמִּשְׁנָה בָּרַבִּים.</P>

<P><B>טז</B>  וְאֵלּוּ הֶם גְּדוֹלֵי הַחֲכָמִים שֶׁהָיוּ בְּבֵית דִּינוֹ שֶׁלְּרַבֵּנוּ הַקָּדוֹשׁ וְקִבְּלוּ מִמֶּנּוּ--שִׁמְעוֹן וְגַמְלִיאֵל בָּנָיו, וְרִבִּי אָפֵס, וְרִבִּי חֲנַנְיָה בֶּן חָמָא, וְרִבִּי חִיָּא, וְרָב, וְרִבִּי יַנַּאי, וּבַר קַפָּרָא, וּשְׁמוּאֵל, וְרִבִּי יוֹחָנָן, וְרִבִּי הוֹשַׁעְיָה.  אֵלּוּ הֶם הַגְּדוֹלִים שֶׁקִּבְּלוּ מִמֶּנּוּ, וְעִמָּהֶם אֲלָפִים וּרְבָבוֹת מִשְּׁאָר הַחֲכָמִים.</P>

<P><B>יז</B>  אַף עַל פִּי שֶׁאֵלּוּ הָאַחַד עָשָׂר קִבְּלוּ מֵרַבֵּנוּ הַקָּדוֹשׁ וְעָמְדוּ בְּמִדְרָשׁוֹ, רִבִּי יוֹחָנָן קָטָן הָיָה וְאַחַר כָּךְ הָיָה תַּלְמִיד לְרִבִּי יַנַּאי וְקִבַּל מִמֶּנּוּ תּוֹרָה.  וְכֵן רָב קִבַּל מֵרִבִּי יַנַּאי; וּשְׁמוּאֵל קִבַּל מֵרִבִּי חֲנַנְיָה בֶּן חָמָא.</P>

<P><B>יח</B>  רָב חִבַּר סִפְרָא וְסִפְרֵי לְבָאַר וּלְהוֹדִיעַ עִיקְרֵי הַמִּשְׁנָה, וְרִבִּי חִיָּא חִבַּר הַתּוֹסֶפְתָּא לְבָאַר עִנְיְנֵי הַמִּשְׁנָה.  וְכֵן רִבִּי הוֹשַׁעְיָה וּבַר קַפָּרָא חִבְּרוּ בַּרַּיְתּוֹת לְבָאַר דִּבְרֵי הַמִּשְׁנָה, וְרִבִּי יוֹחָנָן חִבַּר הַתַּלְמוּד הַיְּרוּשְׁלְמִי בְּאֶרֶץ יִשְׂרָאֵל אַחַר חָרְבַּן הַבַּיִת בְּקָרוֹב מִשְּׁלוֹשׁ מֵאוֹת שָׁנָה.</P>

<P><B>יט</B>  וּמִגְּדוֹלֵי הַחֲכָמִים שֶׁקִּבְּלוּ מֵרָב וּשְׁמוּאֵל--רָב הוּנָא, וְרָב יְהוּדָה, וְרָב נַחְמָן, וְרָב כַּהֲנָא; וּמִגְּדוֹלֵי הַחֲכָמִים שֶׁקִּבְּלוּ מֵרִבִּי יוֹחָנָן--רַבָּה בַּר בַּר חָנָה, וְרִבִּי אַמֵי, וְרִבִּי אַסֵי, וְרָב דִּימֵי, וְרַאבּוּן.</P>

<P><B>כ</B>  וּמִכְּלַל הַחֲכָמִים שֶׁקִּבְּלוּ מֵרָב הוּנָא וּמֵרָב יְהוּדָה, רַבָּה וְרָב יוֹסֵף.  וּמִכְּלַל הַחֲכָמִים שֶׁקִּבְּלוּ מֵרַבָּה וְרָב יוֹסֵף, אַבַּיֵי וְרַבָּא; וּשְׁנֵיהֶם קִבְּלוּ גַּם מֵרָב נַחְמָן.  וּמִכְּלַל הַחֲכָמִים שֶׁקִּבְּלוּ מֵרַבָּא, רָב אַשֵׁי וְרַבִּינָא; וּמָר בַּר רָב אַשֵׁי קִבַּל מֵאָבִיו וּמֵרַבִּינָא.</P>

<P><B>כא</B>  נִמְצָא מֵרָב אַשֵׁי עַד מֹשֶׁה רַבֵּנוּ--אַרְבָּעִים אִישׁ, וְאֵלּוּ הֶן:  (א) רָב אַשֵׁי, (ב) מֵרַבָּא, (ג) מֵרַבָּה, (ד) מֵרָב הוּנָא, (ה) מֵרִבִּי יוֹחָנָן וְרָב וּשְׁמוּאֵל, (ו) מֵרַבֵּנוּ הַקָּדוֹשׁ, (ז) מֵרַבַּן שִׁמְעוֹן אָבִיו, (ח) מֵרַבַּן גַּמְלִיאֵל אָבִיו, (ט) מֵרַבַּן שִׁמְעוֹן אָבִיו, (י) מֵרַבַּן גַּמְלִיאֵל הַזָּקֵן אָבִיו, (יא) מֵרַבַּן שִׁמְעוֹן אָבִיו, (יב) מֵהִלֵּל אָבִיו וְשַׁמַּאי, (יג) מִשְּׁמַעְיָה וְאַבְטַלְיוֹן, (יד) מִיְּהוּדָה וְשִׁמְעוֹן, (טו) מִיְּהוֹשׁוּעַ וְנִתַּאי, (טז) מִיּוֹסֵף וְיוֹסֵף, (יז) מֵאַנְטִיגְנוֹס, (יח) מִשִּׁמְעוֹן הַצַּדִּיק, (יט) מֵעֶזְרָא, (כ) מִבָּרוּךְ, (כא) מִיִּרְמְיָה, (כב) מִצְּפַנְיָה, (כג) מֵחֲבַקּוּק, (כד) מִנַּחוּם, (כה) מִיּוֹאֵל, (כו) מִמִּיכָה, (כז) מִיְּשַׁעְיָה, (כח) מֵעָמוֹס, (כט) מֵהוֹשֵׁעַ, (ל) מִזְּכַרְיָה, (לא) מִיְּהוֹיָדָע, (לב) מֵאֱלִישָׁע, (לג) מֵאֵלִיָּהוּ, (לד) מֵאֲחִיָּה, (לה) מִדָּוִיד, (לו) מִשְּׁמוּאֵל, (לז) מֵעֵלִי, (לח) מִפִּינְחָס, (לט) מִיְּהוֹשׁוּעַ, (מ) מִמֹּשֶׁה רַבֵּנוּ רִבָּן שֶׁלְּכָל הַנְּבִיאִים, מֵעִם ה' אֱלֹהֵי יִשְׂרָאֵל.</P>

<P><B>כב</B>  כָּל אֵלּוּ הַחֲכָמִים הַנִּזְכָּרִים, הֶם גְּדוֹלֵי הַדּוֹרוֹת--מֵהֶם רָאשֵׁי יְשִׁיבוֹת, וּמֵהֶם רָאשֵׁי גָּלִיּוֹת, וּמֵהֶם מִסַּנְהֶדְּרֵי גְּדוֹלָה.  וְעִמָּהֶם בְּכָל דּוֹר וָדוֹר, אֲלָפִים וּרְבָבוֹת שֶׁשָּׁמְעוּ מֵהֶם וְעִמָּהֶם.</P>

<P><B>כג</B>  רַבִּינָא וְרָב אַשֵׁי, הֶם סוֹף חַכְמֵי הַתַּלְמוּד; וְרָב אַשֵׁי הוּא שֶׁחִבַּר הַתַּלְמוּד הַבַּבְלִי בְּאֶרֶץ שִׁנְעָר, אַחַר שֶׁחִבַּר רִבִּי יוֹחָנָן הַתַּלְמוּד הַיְּרוּשְׁלְמִי בִּכְמוֹ מֵאָה שָׁנָה.</P>

<P><B>כד</B>  וְעִנְיַן שְׁנֵי הַתַּלְמוּדִין--הוּא פֵּרוּשׁ דִּבְרֵי הַמִּשְׁנָה וּבֵאוּר עֲמוּקוֹתֶיהָ, וּדְבָרִים שֶׁנִּתְחַדְּשׁוּ בְּכָל בֵּית דִּין וּבֵית דִּין מִיְּמוֹת רַבֵּנוּ הַקָּדוֹשׁ וְעַד חִבּוּר הַתַּלְמוּד.  וּמִשְּׁנֵי הַתַּלְמוּדִין, וּמִן הַתּוֹסֶפְתָּא, וּמִסִּפְרָא וּמִסִּפְרֵי, וּמִן הַתּוֹסֶפְתּוֹת--מִכֻּלָּם יִתְבָּאַר הָאָסוּר וְהַמֻּתָּר, וְהַטָּמֵא וְהַטָּהוֹר, וְהַחַיָּב וְהַפָּטוּר, וְהַכָּשֵׁר וְהַפָּסוּל, כְּמוֹ שֶׁהִעְתִּיקוּ אִישׁ מִפִּי אִישׁ מִפִּי מֹשֶׁה מִסִּינַי.</P>

<P><B>כה</B>  גַּם יִתְבָּאַר מֵהֶם דְּבָרִים שֶׁגָּזְרוּ חֲכָמִים וּנְבִיאִים שֶׁבְּכָל דּוֹר וָדוֹר, לַעֲשׂוֹת סְיָג לַתּוֹרָה, כְּמוֹ שֶׁשָּׁמְעוּ מִמֹּשֶׁה בְּפֵרוּשׁ "וּשְׁמַרְתֶּם אֶת-מִשְׁמַרְתִּי" (ויקרא יח,ל), שֶׁאָמַר עֲשׂוּ מִשְׁמֶרֶת לְמִשְׁמַרְתִּי.</P>

<P><B>כו</B>  וְכֵן יִתְבָּאַר מֵהֶם הַמִּנְהָגוֹת וְהַתַּקָּנוֹת שֶׁהִתְקִינוּ אוֹ שֶׁנָּהֲגוּ בְּכָל דּוֹר וָדוֹר, כְּמוֹ שֶׁרָאוּ בֵּית דִּין שֶׁלְּאוֹתוֹ הַדּוֹר, לְפִי שֶׁאָסוּר לָסוּר מֵהֶם, שֶׁנֶּאֱמָר "לֹא תָסוּר, מִכָּל הַדָּבָר אֲשֶׁר-יַגִּידוּ לְךָ--יָמִין וּשְׂמֹאל" (ראה דברים יז,יא).</P>

<P><B>כז</B>  וְכֵן מִשְׁפָּטִים וְדִינִין פִּלְאִיִּים שֶׁלֹּא קִבְּלוּ אוֹתָן מִמֹּשֶׁה, וְדָנוּ בָּהֶן בֵּית דִּין הַגָּדוֹל שֶׁלְּאוֹתוֹ הַדּוֹר בַּמִּדּוֹת שֶׁהַתּוֹרָה נִדְרֶשֶׁת בָּהֶן, וּפָסְקוּ אוֹתָן הַזְּקֵנִים, וְגָמְרוּ שֶׁהַדִּין כָּךְ הוּא.  הַכֹּל חִבַּר רָב אַשֵׁי בַּתַּלְמוּד, מִיְּמוֹת מֹשֶׁה וְעַד יָמָיו.</P>

<P><B>כח</B>  וְחִבְּרוּ חַכְמֵי מִשְׁנָה חִבּוּרִין אֲחֵרִים, לְפָרַשׁ דִּבְרֵי הַתּוֹרָה:  רִבִּי הוֹשַׁעְיָה תַּלְמִידוֹ שֶׁלְּרַבֵּנוּ הַקָּדוֹשׁ, חִבַּר בֵּאוּר סֵפֶר בְּרֵאשִׁית.  וְרִבִּי יִשְׁמָעֵאל פֵּרַשׁ מֵאֵלֶּה שְׁמוֹת עַד סוֹף הַתּוֹרָה, וְהוּא הַנִּקְרָא מְכִלְּתָא; וְכֵן רִבִּי עֲקִיבָה חִבַּר מְכִלְּתָא.  וַחֲכָמִים אֲחֵרִים אַחֲרֵיהֶם חִבְּרוּ מִדְרָשׁוֹת.  וְהַכֹּל חֻבַּר קֹדֶם הַתַּלְמוּד הַבַּבְלִי.</P>

<P><B>כט</B>  נִמְצָא רַבִּינָא וְרָב אַשֵׁי וְחַבְרֵיהֶם, סוֹף גְּדוֹלֵי חַכְמֵי יִשְׂרָאֵל הַמַּעְתִּיקִים תּוֹרָה שֶׁבְּעַל פֶּה, וְשֶׁגָּזְרוּ גְּזֵרוֹת וְהִתְקִינוּ תַּקָּנוֹת וְהִנְהִיגוּ מִנְהָגוֹת וּפָשְׁטוּ גְּזֵרוֹתָם וְתַקָּנוֹתָם וּמִנְהֲגוֹתָם בְּכָל יִשְׂרָאֵל, בְּכָל מְקוֹמוֹת מוֹשְׁבוֹתֵיהֶם.</P>

<P><B>ל</B>  וְאַחַר בֵּית דִּינוֹ שֶׁלְּרָב אַשֵׁי, שֶׁחִבַּר הַתַּלְמוּד בִּימֵי בְּנוֹ וּגְמָרוֹ, נִתְפַּזְּרוּ יִשְׂרָאֵל בְּכָל הָאֲרָצוֹת פִּזּוּר יָתֵר, וְהִגִּיעוּ לַקְּצָווֹת וְלָאִיִּים הָרְחוֹקִים; וְרָבְתָה קְטָטָה בָּעוֹלָם, וְנִשְׁתַּבְּשׁוּ הַדְּרָכִים בִּגְיָסוֹת.  וְנִתְמַעַט תַּלְמוּד תּוֹרָה, וְלֹא נִתְכַּנְּסוּ יִשְׂרָאֵל לִלְמֹד בִּישִׁיבוֹתֵיהֶם אֲלָפִים וּרְבָבוֹת כְּמוֹ שֶׁהָיוּ מִקֹּדֶם.</P>

<P><B>לא</B>  אֵלָא מִתְקַבְּצִים יְחִידִים הַשְּׂרִידִים אֲשֶׁר ה' קוֹרֶא בְּכָל עִיר וְעִיר וּבְכָל מְדִינָה וּמְדִינָה, וְעוֹסְקִים בַּתּוֹרָה, וּמְבִינִים בְּחִבּוּרֵי הַחֲכָמִים כֻּלָּם, וְיוֹדְעִים מֵהֶם דֶּרֶךְ הַמִּשְׁפָּט הֵיאַךְ הוּא.</P>

<P><B>לב</B>  וְכָל בֵּית דִּין שֶׁעָמַד אַחַר הַתַּלְמוּד בְּכָל מְדִינָה וּמְדִינָה וְגָזַר אוֹ הִתְקִין אוֹ הִנְהִיג לִבְנֵי מְדִינָתוֹ, אוֹ לִבְנֵי מְדִינוֹת--לֹא פָשְׁטוּ מַעֲשָׂיו בְּכָל יִשְׂרָאֵל:  מִפְּנֵי רֹחַק מוֹשְׁבוֹתֵיהֶם, וְשִׁבּוּשׁ הַדְּרָכִים; וֶהֱיוֹת בֵּית דִּין שֶׁלְּאוֹתָהּ הַמְּדִינָה יְחִידִים, וּבֵית דִּין הַגָּדוֹל שֶׁלְּשִׁבְעִים בָּטַל מִכַּמָּה שָׁנִים קֹדֶם חִבּוּר הַתַּלְמוּד.</P>

<P><B>לג</B>  לְפִיכָּךְ אֵין כּוֹפִין אַנְשֵׁי מְדִינָה זוֹ לִנְהֹג בְּמִנְהַג מְדִינָה אַחֶרֶת, וְאֵין אוֹמְרִין לְבֵית דִּין זֶה לִגְזֹר גְּזֵרָה שֶׁגְּזָרָהּ בֵּית דִּין אַחֵר בִּמְדִינָתוֹ.  וְכֵן אִם לִמַּד אֶחָד מִן הַגְּאוֹנִים שֶׁדֶּרֶךְ הַמִּשְׁפָּט כָּךְ הוּא, וְנִתְבָּאַר לְבֵית דִּין אַחֵר שֶׁעָמַד אַחֲרָיו שְׁאֵין זֶה דֶּרֶךְ הַמִּשְׁפָּט הַכָּתוּב בַּתַּלְמוּד--אֵין שׁוֹמְעִין לָרִאשׁוֹן, אֵלָא לְמִי שֶׁהַדַּעַת נוֹטָה לִדְבָרָיו, בֵּין רִאשׁוֹן, בֵּין אַחֲרוֹן.</P>

<P><B>לד</B>  וּדְבָרִים הַלָּלוּ, בְּדִינִים וּגְזֵרוֹת וְתַקָּנוֹת וּמִנְהָגוֹת שֶׁנִּתְחַדְּשׁוּ אַחַר חִבּוּר הַתַּלְמוּד.  אֲבָל כָּל הַדְּבָרִים שֶׁבַּתַּלְמוּד הַבַּבְלִי, חַיָּבִין כָּל בֵּית יִשְׂרָאֵל לָלֶכֶת בָּהֶם; וְכוֹפִין כָּל עִיר וְעִיר וְכָל מְדִינָה וּמְדִינָה לִנְהֹג בְּכָל הַמִּנְהָגוֹת שֶׁנָּהֲגוּ חֲכָמִים שֶׁבַּתַּלְמוּד, וְלִגְזֹר גְּזֵרוֹתָם וְלָלֶכֶת בְּתַקָּנוֹתָם.</P>

<P><B>לה</B>  הוֹאִיל וְכָל אוֹתָן הַדְּבָרִים שֶׁבַּתַּלְמוּד הִסְכִּימוּ עֲלֵיהֶם כָּל יִשְׂרָאֵל, וְאוֹתָן הַחֲכָמִים שֶׁהִתְקִינוּ אוֹ שֶׁגָּזְרוּ אוֹ שֶׁהִנְהִיגוּ אוֹ שֶׁדָּנוּ דִּין וְלִמְּדוּ שֶׁהַמִּשְׁפָּט כָּךְ הוּא הֶם כָּל חַכְמֵי יִשְׂרָאֵל אוֹ רֻבָּן, וְהֶם שֶׁשָּׁמְעוּ הַקַּבָּלָה בְּעִיקְרֵי הַתּוֹרָה כֻּלָּהּ, אִישׁ מִפִּי אִישׁ עַד מֹשֶׁה רַבֵּנוּ.</P>

<P><B>לו</B>  כָּל הַחֲכָמִים שֶׁעָמְדוּ אַחַר חִבּוּר הַתַּלְמוּד וּבָנוּ בּוֹ, וְיָצָא לָהֶם שֵׁם בְּחָכְמָתָם--הֶם הַנִּקְרָאִים גְּאוֹנִים.  וְכָל אֵלּוּ הַגְּאוֹנִים שֶׁעָמְדוּ בְּאֶרֶץ יִשְׂרָאֵל וּבְאֶרֶץ שִׁנְעָר וּבִסְפָרַד וּבְצָרְפַת לִמְּדוּ דֶּרֶךְ הַתַּלְמוּד וְהוֹצִיאוּ לָאוֹר תַּעֲלוּמוֹתָיו וּבֵאֲרוּ עִנְיָנָיו, לְפִי שֶׁדֶּרֶךְ עֲמוּקָה דַּרְכּוֹ עַד לִמְאוֹד.  וְעוֹד שְׁהוּא בִּלְשׁוֹן אֲרַמִּי מְעֹרָב עִם לְשׁוֹנוֹת אֲחֵרוֹת, לְפִי שֶׁאוֹתָהּ הַלָּשׁוֹן הָיְתָה בְּרוּרָה לַכֹּל בְּשִׁנְעָר בָּעֵת שֶׁחֻבַּר הַתַּלְמוּד; אֲבָל בִּשְׁאָר הַמְּקוֹמוֹת וְכֵן בְּשִׁנְעָר בִּימֵי הַגְּאוֹנִים, אֵין אָדָם מַכִּיר אוֹתָהּ לָשׁוֹן עַד שֶׁמְּלַמְּדִים אוֹתוֹ.</P>

<P><B>לז</B>  וּשְׁאֵלוֹת רַבּוֹת שׁוֹאֲלִין אַנְשֵׁי כָּל עִיר וְעִיר לְכָל גָּאוֹן שֶׁיִּהְיֶה בִּימֵיהֶם לְפָרַשׁ לָהֶם דְּבָרִים קָשִׁים שֶׁבַּתַּלְמוּד, וְהֶם מְשִׁיבִים לָהֶם כְּפִי חָכְמָתָם; וְאוֹתָן הַשּׁוֹאֲלִין מְקַבְּצִין הַתְּשׁוּבוֹת, וְעוֹשִׂין מֵהֶן סְפָרִים לְהָבִין מֵהֶם.</P>

<P><B>לח</B>  גַּם חִבְּרוּ הַגְּאוֹנִים שֶׁבְּכָל דּוֹר וָדוֹר, חִבּוּרִין לְבָאַר הַתַּלְמוּד:  מֵהֶם מִי שֶׁפֵּרַשׁ הֲלָכוֹת יְחִידוֹת, וּמֵהֶם מִי שֶׁפֵּרַשׁ פְּרָקִים יְחִידִים שֶׁנִּתְקַשּׁוּ בְּיָמָיו, וּמֵהֶם מִי שֶׁפֵּרַשׁ מַסֶּכְתּוֹת וּסְדָרִים.</P>

<P><B>לט</B>  וְעוֹד חִבְּרוּ הֲלָכוֹת פְּסוּקוֹת, בְּעִנְיַן הָאָסוּר וְהַמֻּתָּר וְהַחַיָּב וְהַפָּטוּר, בִּדְבָרִים שֶׁהַשָּׁעָה צְרִיכָה לָהֶם, כְּדֵי שֶׁיִּהְיוּ קְרוֹבִין לְמַדַּע מִי שְׁאֵינוּ יָכוֹל לֵירַד לְעָמְקוֹ שֶׁלַּתַּלְמוּד.  וְזוֹ הִיא מְלֶאכֶת ה' שֶׁעָשׂוּ בָּהּ כָּל גְּאוֹנֵי יִשְׂרָאֵל, מִיּוֹם שֶׁחֻבַּר הַתַּלְמוּד וְעַד זְמָן זֶה, שְׁהוּא שָׁנָה שְׁמִינִית אַחַר מֵאָה וְאֶלֶף לְחָרְבָּן.</P>

<P><B>מ</B>  וּבַזְּמָן הַזֶּה תָּכְפוּ צָרוֹת יְתֵרוֹת, וְדָחֲקָה שָׁעָה אֶת הַכֹּל, וְאָבְדָה חָכְמַת חֲכָמֵינוּ, וּבִינַת נְבוֹנֵינוּ נִסְתַּתְּרָה; לְפִיכָּךְ אוֹתָן הַפֵּרוּשִׁין וְהַתְּשׁוּבוֹת וְהַהֲלָכוֹת שֶׁחִבְּרוּ הַגְּאוֹנִים, וְרָאוּ שְׁהֶם דְּבָרִים מְבֹאָרִים, נִתְקַשּׁוּ בְּיָמֵינוּ, וְאֵין מֵבִין עִנְיְנֵיהֶם כָּרָאוּי אֵלָא מְעַט בְּמִסְפָּר.  וְאֵין צָרִיךְ לוֹמַר, הַתַּלְמוּד עַצְמוֹ:  הַבַּבְלִי, וְהַיְּרוּשְׁלְמִי, וְסִפְרָא, וְסִפְרֵי, וְהַתּוֹסֶפְתּוֹת--שְׁהֶן צְרִיכִין דַּעַת רְחָבָה וְנֶפֶשׁ חֲכָמָה וּזְמָן אָרוּךְ, וְאַחַר כָּךְ יִוָּדַע מֵהֶן הַדֶּרֶךְ הַנְּכוֹחָה בַּדְּבָרִים הָאֲסוּרִין וְהַמֻּתָּרִין וּשְׁאָר דִּינֵי תּוֹרָה הֵיאַךְ הִיא.</P>

<P><B>מא</B>  וּמִפְּנֵי זֶה נָעַרְתִּי חָצְנִי, אֲנִי מֹשֶׁה בֵּירִבִּי מַיְמוֹן הַסְּפָרַדִּי, וְנִשְׁעַנְתִּי עַל הַצּוּר בָּרוּךְ הוּא, וּבִינוֹתִי בְּכָל אֵלּוּ הַסְּפָרִים; וְרָאִיתִי לְחַבַּר דְּבָרִים הַמִּתְבָּרְרִים מִכָּל אֵלּוּ הַחִבּוּרִין, בְּעִנְיַן הָאָסוּר וְהַמֻּתָּר וְהַטָּמֵא וְהַטָּהוֹר עִם שְׁאָר דִּינֵי תּוֹרָה:  כֻּלָּן בְּלָשׁוֹן בְּרוּרָה וְדֶרֶךְ קְצָרָה, עַד שֶׁתְּהֶא תּוֹרָה שֶׁבְּעַל פֶּה כֻּלָּהּ סְדוּרָה בְּפִי הַכֹּל--בְּלֹא קֻשְׁיָה וְלֹא פֵּרוּק, וְלֹא זֶה אוֹמֵר בְּכֹה וְזֶה אוֹמֵר בְּכֹה, אֵלָא דְּבָרִים בְּרוּרִים קְרוֹבִים נְכוֹנִים, עַל פִּי הַמִּשְׁפָּט אֲשֶׁר יִתְבָּאַר מִכָּל אֵלּוּ הַחִבּוּרִין וְהַפֵּרוּשִׁין הַנִּמְצָאִים מִיְּמוֹת רַבֵּנוּ הַקָּדוֹשׁ וְעַד עַכְשָׁו.</P>

<P><B>מב</B>  עַד שֶׁיִּהְיוּ כָּל הַדִּינִין גְּלוּיִין לַקָּטָן וְלַגָּדוֹל בְּדִין כָּל מִצְוָה וּמִצְוָה, וּבְדִין כָּל הַדְּבָרִים שֶׁתִּקְּנוּ חֲכָמִים וּנְבִיאִים:  כְּלָלוֹ שֶׁלַּדָּבָר, כְּדֵי שֶׁלֹּא יְהֶא אָדָם צָרִיךְ לְחִבּוּר אַחֵר בָּעוֹלָם בְּדִין מִדִּינֵי יִשְׂרָאֵל; אֵלָא יִהְיֶה חִבּוּר זֶה מְקַבֵּץ לְתוֹרָה שֶׁבְּעַל פֶּה כֻּלָּהּ, עִם הַתַּקָּנוֹת וְהַמִּנְהָגוֹת וְהַגְּזֵרוֹת שֶׁנַּעֲשׂוּ מִיְּמוֹת מֹשֶׁה רַבֵּנוּ וְעַד חִבּוּר הַתַּלְמוּד, וּכְמוֹ שֶׁפֵּרְשׁוּ לָנוּ הַגְּאוֹנִים בְּכָל חִבּוּרֵיהֶן, שֶׁחִבְּרוּ אַחַר הַתַּלְמוּד.  לְפִיכָּךְ קָרָאתִי שֵׁם חִבּוּר זֶה מִשְׁנֵה תּוֹרָה--לְפִי שֶׁאָדָם קוֹרֶא תּוֹרָה שֶׁבִּכְתָב תְּחִלָּה, וְאַחַר כָּךְ קוֹרֶא בְּזֶה, וְיוֹדֵעַ מִמֶּנּוּ תּוֹרָה שֶׁבְּעַל פֶּה כֻּלָּהּ, וְאֵינוּ צָרִיךְ לִקְרוֹת סֵפֶר אַחֵר בֵּינֵיהֶם.</P>

<P><B>מג</B>  וְרָאִיתִי לְחַלַּק חִבּוּר זֶה הֲלָכוֹת הֲלָכוֹת בְּכָל עִנְיָן וְעִנְיָן, וַאֲחַלַּק הַהֲלָכוֹת לִפְרָקִים שֶׁבְּאוֹתוֹ עִנְיָן; וְכָל פֵּרֶק וּפֵרֶק אֲחַלַּק אוֹתוֹ לַהֲלָכוֹת קְטַנּוֹת, כְּדֵי שֶׁיִּהְיוּ סְדוּרִין עַל פֶּה.</P>

<P><B>מד</B>  אֵלּוּ הַהֲלָכוֹת שֶׁבְּכָל עִנְיָן וְעִנְיָן--יֵשׁ מֵהֶן הֲלָכוֹת שְׁהֶן מִשְׁפְּטֵי מִצְוָה אַחַת בִּלְבָד, וְהִיא הַמִּצְוָה שֶׁיֵּשׁ בָּהּ דִּבְרֵי קַבָּלָה הַרְבֵּה וְהִיא עִנְיָן בִּפְנֵי עַצְמוֹ; וְיֵשׁ מֵהֶן הֲלָכוֹת שְׁהֶן כּוֹלְלִין מִשְׁפְּטֵי מִצְווֹת הַרְבֵּה, אִם יִהְיוּ אוֹתָן הַמִּצְווֹת כֻּלָּן בְּעִנְיָן אֶחָד:  מִפְּנֵי שֶׁחִלּוּק חִבּוּר זֶה הוּא לְפִי הָעִנְיָנִים לֹא לְפִי מִנְיַן הַמִּצְווֹת, כְּמוֹ שֶׁיִּתְבָּאַר לַקּוֹרֶא בּוֹ.</P>

<P><B>מה</B>  וּמִנְיַן מִצְווֹת שֶׁלַּתּוֹרָה הַנּוֹהֲגוֹת לְדוֹרוֹת, שֵׁשׁ מֵאוֹת וּשְׁלוֹשׁ עֶשְׂרֵה מִצְווֹת:  מֵהֶן מִצְווֹת עֲשֵׂה מָאתַיִם שְׁמוֹנֶה וְאַרְבָּעִים, סִימָן לָהֶן מִנְיַן אֵבָרָיו שֶׁלָּאָדָם; וּמֵהֶן מִצְווֹת לֹא תַעֲשֶׂה שְׁלוֹשׁ מֵאוֹת חָמֵשׁ וְשִׁשִּׁים, סִימָן לָהֶן מִנְיַן יְמוֹת הַחַמָּה.<BR> </P>


<H2>מִצְווֹת עֲשֵׂה</H2>

<P><B>א</B>  מִצְוָה רִאשׁוֹנָה מִמִּצְווֹת עֲשֵׂה, לֵידַע שֶׁיֵּשׁ שָׁם אֱלוֹהַּ, שֶׁנֶּאֱמָר "אָנֹכִי ה' אֱלֹהֶיךָ" (שמות כ,ב; דברים ה,ו).</P>

<P><B>ב</B>  לְיַחֲדוֹ, שֶׁנֶּאֱמָר "ה' אֱלֹהֵינוּ, ה' אֶחָד" (דברים ו,ד).</P>

<P><B>ג</B>  לְאָהֳבוֹ, שֶׁנֶּאֱמָר "וְאָהַבְתָּ, אֵת ה' אֱלֹהֶיךָ" (דברים ו,ה; דברים יא,א).</P>

<P><B>ד</B>  לְיִרְאָה מִמֶּנּוּ, שֶׁנֶּאֱמָר "אֶת-ה' אֱלֹהֶיךָ תִּירָא" (דברים ו,יג; דברים י,כ).</P>

<P><B>ה</B>  לְהִתְפַּלַּל לוֹ, שֶׁנֶּאֱמָר "וַעֲבַדְתֶּם, אֵת ה' אֱלֹהֵיכֶם" (שמות כג,כה); עֲבוֹדָה זוֹ תְּפִלָּה.</P>

<P><B>ו</B>  לְדָבְקָה בּוֹ, שֶׁנֶּאֱמָר "וּבוֹ תִדְבָּק" (דברים י,כ).</P>

<P><B>ז</B>  לְהִשָּׁבַע בִּשְׁמוֹ, שֶׁנֶּאֱמָר "וּבִשְׁמוֹ, תִּשָּׁבֵעַ" (דברים ו,יג; דברים י,כ).</P>

<P><B>ח</B>  לְהִדַּמּוֹת בִּדְרָכָיו הַטּוֹבִים וְהַיְּשָׁרִים, שֶׁנֶּאֱמָר "וְהָלַכְתָּ, בִּדְרָכָיו" (דברים כח,ט).</P>

<P><B>ט</B>  לְקַדַּשׁ שְׁמוֹ, שֶׁנֶּאֱמָר "וְנִקְדַּשְׁתִּי, בְּתוֹךְ בְּנֵי יִשְׂרָאֵל" (ויקרא כב,לב).</P>

<P><B>י</B>  לִקְרוֹת קִרְיַת שְׁמַע פַּעֲמַיִם בְּכָל יוֹם, שֶׁנֶּאֱמָר "וְדִבַּרְתָּ בָּם . . . וּבְשָׁכְבְּךָ וּבְקוּמֶךָ" (דברים ו,ז).</P>

<P><B>יא</B>  לִלְמֹד תּוֹרָה וּלְלַמְּדָהּ, שֶׁנֶּאֱמָר "וְשִׁנַּנְתָּם לְבָנֶיךָ" (דברים ו,ז).</P>

<P><B>יב</B>  לִקְשֹׁר תְּפִלִּין בָּרֹאשׁ, שֶׁנֶּאֱמָר "וְהָיוּ לְטֹטָפֹת, בֵּין עֵינֶיךָ" (דברים ו,ח).</P>

<P><B>יג</B>  לִקְשֹׁר תְּפִלִּין בַּיָּד, שֶׁנֶּאֱמָר "וּקְשַׁרְתָּם לְאוֹת, עַל-יָדֶךָ" (דברים ו,ח).</P>

<P><B>יד</B>  לַעֲשׂוֹת צִיצִית, שֶׁנֶּאֱמָר "וְעָשׂוּ לָהֶם צִיצִת" (במדבר טו,לח).</P>

<P><B>טו</B>  לִקְבֹּעַ מְזוּזָה, שֶׁנֶּאֱמָר "וּכְתַבְתָּם עַל-מְזֻזוֹת" (דברים ו,ט; דברים יא,כ).</P>

<P><B>טז</B>  לְהַקְהִיל אֶת הָעָם לִשְׁמֹעַ תּוֹרָה בְּמוֹצָאֵי שְׁבִיעִית, שֶׁנֶּאֱמָר "הַקְהֵל אֶת-הָעָם" (דברים לא,יב).</P>

<P><B>יז</B>  לִכְתֹּב כָּל אִישׁ סֵפֶר תּוֹרָה לְעַצְמוֹ, שֶׁנֶּאֱמָר "כִּתְבוּ לָכֶם אֶת-הַשִּׁירָה הַזֹּאת" (דברים לא,יט).</P>

<P><B>יח</B>  לִכְתֹּב הַמֶּלֶךְ סֵפֶר תּוֹרָה לְעַצְמוֹ, יָתֵר עַל הָאֶחָד שֶׁלְּכָל אָדָם, עַד שֶׁיִּהְיֶה לוֹ שְׁתֵּי תּוֹרוֹת, שֶׁנֶּאֱמָר "וְכָתַב לוֹ אֶת-מִשְׁנֵה הַתּוֹרָה הַזֹּאת" (דברים יז,יח).</P>

<P><B>יט</B>  לְבָרַךְ אַחַר הַמָּזוֹן, שֶׁנֶּאֱמָר "וְאָכַלְתָּ, וְשָׂבָעְתָּ--וּבֵרַכְתָּ" (דברים ח,י).</P>

<P><B>כ</B>  לִבְנוֹת בֵּית הַבְּחִירָה, שֶׁנֶּאֱמָר "וְעָשׂוּ לִי, מִקְדָּשׁ" (שמות כה,ח).</P>

<P><B>כא</B>  לְיִרְאָה מִבַּיִת זֶה, שֶׁנֶּאֱמָר "וּמִקְדָּשִׁי תִּירָאוּ" (ויקרא יט,ל; ויקרא כו,ב).</P>

<P><B>כב</B>  לִשְׁמֹר בַּיִת זֶה תָּמִיד, שֶׁנֶּאֱמָר "וְאַתָּה וּבָנֶיךָ אִתָּךְ, לִפְנֵי אֹהֶל הָעֵדֻת" (במדבר יח,ב).</P>

<P><B>כג</B>  לִהְיוֹת הַלֵּוִי עוֹבֵד בַּמִּקְדָּשׁ, שֶׁנֶּאֱמָר "וְעָבַד הַלֵּוִי הוּא" (במדבר יח,כג).</P>

<P><B>כד</B>  לְקַדַּשׁ הַכּוֹהֵן יָדָיו וְרַגְלָיו בְּשָׁעַת הָעֲבוֹדָה, שֶׁנֶּאֱמָר "וְרָחֲצוּ אַהֲרֹן וּבָנָיו . . ." (שמות ל,יט).</P>

<P><B>כה</B>  לַעֲרֹךְ נֵרוֹת בַּמִּקְדָּשׁ, שֶׁנֶּאֱמָר "יַעֲרֹךְ אֹתוֹ אַהֲרֹן וּבָנָיו" (שמות כז,כא).</P>

<P><B>כו</B>  לְבָרַךְ הַכּוֹהֲנִים אֶת יִשְׂרָאֵל, שֶׁנֶּאֱמָר "כֹּה תְבָרְכוּ אֶת-בְּנֵי יִשְׂרָאֵל" (במדבר ו,כג).</P>

<P><B>כז</B>  לְהַסְדִּיר לֶחֶם וּלְבוֹנָה לִפְנֵי ה' בְּכָל שַׁבָּת, שֶׁנֶּאֱמָר "וְנָתַתָּ עַל-הַשֻּׁלְחָן לֶחֶם פָּנִים" (שמות כה,ל).</P>

<P><B>כח</B>  לְהַקְטִיר קְטֹרֶת פַּעֲמַיִם בַּיּוֹם, שֶׁנֶּאֱמָר "וְהִקְטִיר עָלָיו אַהֲרֹן, קְטֹרֶת סַמִּים" (שמות ל,ז).</P>

<P><B>כט</B>  לַעֲרֹךְ אֵשׁ בְּמִזְבַּח הָעוֹלָה תָּמִיד, שֶׁנֶּאֱמָר "אֵשׁ, תָּמִיד תּוּקַד עַל-הַמִּזְבֵּחַ" (ויקרא ו,ו).</P>

<P><B>ל</B>  לְהָרִים הַדֶּשֶׁן מֵעַל הַמִּזְבֵּחַ בְּכָל יוֹם, שֶׁנֶּאֱמָר "וְהֵרִים אֶת-הַדֶּשֶׁן" (ויקרא ו,ג).</P>

<P><B>לא</B>  לְשַׁלַּח טְמֵאִים מִמַּחֲנֵה שְׁכִינָה שְׁהוּא הַמִּקְדָּשׁ, שֶׁנֶּאֱמָר "וִישַׁלְּחוּ מִן-הַמַּחֲנֶה, כָּל-צָרוּעַ וְכָל-זָב" (במדבר ה,ב).</P>

<P><B>לב</B>  לַחְלֹק כָּבוֹד לְזַרְעוֹ שֶׁלְּאַהֲרוֹן וּלְהַקְדִּימוֹ לְכָל דָּבָר שֶׁבִּקְדֻשָּׁה, שֶׁנֶּאֱמָר "וְקִדַּשְׁתּוֹ" (ויקרא כא,ח).</P>

<P><B>לג</B>  לִהְיוֹת הַכּוֹהֲנִים לוֹבְשִׁים לָעֲבוֹדָה בִּגְדֵי כְּהֻנָּה, שֶׁנֶּאֱמָר "וְעָשִׂיתָ בִגְדֵי-קֹדֶשׁ" (שמות כח,ב).</P>

<P><B>לד</B>  לָשֵׂאת הָאָרוֹן עַל הַכָּתֵף כְּשֶׁנּוֹשְׂאִין אוֹתוֹ, שֶׁנֶּאֱמָר "בַּכָּתֵף יִשָּׂאוּ" (במדבר ז,ט).</P>

<P><B>לה</B>  לִמְשֹׁחַ כּוֹהֲנִים גְּדוֹלִים וּמְלָכִים בְּשֶׁמֶן הַמִּשְׁחָה, שֶׁנֶּאֱמָר "שֶׁמֶן מִשְׁחַת-קֹדֶשׁ יִהְיֶה זֶה" (שמות ל,לא).</P>

<P><B>לו</B>  לִהְיוֹת הַכּוֹהֲנִים עוֹבְדִין בַּמִּקְדָּשׁ מִשְׁמָרוֹת מִשְׁמָרוֹת, וּבַמּוֹעֲדִים עוֹבְדִין כְּאֶחָד, שֶׁנֶּאֱמָר "וְכִי-יָבֹא הַלֵּוִי . . . לְבַד מִמְכָּרָיו, עַל-הָאָבוֹת" (דברים יח,ו-ח).</P>

<P><B>לז</B>  לִהְיוֹת הַכּוֹהֲנִים מִטַּמֵּאִין לִקְרוֹבֵיהֶם וּמִתְאַבְּלִין עֲלֵיהֶן כִּשְׁאָר יִשְׂרָאֵל שְׁהֶן מְצֻוִּין לְהִתְאַבַּל עַל מֵתֵיהֶן, שֶׁנֶּאֱמָר "לָהּ, יִטַּמָּא" (ויקרא כא,ג).</P>

<P><B>לח</B>  לִהְיוֹת כּוֹהֵן גָּדוֹל נוֹשֵׂא בְּתוּלָה, שֶׁנֶּאֱמָר "וְהוּא, אִשָּׁה בִבְתוּלֶיהָ יִקָּח" (ויקרא כא,יג).</P>

<P><B>לט</B>  לְהַקְרִיב תְּמִידִין בְּכָל יוֹם, שֶׁנֶּאֱמָר "שְׁנַיִם לַיּוֹם, עֹלָה תָמִיד" (במדבר כח,ג).</P>

<P><B>מ</B>  לְהַקְרִיב כּוֹהֵן גָּדוֹל מִנְחָה בְּכָל יוֹם, שֶׁנֶּאֱמָר "זֶה קָרְבַּן אַהֲרֹן וּבָנָיו" (ויקרא ו,יג).</P>

<P><B>מא</B>  לְהוֹסִיף קָרְבָּן אַחֵר בְּכָל שַׁבָּת, שֶׁנֶּאֱמָר "וּבְיוֹם, הַשַּׁבָּת--שְׁנֵי-כְבָשִׂים" (במדבר כח,ט).</P>

<P><B>מב</B>  לְהוֹסִיף קָרְבָּן בְּכָל רֹאשׁ חֹדֶשׁ וְחֹדֶשׁ, שֶׁנֶּאֱמָר "וּבְרָאשֵׁי, חָדְשֵׁיכֶם" (במדבר כח,יא).</P>

<P><B>מג</B>  לְהוֹסִיף קָרְבָּן בְּחַג הַפֶּסַח, שֶׁנֶּאֱמָר "שִׁבְעַת יָמִים, תַּקְרִיבוּ אִשֶּׁה לַה'" (ויקרא כג,לו).</P>

<P><B>מד</B>  לְהַקְרִיב מִנְחַת הָעֹמֶר מִמָּחֳרַת רִאשׁוֹן שֶׁלַּפֶּסַח עִם כֶּבֶשׂ אֶחָד, שֶׁנֶּאֱמָר "וַהֲבֵאתֶם אֶת-עֹמֶר" (ויקרא כג,י).</P>

<P><B>מה</B>  לְהוֹסִיף קָרְבָּן בְּיוֹם עֲצֶרֶת, שֶׁנֶּאֱמָר "וּבְיוֹם הַבִּכּוּרִים . . . וְהִקְרַבְתֶּם עוֹלָה" (במדבר כח,כו-כז).</P>

<P><B>מו</B>  לְהָבִיא שְׁתֵּי הַלֶּחֶם עִם הַקָּרְבָּנוֹת הַקְּרֵבִין בִּגְלַל הַלֶּחֶם בְּיוֹם עֲצֶרֶת, שֶׁנֶּאֱמָר "מִמּוֹשְׁבֹתֵיכֶם תָּבִיאּוּ לֶחֶם תְּנוּפָה . . . וְהִקְרַבְתֶּם עַל-הַלֶּחֶם" (ויקרא כג,יז-יח).</P>

<P><B>מז</B>  לְהוֹסִיף קָרְבָּן בְּרֹאשׁ הַשָּׁנָה, שֶׁנֶּאֱמָר "וּבַחֹדֶשׁ הַשְּׁבִיעִי בְּאֶחָד לַחֹדֶשׁ . . . וַעֲשִׂיתֶם עֹלָה" (במדבר כט,א-ב).</P>

<P><B>מח</B>  לְהוֹסִיף קָרְבָּן בְּיוֹם הַצּוֹם, שֶׁנֶּאֱמָר "וּבֶעָשׂוֹר לַחֹדֶשׁ הַשְּׁבִיעִי . . ." (במדבר כט,ז).</P>

<P><B>מט</B>  לַעֲשׂוֹת עֲבוֹדַת הַיּוֹם בְּיוֹם הַצּוֹם, שֶׁנֶּאֱמָר "בְּזֹאת יָבֹא אַהֲרֹן . . . וּמֵאֵת, עֲדַת בְּנֵי יִשְׂרָאֵל" (ויקרא טז,ג-ה), וְכָל הָעֲבוֹדָה הַכְּתוּבָה בְּפָרָשַׁת "אַחֲרֵי מוֹת" (ויקרא טז,א).</P>

<P><B>נ</B>  לְהוֹסִיף קָרְבָּן בְּחַג הַסֻּכּוֹת, שֶׁנֶּאֱמָר "וְהִקְרַבְתֶּם עֹלָה אִשֵּׁה . . ." (במדבר כט,יג).</P>

<P><B>נא</B>  לְהוֹסִיף קָרְבָּן בְּיוֹם שְׁמִינִי עֲצֶרֶת, שֶׁיּוֹם זֶה רֶגֶל בִּפְנֵי עַצְמוֹ הוּא, שֶׁנֶּאֱמָר "בַּיּוֹם, הַשְּׁמִינִי--עֲצֶרֶת" (במדבר כט,לה).</P>

<P><B>נב</B>  לָחֹג בָּרְגָלִים, שֶׁנֶּאֱמָר "שָׁלֹשׁ רְגָלִים, תָּחֹג לִי" (שמות כג,יד).</P>

<P><B>נג</B>  לְהֵרָאוֹת בָּרְגָלִים, שֶׁנֶּאֱמָר "שָׁלֹשׁ פְּעָמִים, בַּשָּׁנָה--יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז).</P>

<P><B>נד</B>  לִשְׂמֹחַ בָּרְגָלִים, שֶׁנֶּאֱמָר "וְשָׂמַחְתָּ, בְּחַגֶּךָ" (דברים טז,יד).</P>

<P><B>נה</B>  לִשְׁחֹט כֶּבֶשׂ הַפֶּסַח, שֶׁנֶּאֱמָר "וְשָׁחֲטוּ אֹתוֹ, כֹּל קְהַל עֲדַת-יִשְׂרָאֵל" (שמות יב,ו).</P>

<P><B>נו</B>  לֶאֱכֹל בְּשַׂר הַפֶּסַח בְּלֵיל חֲמִשָּׁה עָשָׂר, שֶׁנֶּאֱמָר "וְאָכְלוּ אֶת-הַבָּשָׂר, בַּלַּיְלָה הַזֶּה" (שמות יב,ח).</P>

<P><B>נז</B>  לַעֲשׂוֹת פֶּסַח שֵׁנִי, שֶׁנֶּאֱמָר "בַּחֹדֶשׁ הַשֵּׁנִי בְּאַרְבָּעָה עָשָׂר" (במדבר ט,יא).</P>

<P><B>נח</B>  לֶאֱכֹל פֶּסַח בּוֹ, שֶׁנֶּאֱמָר "עַל-מַצּוֹת וּמְרֹרִים, יֹאכְלֻהוּ" (במדבר ט,יא).</P>

<P><B>נט</B>  לִתְקֹעַ בַּחֲצוֹצְרוֹת עַל הַקָּרְבָּנוֹת וּבְשָׁעַת הַצָּרוֹת, שֶׁנֶּאֱמָר "וּתְקַעְתֶּם בַּחֲצֹצְרֹת" (במדבר י,י).</P>

<P><B>ס</B>  לִהְיוֹת כָּל קָרְבָּנוֹת בְּהֵמָה מִיּוֹם שְׁמִינִי וָהָלְאָה, שֶׁנֶּאֱמָר "וּמִיּוֹם הַשְּׁמִינִי, וָהָלְאָה" (ויקרא כב,כז).</P>

<P><B>סא</B>  לִהְיוֹת כָּל קָרְבָּן בְּהֵמָה תָּמִים, שֶׁנֶּאֱמָר "תָּמִים יִהְיֶה לְרָצוֹן" (ויקרא כב,כא).</P>

<P><B>סב</B>  לִמְלֹחַ כָּל קָרְבָּן, שֶׁנֶּאֱמָר "עַל כָּל-קָרְבָּנְךָ, תַּקְרִיב מֶלַח" (ויקרא ב,יג).</P>

<P><B>סג</B>  מַעֲשֵׂה הָעוֹלָה, שֶׁנֶּאֱמָר "אִם-עֹלָה קָרְבָּנוֹ" (ויקרא א,ג).</P>

<P><B>סד</B>  מַעֲשֵׂה הַחַטָּאת, שֶׁנֶּאֱמָר "זֹאת תּוֹרַת הַחַטָּאת" (ויקרא ו,יח).</P>

<P><B>סה</B>  מַעֲשֵׂה הָאָשָׁם, שֶׁנֶּאֱמָר "זֹאת תּוֹרַת, הָאָשָׁם" (ויקרא ז,א).</P>

<P><B>סו</B>  מַעֲשֵׂה זֶבַח הַשְּׁלָמִים, שֶׁנֶּאֱמָר "וְזֹאת תּוֹרַת, זֶבַח הַשְּׁלָמִים" (ויקרא ז,יא).</P>

<P><B>סז</B>  מַעֲשֵׂה הַמִּנְחָה, שֶׁנֶּאֱמָר "וְנֶפֶשׁ, כִּי-תַקְרִיב קָרְבַּן מִנְחָה" (ויקרא ב,א).</P>

<P><B>סח</B>  לְהַקְרִיב בֵּית דִּין קָרְבָּן אִם טָעוּ בַּהוֹרָאָה, שֶׁנֶּאֱמָר "וְאִם כָּל-עֲדַת יִשְׂרָאֵל, יִשְׁגּוּ" (ויקרא ד,יג).</P>

<P><B>סט</B>  לְהַקְרִיב הַיָּחִיד קָרְבַּן חַטָּאת אִם שָׁגַג בְּמִצְוַת לֹא תַעֲשֶׂה שֶׁחַיָּבִין עָלֶיהָ כָּרֵת, שֶׁנֶּאֱמָר "נֶפֶשׁ כִּי-תֶחֱטָא" (ויקרא ד,ב).</P>

<P><B>ע</B>  לְהַקְרִיב הַיָּחִיד קָרְבָּן אִם נִסְתַּפַּק לוֹ אִם חָטָא בְּחֵטְא שֶׁחַיָּבִין עָלָיו חַטָּאת אוֹ לֹא חָטָא, שֶׁנֶּאֱמָר "וְלֹא-יָדַע וְאָשֵׁם . . . וְהֵבִיא אֶת-אֲשָׁמוֹ" (ראה ויקרא ה,יז-יח); וְזֶה הוּא הַנִּקְרָא אָשָׁם תָּלוּי.</P>

<P><B>עא</B>  לְהַקְרִיב הַשּׁוֹגֵג בִּמְעִילָה, אוֹ הַחוֹטֶא בִּגְזֵלָה, אוֹ בְּשִׁפְחָה חֲרוּפָה, אוֹ שֶׁכָּפַר בַּפִּקָּדוֹן וְנִשְׁבַּע, קָרְבַּן אָשָׁם; וְזֶה הוּא הַנִּקְרָא אָשָׁם וַדַּאי.</P>

<P><B>עב</B>  לְהַקְרִיב קָרְבַּן עוֹלֶה וְיוֹרֵד, שֶׁנֶּאֱמָר "וְאִם-לֹא תַגִּיעַ יָדוֹ" (ויקרא ה,ז), "וְאִם-לֹא תַשִּׂיג יָדוֹ" (ויקרא ה,יא).</P>

<P><B>עג</B>  לְהִתְוַדּוֹת לִפְנֵי ה' מִכָּל חֵטְא שֶׁיַּעֲשֶׂה הָאָדָם, בְּשָׁעַת הַקָּרְבָּן וְשֶׁלֹּא בְּשָׁעַת הַקָּרְבָּן, שֶׁנֶּאֱמָר "וְהִתְוַדּוּ, אֶת-חַטָּאתָם אֲשֶׁר עָשׂוּ" (במדבר ה,ז).</P>

<P><B>עד</B>  לְהַקְרִיב הַזָּב קָרְבָּן אַחַר שֶׁיִּטְהַר, שֶׁנֶּאֱמָר "וְכִי-יִטְהַר הַזָּב . . ." (ויקרא טו,יג).</P>

<P><B>עה</B>  לְהַקְרִיב הַזָּבָה קָרְבָּן אַחַר שֶׁתִּטְהַר, שֶׁנֶּאֱמָר "וְאִם-טָהֲרָה, מִזּוֹבָהּ" (ויקרא טו,כח).</P>

<P><B>עו</B>  לְהַקְרִיב הַיּוֹלֶדֶת קָרְבָּן אַחַר שֶׁתִּטְהַר, שֶׁנֶּאֱמָר "וּבִמְלֹאת יְמֵי טָהֳרָהּ" (ויקרא יב,ו).</P>

<P><B>עז</B>  לְהַקְרִיב הַמְּצֹרָע קָרְבָּן אַחַר שֶׁיִּטְהַר, שֶׁנֶּאֱמָר "וּבַיּוֹם הַשְּׁמִינִי" (ויקרא יד,י).</P>

<P><B>עח</B>  לְעַשַּׂר הַבְּהֵמָה, שֶׁנֶּאֱמָר "וְכָל-מַעְשַׂר בָּקָר וָצֹאן" (ויקרא כז,לב).</P>

<P><B>עט</B>  לְקַדַּשׁ בְּכוֹר הַבְּהֵמָה הַטְּהוֹרָה וּלְהַקְרִיבוֹ, שֶׁנֶּאֱמָר "כָּל-הַבְּכוֹר אֲשֶׁר יִוָּלֵד" (דברים טו,יט).</P>

<P><B>פ</B>  לִפְדּוֹת בְּכוֹר אָדָם, שֶׁנֶּאֱמָר "אַךְ פָּדֹה תִפְדֶּה, אֵת בְּכוֹר הָאָדָם" (במדבר יח,טו).</P>

<P><B>פא</B>  לִפְדּוֹת פֶּטֶר חֲמוֹר, שֶׁנֶּאֱמָר "וּפֶטֶר חֲמוֹר תִּפְדֶּה בְשֶׂה" (שמות לד,כ).</P>

<P><B>פב</B>  לַעֲרֹף פֶּטֶר חֲמוֹר, שֶׁנֶּאֱמָר "וְאִם-לֹא תִפְדֶּה וַעֲרַפְתּוֹ" (שמות יג,יג; שמות לד,כ).</P>

<P><B>פג</B>  לְהָבִיא כָּל הַקָּרְבָּנוֹת שֶׁיֵּשׁ עַל הָאָדָם בְּחוֹבָה אוֹ בִּנְדָבָה בְּרֶגֶל רִאשׁוֹן שֶׁפָּגַע בּוֹ, שֶׁנֶּאֱמָר "וּבָאתָ שָּׁמָּה.  וַהֲבֵאתֶם שָׁמָּה" (דברים יב,ה-ו).</P>

<P><B>פד</B>  לְהַקְרִיב כָּל הַקָּרְבָּנוֹת בְּבֵית הַבְּחִירָה, שֶׁנֶּאֱמָר "וְשָׁם תַּעֲשֶׂה, כֹּל אֲשֶׁר אָנֹכִי מְצַוֶּךָּ" (דברים יב,יד).</P>

<P><B>פה</B>  לְהִטַּפַּל בַּהֲבָאַת הַקָּרְבָּנוֹת מֵחוּצָה לָאָרֶץ לְבֵית הַבְּחִירָה, שֶׁנֶּאֱמָר "רַק קָדָשֶׁיךָ אֲשֶׁר-יִהְיוּ לְךָ, וּנְדָרֶיךָ, תִּשָּׂא וּבָאתָ" (דברים יב,כו); מִפִּי הַשְּׁמוּעָה לָמְדוּ שְׁאֵינוּ מְדַבֵּר אֵלָא בְּקָדְשֵׁי חוּצָה לָאָרֶץ.</P>

<P><B>פו</B>  לִפְדּוֹת קֳדָשִׁים בַּעֲלֵי מוּמִין וְיִהְיוּ מֻתָּרִין בַּאֲכִילָה, שֶׁנֶּאֱמָר "רַק בְּכָל-אַוַּת נַפְשְׁךָ תִּזְבַּח וְאָכַלְתָּ בָשָׂר" (דברים יב,טו); מִפִּי הַשְּׁמוּעָה לָמְדוּ שְׁאֵינוּ מְדַבֵּר אֵלָא בִּפְסוּלֵי הַמֻּקְדָּשִׁין שֶׁיִּפָּדוּ.</P>

<P><B>פז</B>  לִהְיוֹת הַתְּמוּרָה קֹדֶשׁ, שֶׁנֶּאֱמָר "וְהָיָה-הוּא וּתְמוּרָתוֹ יִהְיֶה-קֹּדֶשׁ" (ויקרא כז,י; ויקרא כז,לג).</P>

<P><B>פח</B>  לֶאֱכֹל שְׁיַרֵי מְנָחוֹת, שֶׁנֶּאֱמָר "וְהַנּוֹתֶרֶת מִמֶּנָּה, יֹאכְלוּ אַהֲרֹן וּבָנָיו" (ויקרא ו,ט).</P>

<P><B>פט</B>  לֶאֱכֹל בְּשַׂר חַטָּאת וְאָשָׁם, שֶׁנֶּאֱמָר "וְאָכְלוּ אֹתָם אֲשֶׁר כֻּפַּר בָּהֶם" (שמות כט,לג).</P>

<P><B>צ</B>  לִשְׂרֹף בְּשַׂר קֹדֶשׁ שֶׁנִּטְמָא, שֶׁנֶּאֱמָר "וְהַבָּשָׂר אֲשֶׁר-יִגַּע בְּכָל-טָמֵא" (ויקרא ז,יט).</P>

<P><B>צא</B>  לִשְׂרֹף נוֹתָר, שֶׁנֶּאֱמָר "וְהַנּוֹתָר, מִבְּשַׂר הַזָּבַח--בַּיּוֹם, הַשְּׁלִישִׁי, בָּאֵשׁ, יִשָּׂרֵף" (ויקרא ז,יז).</P>

<P><B>צב</B>  לְגַדַּל הַנָּזִיר שְׂעָרוֹ, שֶׁנֶּאֱמָר "גַּדֵּל פֶּרַע, שְׂעַר רֹאשׁוֹ" (במדבר ו,ה).</P>

<P><B>צג</B>  לְגַלַּח הַנָּזִיר שְׂעָרוֹ עַל קָרְבְּנוֹתָיו בִּמְלֹאת יְמֵי נִזְרוֹ, אוֹ בְּתוֹךְ יְמֵי נִזְרוֹ אִם נִטְמָא, שֶׁנֶּאֱמָר "וְכִי-יָמוּת מֵת עָלָיו" (במדבר ו,ט).</P>

<P><B>צד</B>  לְקַיַּם אָדָם כָּל שֶׁהוֹצִיא בִּשְׂפָתָיו, מִקָּרְבָּן אוֹ צְדָקָה וְכַיּוֹצֶא בָּהֶן, שֶׁנֶּאֱמָר "מוֹצָא שְׂפָתֶיךָ, תִּשְׁמֹר וְעָשִׂיתָ" (דברים כג,כד).</P>

<P><B>צה</B>  לָדוּן בַּהֲפֵר נְדָרִים בְּכָל הַדִּינִין הָאֲמוּרִין בַּפָּרָשָׁה.</P>

<P><B>צו</B>  לִהְיוֹת כָּל נוֹגֵעַ בַּנְּבֵלָה טָמֵא, שֶׁנֶּאֱמָר "וְכִי יָמוּת מִן-הַבְּהֵמָה" (ויקרא יא,לט).</P>

<P><B>צז</B>  לִהְיוֹת שְׁמוֹנָה שְׁרָצִים מְטַמְּאִין, שֶׁנֶּאֱמָר "וְזֶה לָכֶם הַטָּמֵא" (ויקרא יא,כט).</P>

<P><B>צח</B>  לִהְיוֹת הָאֹכָלִין מִטַּמְּאִין, שֶׁנֶּאֱמָר "מִכָּל-הָאֹכֶל אֲשֶׁר יֵאָכֵל" (ויקרא יא,לד).</P>

<P><B>צט</B>  לִהְיוֹת הַנִּדָּה טְמֵאָה וּמְטַמְּאָה לַאֲחֵרִים.</P>

<P><B>ק</B>  לִהְיוֹת הַיּוֹלֶדֶת טְמֵאָה כַּנִּדָּה.</P>

<P><B>קא</B>  לִהְיוֹת הַמְּצֹרָע טָמֵא וּמְטַמֵּא.</P>

<P><B>קב</B>  לִהְיוֹת בֶּגֶד מְנֻגַּע טָמֵא וּמְטַמֵּא.</P>

<P><B>קג</B>  לִהְיוֹת בַּיִת מְנֻגַּע מְטַמֵּא.</P>

<P><B>קד</B>  לִהְיוֹת הַזָּב מְטַמֵּא.</P>

<P><B>קה</B>  לִהְיוֹת שִׁכְבַת זֶרַע מְטַמְּאָה.</P>

<P><B>קו</B>  לִהְיוֹת זָבָה מְטַמְּאָה.</P>

<P><B>קז</B>  לִהְיוֹת הַמֵּת מְטַמֵּא.</P>

<P><B>קח</B>  לִהְיוֹת מֵי נִדָּה מְטַמְּאִין לְאָדָם טָהוֹר, וּמְטַהֲרִין מִטֻּמְאַת מֵת בִּלְבָד.  וְכָל אֵלּוּ הַדִּינִין שֶׁלִּטְמָאוֹת אֵלּוּ, רֹב מִשְׁפָּט כָּל טֻמְאָה וְטֻמְאָה מֵהֶן מְבֹאָר בְּתוֹרָה שֶׁבִּכְתָב.</P>

<P><B>קט</B>  לִהְיוֹת הַטַּהְרָה מִכָּל הַטְּמָאוֹת בִּטְבִילָה בְּמֵי מִקְוָה, שֶׁנֶּאֱמָר "וְרָחַץ בַּמַּיִם אֶת-כָּל-בְּשָׂרוֹ" (ויקרא טו,טז); כָּךְ לָמְדוּ מִפִּי הַשְּׁמוּעָה שֶׁרְחִיצָה זוֹ בְּמַיִם שֶׁכָּל גּוּפוֹ עוֹלֶה בָּהֶן בְּבַת אַחַת.</P>

<P><B>קי</B>  לִהְיוֹת הַטַּהְרָה מִן הַצָּרַעַת בֵּין צָרַעַת אָדָם בֵּין צָרַעַת בַּיִת בְּעֵץ אֶרֶז וְאֵזוֹב וּשְׁנִי תּוֹלַעַת וּשְׁתֵּי צִפֳּרִים וּמַיִם חַיִּים, שֶׁנֶּאֱמָר "זֹאת תִּהְיֶה תּוֹרַת הַמְּצֹרָע" (ויקרא יד,ב).</P>

<P><B>קיא</B>  לִהְיוֹת הַמְּצֹרָע מְגַלֵּחַ כָּל שְׂעָרוֹ, שֶׁנֶּאֱמָר "וְהָיָה בַיּוֹם הַשְּׁבִיעִי יְגַלַּח אֶת-כָּל-שְׂעָרוֹ" (ויקרא יד,ט).</P>

<P><B>קיב</B>  לִהְיוֹת הַמְּצֹרָע יָדוּעַ לַכֹּל בַּדְּבָרִים הָאֲמוּרִים בּוֹ, "בְּגָדָיו יִהְיוּ פְרֻמִים וְרֹאשׁוֹ יִהְיֶה פָרוּעַ, וְעַל-שָׂפָם, יַעְטֶה; וְטָמֵא טָמֵא, יִקְרָא" (ויקרא יג,מה).  וְכֵן שְׁאָר הַטְּמֵאִים צְרִיכִין לְהוֹדִיעַ אֶת עַצְמָן.</P>

<P><B>קיג</B>  לַעֲשׂוֹת פָּרָה אֲדֻמָּה לִהְיוֹת אֶפְרָהּ מוּכָן, שֶׁנֶּאֱמָר "וְהָיְתָה לַעֲדַת בְּנֵי-יִשְׂרָאֵל" (במדבר יט,ט).</P>

<P><B>קיד</B>  לִהְיוֹת מַעְרִיךְ אָדָם נוֹתֵן דָּמִים הַקְּצוּבִין בַּפָּרָשָׁה, שֶׁנֶּאֱמָר "אִישׁ, כִּי יַפְלִא נֶדֶר" (ויקרא כז,ב).</P>

<P><B>קטו</B>  לִהְיוֹת מַעְרִיךְ בְּהֵמָה טְמֵאָה נוֹתֵן דָּמֶיהָ, שֶׁנֶּאֱמָר "וְהֶעֱמִיד אֶת-הַבְּהֵמָה" (ויקרא כז,יא).</P>

<P><B>קטז</B>  לִהְיוֹת מַעְרִיךְ בֵּיתוֹ נוֹתֵן כְּעֵרֶךְ הַכּוֹהֵן, שֶׁנֶּאֱמָר "וְאִישׁ, כִּי-יַקְדִּשׁ אֶת-בֵּיתוֹ" (ויקרא כז,יד).</P>

<P><B>קיז</B>  לִתֵּן מַקְדִּישׁ שָׂדֵהוּ עֶרְכָּהּ הָאָמוּר בַּתּוֹרָה, שֶׁנֶּאֱמָר "וְאִם מִשְּׂדֵה אֲחֻזָּתוֹ" (ויקרא כז,טז).</P>

<P><B>קיח</B>  לְהוֹסִיף הַמּוֹעֵל אוֹ אוֹכֵל תְּרוּמָה חֹמֶשׁ עַל הַקֶּרֶן וּלְהַחְזִירוֹ, שֶׁנֶּאֱמָר "וְאֵת אֲשֶׁר חָטָא מִן-הַקֹּדֶשׁ יְשַׁלֵּם" (ויקרא ה,טז).</P>

<P><B>קיט</B>  לִהְיוֹת נֶטַע רְבָעִי קֹדֶשׁ, שֶׁנֶּאֱמָר "יִהְיֶה, כָּל-פִּרְיוֹ--קֹדֶשׁ הִלּוּלִים" (ויקרא יט,כד).</P>

<P><B>קכ</B>  לְהַנִּיחַ פֵּאָה.</P>

<P><B>קכא</B>  לְהַנִּיחַ לֶקֶט.</P>

<P><B>קכב</B>  לְהַנִּיחַ עֹמֶר הַשִּׁכְחָה.</P>

<P><B>קכג</B>  לְהַנִּיחַ עוֹלֵלוֹת בַּכֶּרֶם.</P>

<P><B>קכד</B>  לְהַנִּיחַ פֶּרֶט הַכֶּרֶם.  לְפִי שֶׁבְּכָל אֵלּוּ נֶאֱמָר "לֶעָנִי וְלַגֵּר תַּעֲזֹב אֹתָם" (ויקרא יט,י; ויקרא כג,כב); וְזוֹ הִיא מִצְוַת עֲשֵׂה שֶׁלָּהֶם.</P>

<P><B>קכה</B>  לְהָבִיא בִּכּוּרִים לְבֵית הַבְּחִירָה, שֶׁנֶּאֱמָר "רֵאשִׁית, בִּכּוּרֵי אַדְמָתְךָ" (שמות כג,יט; שמות לד,כו).</P>

<P><B>קכו</B>  לְהַפְרִישׁ תְּרוּמָה גְּדוֹלָה לַכּוֹהֵן, שֶׁנֶּאֱמָר "רֵאשִׁית דְּגָנְךָ . . ." (דברים יח,ד).</P>

<P><B>קכז</B>  לְהַפְרִישׁ מַעְשַׂר דָּגָן לַלְּוִיִּים, שֶׁנֶּאֱמָר "וְכָל-מַעְשַׂר הָאָרֶץ" (ויקרא כז,ל).</P>

<P><B>קכח</B>  לְהַפְרִישׁ מַעֲשֵׂר שֵׁנִי לְהֵאָכֵל לִבְעָלָיו בִּירוּשָׁלַיִם, שֶׁנֶּאֱמָר "עַשֵּׂר תְּעַשֵּׂר, אֵת כָּל-תְּבוּאַת זַרְעֶךָ" (דברים יד,כב); מִפִּי הַשְּׁמוּעָה לָמְדוּ שֶׁזֶּה הוּא מַעֲשֵׂר שֵׁנִי.</P>

<P><B>קכט</B>  לִהְיוֹת הַלְּוִיִּים מַפְרִישִׁין מַעֲשֵׂר מִן הַמַּעֲשֵׂר שֶׁלָּקְחוּ מִיִּשְׂרָאֵל וְנוֹתְנִין אוֹתוֹ לַכּוֹהֲנִים, שֶׁנֶּאֱמָר "וְאֶל-הַלְוִיִּם תְּדַבֵּר" (במדבר יח,כו).</P>

<P><B>קל</B>  לְהַפְרִישׁ מַעְשַׂר עָנִי תַּחַת מַעֲשֵׂר שֵׁנִי בַּשְּׁלִישִׁית וּבַשִּׁשִּׁית בַּשָּׁבוּעַ, שֶׁנֶּאֱמָר "מִקְצֵה שָׁלֹשׁ שָׁנִים, תּוֹצִיא אֶת-כָּל-מַעְשַׂר תְּבוּאָתְךָ" (דברים יד,כח).</P>

<P><B>קלא</B>  לְהִתְוַדּוֹת וִדּוּי מַעֲשֵׂר, שֶׁנֶּאֱמָר "וְאָמַרְתָּ לִפְנֵי ה' אֱלֹהֶיךָ בִּעַרְתִּי הַקֹּדֶשׁ" (דברים כו,יג).</P>

<P><B>קלב</B>  לִקְרוֹת עַל הַבִּכּוּרִים, שֶׁנֶּאֱמָר "וְעָנִיתָ וְאָמַרְתָּ לִפְנֵי ה' אֱלֹהֶיךָ" (דברים כו,ה).</P>

<P><B>קלג</B>  לְהַפְרִישׁ חַלָּה לַכּוֹהֵן, שֶׁנֶּאֱמָר "רֵאשִׁית, עֲרִסֹתֵכֶם--חַלָּה, תָּרִימוּ" (במדבר טו,כ).</P>

<P><B>קלד</B>  לְהַשְׁמִיט קַרְקָע, שֶׁנֶּאֱמָר "וְהַשְּׁבִיעִת תִּשְׁמְטֶנָּה וּנְטַשְׁתָּהּ" (שמות כג,יא).</P>

<P><B>קלה</B>  לִשְׁבֹּת מֵעֲבוֹדַת הָאָרֶץ, שֶׁנֶּאֱמָר "בֶּחָרִישׁ וּבַקָּצִיר, תִּשְׁבֹּת" (שמות לד,כא).</P>

<P><B>קלו</B>  לְקַדַּשׁ שְׁנַת יוֹבֵל בִּשְׁבִיתָה כַּשְּׁמִטָּה, שֶׁנֶּאֱמָר "וְקִדַּשְׁתֶּם, אֵת שְׁנַת הַחֲמִשִּׁים" (ויקרא כה,י).</P>

<P><B>קלז</B>  לִתְקֹעַ בַּשּׁוֹפָר בִּשְׁנַת הַיּוֹבֵל, שֶׁנֶּאֱמָר "וְהַעֲבַרְתָּ שׁוֹפַר תְּרוּעָה" (ויקרא כה,ט).</P>

<P><B>קלח</B>  לִתֵּן גְּאֻלָּה לָאָרֶץ בִּשְׁנַת יוֹבֵל, שֶׁנֶּאֱמָר "וּבְכֹל, אֶרֶץ אֲחֻזַּתְכֶם, גְּאֻלָּה, תִּתְּנוּ לָאָרֶץ" (ויקרא כה,כד).</P>

<P><B>קלט</B>  לִהְיוֹת גְּאֻלַּת בָּתֵּי עָרֵי חוֹמָה עַד שָׁנָה, שֶׁנֶּאֱמָר "וְאִישׁ, כִּי-יִמְכֹּר בֵּית-מוֹשַׁב עִיר חוֹמָה" (ויקרא כה,כט).</P>

<P><B>קמ</B>  לִמְנוֹת שְׁנֵי יוֹבֵל שָׁנִים וּשְׁמִטִּים, שֶׁנֶּאֱמָר "וְסָפַרְתָּ לְךָ, שֶׁבַע שַׁבְּתֹת שָׁנִים" (ויקרא כה,ח).</P>

<P><B>קמא</B>  לְהַשְׁמִיט כְּסָפִים בַּשְּׁבִיעִית, שֶׁנֶּאֱמָר "שָׁמוֹט כָּל-בַּעַל מַשֵּׁה יָדוֹ" (דברים טו,ב).</P>

<P><B>קמב</B>  לִנְגֹשׂ לַנָּכְרִי, שֶׁנֶּאֱמָר "אֶת-הַנָּכְרִי, תִּגֹּשׂ; וַאֲשֶׁר יִהְיֶה לְךָ" (דברים טו,ג).</P>

<P><B>קמג</B>  לִתֵּן מִן הַבְּהֵמָה לַכּוֹהֵן הַזְּרוֹעַ וְהַלְּחָיַיִם וְהַקֵּבָה, שֶׁנֶּאֱמָר "וְנָתַן, לַכֹּהֵן, הַזְּרֹעַ" (דברים יח,ג).</P>

<P><B>קמד</B>  לִתֵּן רֵאשִׁית הַגֵּז לַכּוֹהֵן, שֶׁנֶּאֱמָר "וְרֵאשִׁית גֵּז צֹאנְךָ--תִּתֶּן-לוֹ" (דברים יח,ד).</P>

<P><B>קמה</B>  לָדוּן בְּדִינֵי חֲרָמִים, מֵהֶם לַה' וּמֵהֶם לַכּוֹהֵן, שֶׁנֶּאֱמָר "אַךְ-כָּל-חֵרֶם . . ." (ויקרא כז,כח).</P>

<P><B>קמו</B>  לִשְׁחֹט בְּהֵמָה חַיָּה וָעוֹף וְאַחַר כָּךְ יֹאכַל בְּשָׂרָן, שֶׁנֶּאֱמָר "וְזָבַחְתָּ מִבְּקָרְךָ וּמִצֹּאנְךָ" (דברים יב,כא).</P>

<P><B>קמז</B>  לְכַסּוֹת דַּם חַיָּה וָעוֹף, שֶׁנֶּאֱמָר "וְשָׁפַךְ, אֶת-דָּמוֹ, וְכִסָּהוּ, בֶּעָפָר" (ויקרא יז,יג).</P>

<P><B>קמח</B>  לְשַׁלַּח הַקֵּן, שֶׁנֶּאֱמָר "שַׁלֵּחַ תְּשַׁלַּח אֶת-הָאֵם, וְאֶת-הַבָּנִים תִּקַּח-לָךְ" (דברים כב,ז).</P>

<P><B>קמט</B>  לִבְדֹּק בְּסִימָנֵי בְּהֵמָה, שֶׁנֶּאֱמָר "זֹאת הַחַיָּה אֲשֶׁר תֹּאכְלוּ" (ויקרא יא,ב).</P>

<P><B>קנ</B>  לִבְדֹּק בְּסִימָנֵי הָעוֹף עַד שֶׁיַּבְדִּיל בֵּין טָמֵא שֶׁבּוֹ לְטָהוֹר שֶׁבּוֹ, שֶׁנֶּאֱמָר "כָּל-צִפּוֹר טְהֹרָה, תֹּאכֵלוּ" (דברים יד,יא).</P>

<P><B>קנא</B>  לִבְדֹּק בְּסִימָנֵי חֲגָבִים לֵידַע טָהוֹר מִן הַטָּמֵא, שֶׁנֶּאֱמָר "אֲשֶׁר-לוֹ כְרָעַיִם" (ויקרא יא,כא).</P>

<P><B>קנב</B>  לִבְדֹּק בְּסִימָנֵי דָּגִים, שֶׁנֶּאֱמָר "אֶת-זֶה, תֹּאכְלוּ, מִכֹּל, אֲשֶׁר בַּמָּיִם" (ויקרא יא,ט; דברים יד,ט).</P>

<P><B>קנג</B>  לְקַדַּשׁ חֳדָשִׁים וְלַחְשֹׁב שָׁנִים וָחֳדָשִׁים בְּבֵית דִּין בִּלְבָד, שֶׁנֶּאֱמָר "הַחֹדֶשׁ הַזֶּה לָכֶם, רֹאשׁ חֳדָשִׁים" (שמות יב,ב).</P>

<P><B>קנד</B>  לִשְׁבֹּת בַּשַּׁבָּת, שֶׁנֶּאֱמָר "וּבַיּוֹם הַשְּׁבִיעִי תִּשְׁבֹּת" (שמות כג,יב; שמות לד,כא).</P>

<P><B>קנה</B>  לְקַדַּשׁ שַׁבָּת, שֶׁנֶּאֱמָר "זָכוֹר אֶת-יוֹם הַשַּׁבָּת, לְקַדְּשׁוֹ" (שמות כ,ז).</P>

<P><B>קנו</B>  לְבַעַר חָמֵץ, שֶׁנֶּאֱמָר "בַּיּוֹם הָרִאשׁוֹן, תַּשְׁבִּיתוּ שְּׂאֹר מִבָּתֵּיכֶם" (שמות יב,טו).</P>

<P><B>קנז</B>  לְסַפַּר בִּיצִיאַת מִצְרַיִם בַּלַּיְלָה הָרִאשׁוֹן שֶׁלְּחַג הַמַּצּוֹת, שֶׁנֶּאֱמָר "וְהִגַּדְתָּ לְבִנְךָ" (שמות יג,ח).</P>

<P><B>קנח</B>  לֶאֱכֹל מַצָּה בְּלֵיל זֶה, שֶׁנֶּאֱמָר "בָּעֶרֶב, תֹּאכְלוּ, מַצֹּת" (שמות יב,יח).</P>

<P><B>קנט</B>  לִשְׁבֹּת בָּרִאשׁוֹן שֶׁלַּפֶּסַח, שֶׁנֶּאֱמָר "בַּיּוֹם הָרִאשׁוֹן, מִקְרָא-קֹדֶשׁ" (שמות יב,טז).</P>

<P><B>קס</B>  לִשְׁבֹּת בַּשְּׁבִיעִי בּוֹ, שֶׁנֶּאֱמָר "וּבַיּוֹם הַשְּׁבִיעִי, מִקְרָא-קֹדֶשׁ" (שמות יב,טז; במדבר כח,כה).</P>

<P><B>קסא</B>  לִסְפֹּר מִקְּצִירַת הָעֹמֶר תִּשְׁעָה וְאַרְבָּעִים יוֹם, שֶׁנֶּאֱמָר "וּסְפַרְתֶּם לָכֶם, מִמָּחֳרַת הַשַּׁבָּת" (ויקרא כג,טו).</P>

<P><B>קסב</B>  לִשְׁבֹּת בְּיוֹם חֲמִשִּׁים, שֶׁנֶּאֱמָר "וּקְרָאתֶם בְּעֶצֶם הַיּוֹם הַזֶּה, מִקְרָא-קֹדֶשׁ" (ויקרא כג,כא).</P>

<P><B>קסג</B>  לִשְׁבֹּת בָּרִאשׁוֹן שֶׁלְּחֹדֶשׁ הַשְּׁבִיעִי, שֶׁנֶּאֱמָר "בְּאֶחָד לַחֹדֶשׁ, יִהְיֶה לָכֶם שַׁבָּתוֹן" (ויקרא כג,כד).</P>

<P><B>קסד</B>  לְהִתְעַנּוֹת בָּעֲשִׂירִי בּוֹ, שֶׁנֶּאֱמָר "וּבֶעָשׂוֹר לַחֹדֶשׁ תְּעַנּוּ אֶת-נַפְשֹׁתֵיכֶם" (ראה ויקרא טז,כט; במדבר כט,ז).</P>

<P><B>קסה</B>  לִשְׁבֹּת בְּיוֹם הַצּוֹם, שֶׁנֶּאֱמָר "שַׁבַּת שַׁבָּתוֹן הוּא לָכֶם" (ויקרא כג,לב).</P>

<P><B>קסו</B>  לִשְׁבֹּת בָּרִאשׁוֹן שֶׁלְּחַג הַסֻּכּוֹת, שֶׁנֶּאֱמָר "בַּיּוֹם הָרִאשׁוֹן, מִקְרָא-קֹדֶשׁ" (ויקרא כג,לה).</P>

<P><B>קסז</B>  לִשְׁבֹּת בַּשְּׁמִינִי שֶׁלֶּחָג, שֶׁנֶּאֱמָר "וּבַיּוֹם הַשְּׁמִינִי מִקְרָא-קֹדֶשׁ" (ראה ויקרא כג,לו).</P>

<P><B>קסח</B>  לֵישֵׁב בַּסֻּכָּה שִׁבְעַת יָמִים, שֶׁנֶּאֱמָר "בַּסֻּכֹּת תֵּשְׁבוּ, שִׁבְעַת יָמִים" (ויקרא כג,מב).</P>

<P><B>קסט</B>  לִטֹּל לוֹלָב, שֶׁנֶּאֱמָר "וּלְקַחְתֶּם לָכֶם בַּיּוֹם הָרִאשׁוֹן, פְּרִי עֵץ הָדָר" (ויקרא כג,מ).</P>

<P><B>קע</B>  לִשְׁמֹעַ קוֹל שׁוֹפָר בְּרֹאשׁ הַשָּׁנָה, שֶׁנֶּאֱמָר "יוֹם תְּרוּעָה, יִהְיֶה לָכֶם" (במדבר כט,א).</P>

<P><B>קעא</B>  לִתֵּן מַחֲצִית הַשֶּׁקֶל בְּכָל שָׁנָה, שֶׁנֶּאֱמָר "זֶה יִתְּנוּ, כָּל-הָעֹבֵר" (שמות ל,יג).</P>

<P><B>קעב</B>  לִשְׁמֹעַ מִכָּל נָבִיא שֶׁיִּהְיֶה בְּכָל דּוֹר וָדוֹר אִם לֹא יוֹסִיף וְלֹא יִגְרַע, שֶׁנֶּאֱמָר "אֵלָיו, תִּשְׁמָעוּן" (דברים יח,טו).</P>

<P><B>קעג</B>  לְמַנּוֹת מֶלֶךְ, שֶׁנֶּאֱמָר "שׂוֹם תָּשִׂים עָלֶיךָ מֶלֶךְ" (דברים יז,טו).</P>

<P><B>קעד</B>  לִשְׁמֹעַ מִכָּל בֵּית דִּין הַגָּדוֹל שֶׁיַּעַמְדוּ לָהֶם לְיִשְׂרָאֵל, שֶׁנֶּאֱמָר "וְעַל-הַמִּשְׁפָּט אֲשֶׁר-יֹאמְרוּ לְךָ--תַּעֲשֶׂה" (דברים יז,יא).</P>

<P><B>קעה</B>  לִנְטוֹת אַחֲרֵי רַבִּים אִם תִּהְיֶה מַחְלֹקֶת בֵּין הַסַּנְהֶדְּרִין בַּדִּינִין, שֶׁנֶּאֱמָר "אַחֲרֵי רַבִּים--לְהַטֹּת" (שמות כג,ב).</P>

<P><B>קעו</B>  לְמַנּוֹת שׁוֹפְטִים וְשׁוֹטְרִים בְּכָל קָהָל וְקָהָל מִיִּשְׂרָאֵל, שֶׁנֶּאֱמָר "שֹׁפְטִים וְשֹׁטְרִים, תִּתֶּן-לְךָ" (דברים טז,יח).</P>

<P><B>קעז</B>  לְהַשְׁווֹת בֵּין בַּעֲלֵי דִּינִין בְּשָׁעָה שֶׁעוֹמְדִין בַּדִּין, שֶׁנֶּאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).</P>

<P><B>קעח</B>  לְהָעִיד בְּבֵית דִּין לְמִי שֶׁיֵּשׁ לוֹ עֵדוּת, שֶׁנֶּאֱמָר "וְהוּא עֵד, אוֹ רָאָה אוֹ יָדָע" (ויקרא ה,א).</P>

<P><B>קעט</B>  לַחְקֹר הָעֵדִים הַרְבֵּה, שֶׁנֶּאֱמָר "וְדָרַשְׁתָּ וְחָקַרְתָּ וְשָׁאַלְתָּ, הֵיטֵב" (דברים יג,טו).</P>

<P><B>קפ</B>  לַעֲשׂוֹת לְעֵדִים זוֹמְמִים כְּמוֹ שֶׁדִּמּוּ לַעֲשׂוֹת, שֶׁנֶּאֱמָר "וַעֲשִׂיתֶם לוֹ, כַּאֲשֶׁר זָמַם" (דברים יט,יט).</P>

<P><B>קפא</B>  לַעֲרֹף אֶת הָעֶגְלָה כְּמִצְוָתָהּ, שֶׁנֶּאֱמָר "וְעָרְפוּ-שָׁם אֶת-הָעֶגְלָה, בַּנָּחַל" (דברים כא,ד).</P>

<P><B>קפב</B>  לְהָכִין שֵׁשׁ עָרֵי מִקְלָט, שֶׁנֶּאֱמָר "תָּכִין לְךָ, הַדֶּרֶךְ, וְשִׁלַּשְׁתָּ אֶת-גְּבוּל אַרְצְךָ" (דברים יט,ג).</P>

<P><B>קפג</B>  לָתֵת לַלְּוִיִּים עָרִים לָשֶׁבֶת, וְגַם הֶם קוֹלְטוֹת, שֶׁנֶּאֱמָר "וְנָתְנוּ לַלְוִיִּם . . . עָרִים" (במדבר לה,ב).</P>

<P><B>קפד</B>  לַעֲשׂוֹת מַעֲקֶה, שֶׁנֶּאֱמָר "וְעָשִׂיתָ מַעֲקֶה לְגַגֶּךָ" (דברים כב,ח).</P>

<P><B>קפה</B>  לְאַבַּד עֲבוֹדָה זָרָה וְכָל מְשַׁמְּשֶׁיהָ, שֶׁנֶּאֱמָר "אַבֵּד תְּאַבְּדוּן אֶת-כָּל-הַמְּקֹמוֹת" (דברים יב,ב).</P>

<P><B>קפו</B>  לַהְרֹג אַנְשֵׁי עִיר הַנִּדַּחַת וְלִשְׂרֹף אֶת הָעִיר, שֶׁנֶּאֱמָר "וְשָׂרַפְתָּ בָאֵשׁ . . ." (דברים יג,יז).</P>

<P><B>קפז</B>  לְאַבַּד שִׁבְעָה עֲמָמִים מֵאֶרֶץ יִשְׂרָאֵל, שֶׁנֶּאֱמָר "הַחֲרֵם תַּחֲרִימֵם" (דברים כ,יז).</P>

<P><B>קפח</B>  לְהַכְרִית זַרְעוֹ שֶׁלַּעֲמָלֵק, שֶׁנֶּאֱמָר "תִּמְחֶה אֶת-זֵכֶר עֲמָלֵק" (דברים כה,יט).</P>

<P><B>קפט</B>  לִזְכֹּר מַה שֶׁעָשָׂה עֲמָלֵק תָּמִיד, שֶׁנֶּאֱמָר "זָכוֹר, אֵת אֲשֶׁר-עָשָׂה לְךָ עֲמָלֵק" (דברים כה,יז).</P>

<P><B>קצ</B>  לַעֲשׂוֹת בְּמִלְחֶמֶת הָרְשׁוּת כַּמִּשְׁפָּט הַכָּתוּב בַּתּוֹרָה, שֶׁנֶּאֱמָר "כִּי-תִקְרַב אֶל-עִיר" (דברים כ,י).</P>

<P><B>קצא</B>  לִמְשֹׁחַ כּוֹהֵן לַמִּלְחָמָה, שֶׁנֶּאֱמָר "וְהָיָה, כְּקָרָבְכֶם אֶל-הַמִּלְחָמָה; וְנִגַּשׁ הַכֹּהֵן" (דברים כ,ב).</P>

<P><B>קצב</B>  לְהַתְקִין יָד בַּמַּחֲנֶה, שֶׁנֶּאֱמָר "וְיָד תִּהְיֶה לְךָ, מִחוּץ לַמַּחֲנֶה" (דברים כג,יג).</P>

<P><B>קצג</B>  לְהַתְקִין יָתֵד, שֶׁנֶּאֱמָר "וְיָתֵד תִּהְיֶה לְךָ, עַל-אֲזֵנֶךָ" (דברים כג,יד).</P>

<P><B>קצד</B>  לְהָשִׁיב אֶת הַגָּזֵל, שֶׁנֶּאֱמָר "וְהֵשִׁיב אֶת-הַגְּזֵלָה אֲשֶׁר גָּזָל" (ויקרא ה,כג).</P>

<P><B>קצה</B>  לִתֵּן צְדָקָה, שֶׁנֶּאֱמָר "פָּתֹחַ תִּפְתַּח אֶת-יָדְךָ" (דברים טו,ח; דברים טו,יא).</P>

<P><B>קצו</B>  לְהַעְנִיק לְעֶבֶד עִבְרִי, שֶׁנֶּאֱמָר "הַעֲנֵיק תַּעֲנִיק, לוֹ" (דברים טו,יד); וְכֵן לְאָמָה עִבְרִיָּה.</P>

<P><B>קצז</B>  לְהַלְווֹת לֶעָנִי, שֶׁנֶּאֱמָר "אִם-כֶּסֶף תַּלְוֶה אֶת-עַמִּי, אֶת-הֶעָנִי" (שמות כב,כד); "אִם" זֶה אֵינוּ רְשׁוּת אֵלָא מִצְוָה, שֶׁנֶּאֱמָר "וְהַעֲבֵט, תַּעֲבִיטֶנּוּ" (דברים טו,ח).</P>

<P><B>קצח</B>  לְהַלְווֹת לַנָּכְרִי בְּרִבִּית, שֶׁנֶּאֱמָר "לַנָּכְרִי תַשִּׁיךְ" (דברים כג,כא); מִפִּי הַשְּׁמוּעָה לָמְדוּ שֶׁזּוֹ מִצְוַת עֲשֵׂה.</P>

<P><B>קצט</B>  לְהָשִׁיב הַמַּשְׁכּוֹן לִבְעָלָיו, שֶׁנֶּאֱמָר "הָשֵׁב תָּשִׁיב לוֹ אֶת-הַעֲבוֹט" (דברים כד,יג).</P>

<P><B>ר</B>  לִתֵּן שְׂכַר שָׂכִיר בִּזְמַנּוֹ, שֶׁנֶּאֱמָר "בְּיוֹמוֹ תִתֵּן שְׂכָרוֹ" (דברים כד,טו).</P>

<P><B>רא</B>  לִהְיוֹת הַשָּׂכִיר אוֹכֵל בִּזְמָן שְׂכִירוּתוֹ, שֶׁנֶּאֱמָר "כִּי תָבֹא בְּכֶרֶם רֵעֶךָ . . . כִּי תָבֹא בְּקָמַת רֵעֶךָ" (דברים כג,כה-כו).</P>

<P><B>רב</B>  לַעֲזֹב מֵעַל חֲבֵרוֹ אוֹ מֵעַל בְּהֶמְתּוֹ, שֶׁנֶּאֱמָר "עָזֹב תַּעֲזֹב, עִמּוֹ" (שמות כג,ה).</P>

<P><B>רג</B>  לְהָקִים הַמַּשָּׂא עַל הַבְּהֵמָה, שֶׁנֶּאֱמָר "הָקֵם תָּקִים, עִמּוֹ" (דברים כב,ד).</P>

<P><B>רד</B>  לְהָשִׁיב הָאֲבֵדָה, שֶׁנֶּאֱמָר "הָשֵׁב תְּשִׁיבֵם, לְאָחִיךָ" (דברים כב,א).</P>

<P><B>רה</B>  לְהוֹכִיחַ הַחוֹטֶא, שֶׁנֶּאֱמָר "הוֹכֵחַ תּוֹכִיחַ אֶת-עֲמִיתֶךָ" (ויקרא יט,יז).</P>

<P><B>רו</B>  לֶאֱהֹב כָּל אָדָם מִבְּנֵי בְּרִית, שֶׁנֶּאֱמָר "וְאָהַבְתָּ לְרֵעֲךָ כָּמוֹךָ" (ויקרא יט,יח).</P>

<P><B>רז</B>  לֶאֱהֹב אֶת הַגֵּר, שֶׁנֶּאֱמָר "וַאֲהַבְתֶּם, אֶת-הַגֵּר" (דברים י,יט).</P>

<P><B>רח</B>  לְצַדַּק מֹאזְנַיִם עִם הַמִּשְׁקָלוֹת, שֶׁנֶּאֱמָר "מֹאזְנֵי צֶדֶק אַבְנֵי-צֶדֶק" (ויקרא יט,לו).</P>

<P><B>רט</B>  לְכַבַּד הַחֲכָמִים, שֶׁנֶּאֱמָר "מִפְּנֵי שֵׂיבָה תָּקוּם" (ויקרא יט,לב).</P>

<P><B>רי</B>  לְכַבַּד אָב וָאֵם, שֶׁנֶּאֱמָר "כַּבֵּד אֶת-אָבִיךָ, וְאֶת-אִמֶּךָ" (שמות כ,יא; דברים ה,טו).</P>

<P><B>ריא</B>  לְיִרְאָה מֵאָב וָאֵם, שֶׁנֶּאֱמָר "אִישׁ אִמּוֹ וְאָבִיו תִּירָאוּ" (ויקרא יט,ג).</P>

<P><B>ריב</B>  לִפְרוֹת וְלִרְבּוֹת, שֶׁנֶּאֱמָר "פְּרוּ וּרְבוּ" (בראשית ט,ז).</P>

<P><B>ריג</B>  לִבְעֹל בְּקִדּוּשִׁין, שֶׁנֶּאֱמָר "כִּי-יִקַּח אִישׁ, אִשָּׁה; וּבָא אֵלֶיהָ" (דברים כב,יג; וראה דברים כד,א).</P>

<P><B>ריד</B>  לְשַׂמַּח חָתָן אֶת אִשְׁתּוֹ שָׁנָה, שֶׁנֶּאֱמָר "נָקִי יִהְיֶה לְבֵיתוֹ, שָׁנָה אֶחָת" (דברים כד,ה).</P>

<P><B>רטו</B>  לָמוּל אֶת הַבֵּן, שֶׁנֶּאֱמָר "וּבַיּוֹם, הַשְּׁמִינִי, יִמּוֹל, בְּשַׂר עָרְלָתוֹ" (ויקרא יב,ג).</P>

<P><B>רטז</B>  לְיַבַּם אֵשֶׁת אָח, שֶׁנֶּאֱמָר "יְבָמָהּ יָבֹא עָלֶיהָ" (דברים כה,ה).</P>

<P><B>ריז</B>  לַחְלֹץ לַיָּבָם, שֶׁנֶּאֱמָר "וְחָלְצָה נַעֲלוֹ" (דברים כה,ט).</P>

<P><B>ריח</B>  לִשָּׂא אוֹנֵס אֶת אֲנוּסָתוֹ, שֶׁנֶּאֱמָר "וְלוֹ-תִהְיֶה לְאִשָּׁה" (דברים כב,כט).</P>

<P><B>ריט</B>  לֵישֵׁב מוֹצִיא שֵׁם רָע עִם אִשְׁתּוֹ כָּל יָמָיו, שֶׁנֶּאֱמָר "וְלוֹ-תִהְיֶה לְאִשָּׁה" (דברים כב,יט).</P>

<P><B>רכ</B>  לָדוּן בִּמְפַתֶּה בַּחֲמִשִּׁים שֶׁקֶל עִם שְׁאָר דִּינָיו, שֶׁנֶּאֱמָר "כִּי-יְפַתֶּה אִישׁ" (שמות כב,טו).</P>

<P><B>רכא</B>  לַעֲשׂוֹת לִיפַת תֹּאַר כַּכָּתוּב, שֶׁנֶּאֱמָר "וְרָאִיתָ, בַּשִּׁבְיָה" (דברים כא,יא).</P>

<P><B>רכב</B>  לְגָרַשׁ בַּשְּׁטָר, שֶׁנֶּאֱמָר "וְכָתַב לָהּ סֵפֶר כְּרִיתֻת וְנָתַן בְּיָדָהּ" (דברים כד,א; דברים כד,ג).</P>

<P><B>רכג</B>  לַעֲשׂוֹת לַסּוֹטָה כְּתוֹרָתָהּ, שֶׁנֶּאֱמָר "וְעָשָׂה לָהּ הַכֹּהֵן, אֵת כָּל-הַתּוֹרָה הַזֹּאת" (במדבר ה,ל).</P>

<P><B>רכד</B>  לְהַלְקוֹת הָרְשָׁעִים, שֶׁנֶּאֱמָר "וְהִפִּילוֹ הַשֹּׁפֵט וְהִכָּהוּ" (דברים כה,ב).</P>

<P><B>רכה</B>  לְהַגְלוֹת רוֹצֵחַ בִּשְׁגָגָה, שֶׁנֶּאֱמָר "וְיָשַׁב שָׁם, עַד-מוֹת הַכֹּהֵן" (ראה במדבר לה,כה).</P>

<P><B>רכו</B>  לִהְיוֹת בֵּית דִּין הוֹרְגִין בְּסַיִף, שֶׁנֶּאֱמָר "נָקֹם, יִנָּקֵם" (שמות כא,כ).</P>

<P><B>רכז</B>  לִהְיוֹת בֵּית דִּין הוֹרְגִין בְּחָנֵק, שֶׁנֶּאֱמָר "מוֹת-יוּמַת הַנֹּאֵף, וְהַנֹּאָפֶת" (ויקרא כ,י).</P>

<P><B>רכח</B>  לִהְיוֹת בֵּית דִּין שׂוֹרְפִין בְּאֵשׁ, שֶׁנֶּאֱמָר "בָּאֵשׁ יִשְׂרְפוּ אֹתוֹ, וְאֶתְהֶן" (ויקרא כ,יד).</P>

<P><B>רכט</B>  לִהְיוֹת בֵּית דִּין סוֹקְלִין בַּאֲבָנִים, שֶׁנֶּאֱמָר "וּסְקַלְתֶּם אֹתָם" (דברים כב,כד).</P>

<P><B>רל</B>  לִתְלוֹת מִי שֶׁנִּתְחַיַּב תְּלִיָּה, שֶׁנֶּאֱמָר "וְתָלִיתָ אֹתוֹ, עַל-עֵץ" (דברים כא,כב).</P>

<P><B>רלא</B>  לִקְבֹּר הַנֶּהְרָג בְּיוֹמוֹ, שֶׁנֶּאֱמָר "כִּי-קָבוֹר תִּקְבְּרֶנּוּ בַּיּוֹם הַהוּא" (דברים כא,כג).</P>

<P><B>רלב</B>  לָדוּן בְּעֶבֶד עִבְרִי כְּהִלְכּוֹתָיו, שֶׁנֶּאֱמָר "כִּי תִקְנֶה עֶבֶד עִבְרִי" (שמות כא,ב).</P>

<P><B>רלג</B>  לְיַעַד אָמָה עִבְרִיָּה, שֶׁנֶּאֱמָר "אֲשֶׁר-לוֹ יְעָדָהּ . . . וְאִם-לִבְנוֹ, יִיעָדֶנָּה" (שמות כא,ח-ט).</P>

<P><B>רלד</B>  לִפְדּוֹת אָמָה עִבְרִיָּה, שֶׁנֶּאֱמָר "וְהֶפְדָּהּ" (שמות כא,ח).</P>

<P><B>רלה</B>  לַעֲבֹד בְּעֶבֶד כְּנַעֲנִי לְעוֹלָם, שֶׁנֶּאֱמָר "לְעֹלָם, בָּהֶם תַּעֲבֹדוּ" (ויקרא כה,מו).</P>

<P><B>רלו</B>  לִהְיוֹת הַחוֹבֵל מְשַׁלֵּם מָמוֹן, שֶׁנֶּאֱמָר "וְכִי-יְרִיבֻן אֲנָשִׁים--וְהִכָּה" (שמות כא,יח).</P>

<P><B>רלז</B>  לָדוּן בְּנִזְקֵי בְּהֵמָה, שֶׁנֶּאֱמָר "כִּי-יִגֹּף שׁוֹר-אִישׁ אֶת-שׁוֹר רֵעֵהוּ" (שמות כא,לה).</P>

<P><B>רלח</B>  לָדוּן בְּנִזְקֵי הַבּוֹר, שֶׁנֶּאֱמָר "כִּי-יִפְתַּח אִישׁ בּוֹר" (שמות כא,לג).</P>

<P><B>רלט</B>  לָדוּן בַּגַּנָּב בְּתַשְׁלוּמִין אוֹ בְּמִיתָה, שֶׁנֶּאֱמָר "וְכִי יִגְנֹב" (ראה שמות כא,לז), "אִם-בַּמַּחְתֶּרֶת" (שמות כב,א), "וְגֹנֵב אִישׁ" (שמות כא,טז).</P>

<P><B>רמ</B>  לָדוּן בְּנִזְקֵי הֶבְעֵר, שֶׁנֶּאֱמָר "כִּי יַבְעֶר-אִישׁ, שָׂדֶה אוֹ-כֶרֶם" (שמות כב,ד).</P>

<P><B>רמא</B>  לָדוּן בְּנִזְקֵי הָאֵשׁ, שֶׁנֶּאֱמָר "כִּי-תֵצֵא אֵשׁ וּמָצְאָה קֹצִים" (שמות כב,ה).</P>

<P><B>רמב</B>  לָדוּן בְּדִין שׁוֹמֵר חִנָּם, שֶׁנֶּאֱמָר "כִּי-יִתֵּן אִישׁ אֶל-רֵעֵהוּ כֶּסֶף אוֹ-כֵלִים" (שמות כב,ו).</P>

<P><B>רמג</B>  לָדוּן בְּדִין נוֹשֵׂא שָׂכָר וְשׂוֹכֵר, שֶׁנֶּאֱמָר "כִּי-יִתֵּן אִישׁ אֶל-רֵעֵהוּ חֲמוֹר אוֹ-שׁוֹר" (שמות כב,ט).</P>

<P><B>רמד</B>  לָדוּן בְּדִין הַשּׁוֹאֵל, שֶׁנֶּאֱמָר "וְכִי-יִשְׁאַל אִישׁ מֵעִם רֵעֵהוּ" (שמות כב,יג).</P>

<P><B>רמה</B>  לָדוּן בְּדִין מֶקָּח וּמִמְכָּר, שֶׁנֶּאֱמָר "וְכִי-תִמְכְּרוּ מִמְכָּר" (ויקרא כה,יד).</P>

<P><B>רמו</B>  לָדוּן בְּדִין טוֹעֵן וְכוֹפֵר, שֶׁנֶּאֱמָר "עַל-כָּל-דְּבַר-פֶּשַׁע" (שמות כב,ח).</P>

<P><B>רמז</B>  לְהַצִּיל הַנִּרְדָּף וְאַפִלּוּ בְּנֶפֶשׁ הָרוֹדֵף, שֶׁנֶּאֱמָר "וְקַצֹּתָה, אֶת-כַּפָּהּ" (דברים כה,יב).</P>

<P><B>רמח</B>  לָדוּן בְּדִינֵי נְחָלוֹת, שֶׁנֶּאֱמָר "אִישׁ כִּי-יָמוּת, וּבֵן אֵין לוֹ . . . וְהָיְתָה לִבְנֵי יִשְׂרָאֵל" (במדבר כז,ח-יא).<BR> </P>


<H2>מִצְווֹת לֹא תַעֲשֶׂה</H2>

<P><B>א</B>  מִצְוָה רִאשׁוֹנָה מִמִּצְווֹת לֹא תַעֲשֶׂה, שֶׁלֹּא לַעֲלוֹת בְּמַחְשָׁבָה שֶׁיֵּשׁ שָׁם אֱלוֹהַּ זוּלָתִי ה', שֶׁנֶּאֱמָר "לֹא-יִהְיֶה לְךָ אֱלֹהִים אֲחֵרִים" (שמות כ,ב; דברים ה,ו).</P>

<P><B>ב</B>  שֶׁלֹּא לַעֲשׂוֹת פֶּסֶל, לֹא יַעֲשֶׂה בְּיָדוֹ וְלֹא יַעֲשׂוּ לוֹ אֲחֵרִים, שֶׁנֶּאֱמָר "לֹא-תַעֲשֶׂה לְךָ פֶסֶל, וְכָל-תְּמוּנָה" (שמות כ,ג; וראה דברים ה,ז).</P>

<P><B>ג</B>  שֶׁלֹּא לַעֲשׂוֹת עֲבוֹדָה זָרָה וְאַפִלּוּ לַאֲחֵרִים, שֶׁנֶּאֱמָר "וֵאלֹהֵי מַסֵּכָה, לֹא תַעֲשׂוּ לָכֶם" (ויקרא יט,ד).</P>

<P><B>ד</B>  שֶׁלֹּא לַעֲשׂוֹת צוּרוֹת לְנוֹאי, וְאַף עַל פִּי שְׁאֵין עוֹבְדִין אוֹתָן, שֶׁנֶּאֱמָר "לֹא תַעֲשׂוּן, אִתִּי:  אֱלֹהֵי כֶסֶף" (שמות כ,יט).</P>

<P><B>ה</B>  שֶׁלֹּא לְהִשְׁתַּחֲווֹת לַעֲבוֹדָה זָרָה, אַף עַל פִּי שְׁאֵין דֶּרֶךְ עֲבוֹדָתָהּ בְּהִשְׁתַּחֲוָיָה, שֶׁנֶּאֱמָר "לֹא-תִשְׁתַּחֲוֶה לָהֶם" (שמות כ,ד; דברים ה,ח).</P>

<P><B>ו</B>  שֶׁלֹּא לַעֲבֹד עֲבוֹדָה זָרָה בִּדְבָרִים שֶׁדַּרְכָּהּ לְהֵעָבֵד בָּהֶן, שֶׁנֶּאֱמָר "וְלֹא תָעָבְדֵם" (שמות כ,ד; שמות כג,כד; דברים ה,ח).</P>

<P><B>ז</B>  שֶׁלֹּא לְהַעְבִיר לַמֹּלֶךְ, שֶׁנֶּאֱמָר "וּמִזַּרְעֲךָ לֹא-תִתֵּן, לְהַעֲבִיר לַמֹּלֶךְ" (ויקרא יח,כא).</P>

<P><B>ח</B>  שֶׁלֹּא לַעֲשׂוֹת מַעֲשֵׂה אוֹב, שֶׁנֶּאֱמָר "אַל-תִּפְנוּ אֶל-הָאֹבֹת" (ויקרא יט,לא).</P>

<P><B>ט</B>  שֶׁלֹּא לַעֲשׂוֹת מַעֲשֵׂה יִדְּעוֹנִי, שֶׁנֶּאֱמָר "וְאֶל-הַיִּדְּעֹנִים" (ויקרא יט,לא).</P>

<P><B>י</B>  שֶׁלֹּא לִפְנוֹת אַחַר עֲבוֹדָה זָרָה, שֶׁנֶּאֱמָר "אַל-תִּפְנוּ, אֶל-הָאֱלִילִם" (ויקרא יט,ד).</P>

<P><B>יא</B>  שֶׁלֹּא לְהָקִים מַצֵּבָה, שֶׁנֶּאֱמָר "וְלֹא-תָקִים לְךָ, מַצֵּבָה" (דברים טז,כב).</P>

<P><B>יב</B>  שֶׁלֹּא לִתֵּן אֶבֶן מַשְׂכִּית, שֶׁנֶּאֱמָר "וְאֶבֶן מַשְׂכִּית לֹא תִתְּנוּ בְּאַרְצְכֶם" (ויקרא כו,א).</P>

<P><B>יג</B>  שֶׁלֹּא לִטַּע אִילָן בַּמִּקְדָּשׁ, שֶׁנֶּאֱמָר "לֹא-תִטַּע לְךָ אֲשֵׁרָה, כָּל-עֵץ" (דברים טז,כא).</P>

<P><B>יד</B>  שֶׁלֹּא לִשָּׁבַע בַּעֲבוֹדָה זָרָה לְעוֹבְדֶיהָ, וְלֹא מַשְׁבִּיעִין אוֹתָן בָּהּ, שֶׁנֶּאֱמָר "וְשֵׁם אֱלֹהִים אֲחֵרִים לֹא תַזְכִּירוּ" (שמות כג,יג).</P>

<P><B>טו</B>  שֶׁלֹּא לְהַדִּיחַ בְּנֵי יִשְׂרָאֵל אַחַר עֲבוֹדָה זָרָה, שֶׁנֶּאֱמָר "לֹא יִשָּׁמַע עַל-פִּיךָ" (שמות כג,יג); זוֹ אַזְהָרָה לַמַּדִּיחַ.</P>

<P><B>טז</B>  שֶׁלֹּא לְהַסִּית אָדָם מִיִּשְׂרָאֵל אַחַר עֲבוֹדָה זָרָה, שֶׁנֶּאֱמָר בַּמַּסִּית "וְלֹא-יוֹסִפוּ לַעֲשׂוֹת, כַּדָּבָר הָרָע" (דברים יג,יב).</P>

<P><B>יז</B>  שֶׁלֹּא לֶאֱהֹב הַמַּסִּית, שֶׁנֶּאֱמָר "לֹא-תֹאבֶה לוֹ" (דברים יג,ט).</P>

<P><B>יח</B>  שֶׁלֹּא לַעֲזֹב הַשִּׂנְאָה לַמַּסִּית, שֶׁנֶּאֱמָר "וְלֹא תִשְׁמַע אֵלָיו" (דברים יג,ט).</P>

<P><B>יט</B>  שֶׁלֹּא לְהַצִּיל הַמַּסִּית אֵלָא עוֹמֵד עַל דָּמוֹ, שֶׁנֶּאֱמָר "לֹא-תָחוֹס עֵינְךָ עָלָיו" (דברים יג,ט).</P>

<P><B>כ</B>  שֶׁלֹּא יְלַמַּד הַמֻּסָּת זְכוּת עַל הַמַּסִּית, שֶׁנֶּאֱמָר "לֹא-תַחְמֹל" (דברים יג,ט).</P>

<P><B>כא</B>  שֶׁלֹּא יִשְׁתֹּק הַמֻּסָּת מִלְּלַמַּד חוֹבָה עַל הַמַּסִּית, אִם יָדַע לוֹ חוֹבָה, שֶׁנֶּאֱמָר "וְלֹא-תְכַסֶּה עָלָיו" (דברים יג,ט).</P>

<P><B>כב</B>  שֶׁלֹּא לֵהָנוֹת בְּצִפּוּיֵי נֶעְבָּד, שֶׁנֶּאֱמָר "לֹא-תַחְמֹד כֶּסֶף וְזָהָב עֲלֵיהֶם" (דברים ז,כה).</P>

<P><B>כג</B>  שֶׁלֹּא לִבְנוֹת עִיר הַנִּדַּחַת לִכְמוֹת שֶׁהָיְתָה, שֶׁנֶּאֱמָר "לֹא תִבָּנֶה עוֹד" (דברים יג,יז).</P>

<P><B>כד</B>  שֶׁלֹּא לֵהָנוֹת בִּמְמוֹן עִיר הַנִּדַּחַת, שֶׁנֶּאֱמָר "וְלֹא-יִדְבַּק בְּיָדְךָ מְאוּמָה, מִן-הַחֵרֶם" (דברים יג,יח).</P>

<P><B>כה</B>  שֶׁלֹּא לֵהָנוֹת בַּעֲבוֹדָה זָרָה, וּבְכָל מְשַׁמְּשֶׁיהָ וּבַתִּקְרֹבֶת שֶׁלָּהּ וּבַיַּיִן שֶׁנִּתְנַסַּךְ לָהּ, שֶׁנֶּאֱמָר "וְלֹא-תָבִיא תוֹעֵבָה אֶל-בֵּיתֶךָ" (דברים ז,כו).</P>

<P><B>כו</B>  שֶׁלֹּא לְהִתְנַבֵּא בִּשְׁמָהּ, שֶׁנֶּאֱמָר "וַאֲשֶׁר יְדַבֵּר, בְּשֵׁם אֱלֹהִים אֲחֵרִים--וּמֵת, הַנָּבִיא הַהוּא" (דברים יח,כ).</P>

<P><B>כז</B>  שֶׁלֹּא לְהִתְנַבֵּא בְּשֶׁקֶר, שֶׁנֶּאֱמָר "אֲשֶׁר יָזִיד לְדַבֵּר דָּבָר בִּשְׁמִי, אֵת אֲשֶׁר לֹא-צִוִּיתִיו לְדַבֵּר" (דברים יח,כ).</P>

<P><B>כח</B>  שֶׁלֹּא לִשְׁמֹעַ לַמִּתְנַבֵּא בְּשֵׁם עֲבוֹדָה זָרָה, שֶׁנֶּאֱמָר "לֹא תִשְׁמַע, אֶל-דִּבְרֵי הַנָּבִיא" (דברים יג,ד).</P>

<P><B>כט</B>  שֶׁלֹּא נִמָּנַע מֵהֲרִיגַת נְבִיא הַשֶּׁקֶר וְלֹא נִירָא מִמֶּנּוּ, שֶׁנֶּאֱמָר "לֹא תָגוּר מִמֶּנּוּ" (דברים יח,כב).</P>

<P><B>ל</B>  שֶׁלֹּא לָלֶכֶת בְּחֻקּוֹת עוֹבְדֵי עֲבוֹדָה זָרָה וְלֹא בְּמִנְהֲגוֹתָם, שֶׁנֶּאֱמָר "וְלֹא תֵלְכוּ בְּחֻקֹּת הַגּוֹי" (ויקרא כ,כג).</P>

<P><B>לא</B>  שֶׁלֹּא לִקְסֹם, שֶׁנֶּאֱמָר "לֹא-יִמָּצֵא בְךָ . . . קֹסֵם קְסָמִים" (דברים יח,י).</P>

<P><B>לב</B>  שֶׁלֹּא לְעוֹנֵן, שֶׁנֶּאֱמָר "לֹא תְעוֹנֵנוּ" (ויקרא יט,כו).</P>

<P><B>לג</B>  שֶׁלֹּא לְנַחַשׁ, שֶׁנֶּאֱמָר "לֹא תְנַחֲשׁוּ" (ויקרא יט,כו).</P>

<P><B>לד</B>  שֶׁלֹּא לְכַשַּׁף, שֶׁנֶּאֱמָר "לֹא-יִמָּצֵא בְךָ . . . וּמְכַשֵּׁף" (דברים יח,י).</P>

<P><B>לה</B>  שֶׁלֹּא לַחְבֹּר חֶבֶר, שֶׁנֶּאֱמָר "וְחֹבֵר, חָבֶר" (דברים יח,יא).</P>

<P><B>לו</B>  שֶׁלֹּא לִשְׁאֹל בְּאוֹב, שֶׁנֶּאֱמָר "וְשֹׁאֵל אוֹב" (דברים יח,יא).</P>

<P><B>לז</B>  שֶׁלֹּא לִשְׁאֹל בְּיִדְּעוֹנִי, שֶׁנֶּאֱמָר "וְשֹׁאֵל אוֹב וְיִדְּעֹנִי" (דברים יח,יא).</P>

<P><B>לח</B>  שֶׁלֹּא לִשְׁאֹל בַּחֲלוֹם מִן הַמֵּתִים, שֶׁנֶּאֱמָר "וְדֹרֵשׁ אֶל-הַמֵּתִים" (דברים יח,יא).</P>

<P><B>לט</B>  שֶׁלֹּא תַעְדֶּה אִשָּׁה עֲדִי אִישׁ, שֶׁנֶּאֱמָר "לֹא-יִהְיֶה כְלִי-גֶבֶר עַל-אִשָּׁה" (דברים כב,ה).</P>

<P><B>מ</B>  שֶׁלֹּא יַעְדֶּה אִישׁ עֲדִי אִשָּׁה, שֶׁנֶּאֱמָר "וְלֹא-יִלְבַּשׁ גֶּבֶר שִׂמְלַת אִשָּׁה" (דברים כב,ה), מִפְּנֵי שֶׁזֶּה הָיָה מִנְהַג עוֹבְדֵי עֲבוֹדָה זָרָה וְכֵן מְפֹרָשׁ בְּסִפְרֵי עֲבוֹדָתָהּ.</P>

<P><B>מא</B>  שֶׁלֹּא לִכְתֹּב בַּגּוּף כְּעוֹבְדֵי עֲבוֹדָה זָרָה, שֶׁנֶּאֱמָר "וּכְתֹבֶת קַעֲקַע, לֹא תִתְּנוּ בָּכֶם" (ויקרא יט,כח).</P>

<P><B>מב</B>  שֶׁלֹּא לִלְבֹּשׁ שַׁעַטְנֵז כְּמוֹ שֶׁלּוֹבְשִׁין כּוּמָרֵי עֲבוֹדָה זָרָה, שֶׁנֶּאֱמָר "לֹא תִלְבַּשׁ שַׁעַטְנֵז" (דברים כב,יא).</P>

<P><B>מג</B>  שֶׁלֹּא לְהַקִּיף פְּאַת רֹאשׁ כְּכוּמָרֵי עֲבוֹדָה זָרָה, שֶׁנֶּאֱמָר "לֹא תַקִּפוּ, פְּאַת רֹאשְׁכֶם" (ויקרא יט,כז).</P>

<P><B>מד</B>  שֶׁלֹּא לְהַשְׁחִית כָּל הַזָּקָן כְּעוֹבְדֵי עֲבוֹדָה זָרָה, שֶׁנֶּאֱמָר "וְלֹא תַשְׁחִית, אֵת פְּאַת זְקָנֶךָ" (ויקרא יט,כז).</P>

<P><B>מה</B>  שֶׁלֹּא לְהִתְגּוֹדֵד כְּעוֹבְדֵי עֲבוֹדָה זָרָה, שֶׁנֶּאֱמָר "לֹא תִתְגֹּדְדוּ" (דברים יד,א); וּגְדִידָה וּשְׂרִיטָה אַחַת הִיא.</P>

<P><B>מו</B>  שֶׁלֹּא לִשְׁכֹּן בְּאֶרֶץ מִצְרַיִם לְעוֹלָם, שֶׁנֶּאֱמָר "לֹא תֹסִפוּן לָשׁוּב בַּדֶּרֶךְ הַזֶּה, עוֹד" (דברים יז,טז).</P>

<P><B>מז</B>  שֶׁלֹּא לָתוּר אַחַר מַחְשְׁבוֹת הַלֵּב וּרְאִיַּת הָעֵינַיִם, שֶׁנֶּאֱמָר "וְלֹא-תָתוּרוּ אַחֲרֵי לְבַבְכֶם, וְאַחֲרֵי עֵינֵיכֶם" (במדבר טו,לט).</P>

<P><B>מח</B>  שֶׁלֹּא לִכְרֹת בְּרִית לְשִׁבְעָה עֲמָמִין, שֶׁנֶּאֱמָר "לֹא-תִכְרֹת לָהֶם בְּרִית" (דברים ז,ב).</P>

<P><B>מט</B>  שֶׁלֹּא לְהַחֲיוֹת אָדָם מִשִּׁבְעָה עֲמָמִין, שֶׁנֶּאֱמָר "לֹא תְחַיֶּה, כָּל-נְשָׁמָה" (דברים כ,טז).</P>

<P><B>נ</B>  שֶׁלֹּא לָחֹן עַל עוֹבְדֵי עֲבוֹדָה זָרָה, שֶׁנֶּאֱמָר "וְלֹא תְחָנֵּם" (דברים ז,ב).</P>

<P><B>נא</B>  שֶׁלֹּא לְהוֹשִׁיב עוֹבְדֵי עֲבוֹדָה זָרָה בְּאַרְצֵנוּ, שֶׁנֶּאֱמָר "לֹא יֵשְׁבוּ בְּאַרְצְךָ" (שמות כג,לג).</P>

<P><B>נב</B>  שֶׁלֹּא לְהִתְחַתַּן בְּעוֹבְדֵי עֲבוֹדָה זָרָה, שֶׁנֶּאֱמָר "וְלֹא תִתְחַתֵּן, בָּם" (דברים ז,ג).</P>

<P><B>נג</B>  שֶׁלֹּא יִשָּׂא עַמּוֹנִי וּמוֹאָבִי בַּת יִשְׂרָאֵל לְעוֹלָם, שֶׁנֶּאֱמָר "לֹא-יָבֹא עַמּוֹנִי וּמוֹאָבִי" (דברים כג,ד).</P>

<P><B>נד</B>  שֶׁלֹּא לְהַרְחִיק זֶרַע עֵשָׂו מִן הַקָּהָל אֵלָא עַד שְׁלוֹשָׁה דּוֹרוֹת, שֶׁנֶּאֱמָר "לֹא-תְתַעֵב אֲדֹמִי" (דברים כג,ח).</P>

<P><B>נה</B>  שֶׁלֹּא לְהַרְחִיק מִצְרִי מִלָּבוֹא בַּקָּהָל אֵלָא עַד שְׁלוֹשָׁה דּוֹרוֹת, שֶׁנֶּאֱמָר "לֹא-תְתַעֵב מִצְרִי" (דברים כג,ח).</P>

<P><B>נו</B>  שֶׁלֹּא לִקְרֹא שָׁלוֹם לְעַמּוֹן וּמוֹאָב בַּתְּחִלָּה בְּשָׁעַת מִלְחָמָה כִּשְׁאָר הַגּוֹיִים, שֶׁנֶּאֱמָר "לֹא-תִדְרֹשׁ שְׁלֹמָם, וְטֹבָתָם" (דברים כג,ז).</P>

<P><B>נז</B>  שֶׁלֹּא לְהַשְׁחִית אִילָנֵי מַאֲכָל, וְכֵן כָּל שֶׁיֵּשׁ בּוֹ הַשְׁחָתָה אָסוּר, שֶׁנֶּאֱמָר "לֹא-תַשְׁחִית אֶת-עֵצָהּ" (דברים כ,יט).</P>

<P><B>נח</B>  שֶׁלֹּא יִירְאוּ אַנְשֵׁי הַמִּלְחָמָה וְלֹא יִפְחֲדוּ מִן אוֹיְבֵיהֶם בְּשָׁעַת מִלְחָמָה, שֶׁנֶּאֱמָר "לֹא תַעֲרֹץ, מִפְּנֵיהֶם" (דברים ז,כא), "לֹא, תִּירָאוּם" (דברים ג,כב).</P>

<P><B>נט</B>  שֶׁלֹּא יָסוּר מִלְּבָבֵנוּ מַעֲשֵׂה עֲמָלֵק הָרָע שֶׁעָשָׁה לָנוּ, שֶׁנֶּאֱמָר "לֹא, תִּשְׁכָּח" (דברים כה,יט).</P>

<P><B>ס</B>  שֶׁאָנוּ מֻזְהָרִין עַל בִּרְכַת הַשֵּׁם, שֶׁנֶּאֱמָר "אֱלֹהִים, לֹא תְקַלֵּל" (שמות כב,כז), וְנֶאֱמָר בָּעֹנֶשׁ "וְנֹקֵב שֵׁם-ה' מוֹת יוּמָת" (ויקרא כד,טז).  וְזֶה הַכְּלָל:  כָּל שֶׁעָנַשׁ עָלָיו הַכָּתוּב כָּרֵת אוֹ מִיתַת בֵּית דִּין, הֲרֵי זוֹ מִצְוַת לֹא תַעֲשֶׂה--חוּץ מִמִּילָה וּפֶסַח, שְׁהֶן בְּכָרֵת וְהֶן מִצְווֹת עֲשֵׂה.</P>

<P><B>סא</B>  שֶׁלֹּא לַעֲבֹר עַל שְׁבוּעַת בִּטּוּי, שֶׁנֶּאֱמָר "וְלֹא-תִשָּׁבְעוּ בִשְׁמִי, לַשָּׁקֶר" (ויקרא יט,יב).</P>

<P><B>סב</B>  שֶׁלֹּא לִשָּׁבַע לַשָּׁוְא, שֶׁנֶּאֱמָר "לֹא תִשָּׂא אֶת-שֵׁם-ה' אֱלֹהֶיךָ, לַשָּׁוְא" (שמות כ,ו; דברים ה,י).</P>

<P><B>סג</B>  שֶׁלֹּא לְחַלַּל אֶת שֵׁם הַקָּדוֹשׁ בָּרוּךְ הוּא, שֶׁנֶּאֱמָר "וְלֹא תְחַלְּלוּ, אֶת-שֵׁם קָדְשִׁי" (ויקרא כב,לב).</P>

<P><B>סד</B>  שֶׁלֹּא לְנַסּוֹת אֶת דְּבַר ה', שֶׁנֶּאֱמָר "לֹא תְנַסּוּ, אֶת-ה' אֱלֹהֵיכֶם" (דברים ו,טז).</P>

<P><B>סה</B>  שֶׁלֹּא לְאַבַּד בֵּית הַמִּקְדָּשׁ, אוֹ בָּתֵּי כְּנָסִיּוֹת, וּבָתֵּי מִדְרָשׁוֹת; וְכֵן אֵין מוֹחֲקִין אֶת הַשֵּׁמוֹת הַמְּקֻדָּשִׁין, וְאֵין מְאַבְּדִין אֶת כִּתְבֵי הַקֹּדֶשׁ, שֶׁנֶּאֱמָר "אַבֵּד תְּאַבְּדוּן . . . וַאֲשֵׁרֵיהֶם תִּשְׂרְפוּן" (דברים יב,ב-ג), "לֹא-תַעֲשׂוּן כֵּן, לַה' אֱלֹהֵיכֶם" (דברים יב,ד).</P>

<P><B>סו</B>  שֶׁלֹּא יָלִין הַצָּלוּב עַל הָעֵץ, שֶׁנֶּאֱמָר "לֹא-תָלִין נִבְלָתוֹ עַל-הָעֵץ" (דברים כא,כג).</P>

<P><B>סז</B>  שֶׁלֹּא לְהַשְׁבִּית שְׁמִירָה סָבִיב לַמִּקְדָּשׁ, שֶׁנֶּאֱמָר "וּשְׁמַרְתֶּם, אֵת מִשְׁמֶרֶת הַקֹּדֶשׁ" (במדבר יח,ה).</P>

<P><B>סח</B>  שֶׁלֹּא יִכָּנֵס כּוֹהֵן לַהֵיכָל בְּכָל עֵת, שֶׁנֶּאֱמָר "וְאַל-יָבֹא בְכָל-עֵת אֶל-הַקֹּדֶשׁ" (ויקרא טז,ב).</P>

<P><B>סט</B>  שֶׁלֹּא יִכָּנֵס בַּעַל מוּם מִן הַמִּזְבֵּחַ וְלִפְנִים לַהֵיכָל, שֶׁנֶּאֱמָר "אַךְ אֶל-הַפָּרֹכֶת לֹא יָבֹא" (ויקרא כא,כג).</P>

<P><B>ע</B>  שֶׁלֹּא יַעֲבֹד בַּעַל מוּם, שֶׁנֶּאֱמָר "אֲשֶׁר יִהְיֶה בוֹ מוּם--לֹא יִקְרַב" (ויקרא כא,יז).</P>

<P><B>עא</B>  שֶׁלֹּא יַעֲבֹד בַּעַל מוּם עוֹבֵר, שֶׁנֶּאֱמָר "כָּל-אִישׁ אֲשֶׁר-בּוֹ מוּם, לֹא יִקְרָב" (ויקרא כא,יח).</P>

<P><B>עב</B>  שֶׁלֹּא יִתְעַסְּקוּ הַלְּוִיִּים בַּעֲבוֹדַת הַכּוֹהֲנִים וְלֹא כּוֹהֲנִים בַּעֲבוֹדַת הַלְּוִיִּים, שֶׁנֶּאֱמָר "אַךְ אֶל-כְּלֵי הַקֹּדֶשׁ וְאֶל-הַמִּזְבֵּחַ לֹא יִקְרָבוּ . . . גַם-הֵם גַּם-אַתֶּם" (במדבר יח,ג).</P>

<P><B>עג</B>  שֶׁלֹּא יִכָּנֵס לַמִּקְדָּשׁ וְלֹא יוֹרֶה בַּתּוֹרָה שְׁתוּי יַיִן, שֶׁנֶּאֱמָר "יַיִן וְשֵׁכָר אַל-תֵּשְׁתְּ . . . בְּבֹאֲכֶם . . . וּלְהוֹרֹת, אֶת-בְּנֵי יִשְׂרָאֵל" (ויקרא י,ט-יא).</P>

<P><B>עד</B>  שֶׁלֹּא יַעֲבֹד הַזָּר בַּמִּקְדָּשׁ, שֶׁנֶּאֱמָר "וְזָר, לֹא-יִקְרַב אֲלֵיכֶם" (במדבר יח,ד).</P>

<P><B>עה</B>  שֶׁלֹּא יַעֲבֹד כּוֹהֵן טָמֵא, שֶׁנֶּאֱמָר "וְיִנָּזְרוּ מִקָּדְשֵׁי בְנֵי-יִשְׂרָאֵל" (ויקרא כב,ב).</P>

<P><B>עו</B>  שֶׁלֹּא יַעֲבֹד כּוֹהֵן טְבוּל יוֹם עַד שֶׁיַּעְרִיב שִׁמְשׁוֹ, שֶׁנֶּאֱמָר "וְלֹא יְחַלְּלוּ, שֵׁם אֱלֹהֵיהֶם" (ויקרא כא,ו).</P>

<P><B>עז</B>  שֶׁלֹּא יִכָּנֵס טָמֵא לָעֲזָרָה, שֶׁנֶּאֱמָר "וְלֹא יְטַמְּאוּ אֶת-מַחֲנֵיהֶם" (במדבר ה,ג); זֶה מַחֲנֵה שְׁכִינָה.</P>

<P><B>עח</B>  שֶׁלֹּא יִכָּנֵס טָמֵא לְמַחֲנֵה לְוִיָּה, שֶׁכְּנֶגְדּוֹ לְדוֹרוֹת הַר הַבַּיִת, שֶׁנֶּאֱמָר "לֹא יָבֹא אֶל-תּוֹךְ הַמַּחֲנֶה" (דברים כג,יא); זֶה מַחֲנֵה לְוִיָּה.</P>

<P><B>עט</B>  שֶׁלֹּא לִבְנוֹת אַבְנֵי מִזְבֵּחַ גָּזִית, שֶׁנֶּאֱמָר "לֹא-תִבְנֶה אֶתְהֶן גָּזִית" (שמות כ,כא).</P>

<P><B>פ</B>  שֶׁלֹּא לִפְסֹעַ עַל הַמִּזְבֵּחַ, שֶׁנֶּאֱמָר "וְלֹא-תַעֲלֶה בְמַעֲלֹת, עַל-מִזְבְּחִי" (שמות כ,כב).</P>

<P><B>פא</B>  שֶׁלֹּא לְכַבּוֹת אֵשׁ הַמִּזְבֵּחַ, שֶׁנֶּאֱמָר "אֵשׁ, תָּמִיד תּוּקַד עַל-הַמִּזְבֵּחַ--לֹא תִכְבֶּה" (ויקרא ו,ו).</P>

<P><B>פב</B>  שֶׁלֹּא לְהַקְטִיר וּלְהַקְרִיב בְּמִזְבַּח הַזָּהָב, שֶׁנֶּאֱמָר "לֹא-תַעֲלוּ עָלָיו קְטֹרֶת זָרָה" (שמות ל,ט).</P>

<P><B>פג</B>  שֶׁלֹּא לַעֲשׂוֹת בְּמַתְכֹּנֶת שֶׁמֶן הַמִּשְׁחָה, שֶׁנֶּאֱמָר "וּבְמַתְכֻּנְתּוֹ, לֹא תַעֲשׂוּ" (שמות ל,לב).</P>

<P><B>פד</B>  שֶׁלֹּא לָסוּךְ בְּשֶׁמֶן הַמִּשְׁחָה זָר, שֶׁנֶּאֱמָר "עַל-בְּשַׂר אָדָם, לֹא יִיסָךְ" (שמות ל,לב).</P>

<P><B>פה</B>  שֶׁלֹּא לַעֲשׂוֹת בְּמַתְכֹּנֶת הַקְּטֹרֶת, שֶׁנֶּאֱמָר "וּבְמַתְכֻּנְתָּהּ, לֹא תַעֲשׂוּ לָכֶם" (ראה שמות ל,לז).</P>

<P><B>פו</B>  שֶׁלֹּא לְהוֹצִיא בַּדֵּי הָאָרוֹן, שֶׁנֶּאֱמָר "לֹא יָסֻרוּ, מִמֶּנּוּ" (שמות כה,טו).</P>

<P><B>פז</B>  שֶׁלֹּא יִזַּח הַחֹשֶׁן מֵעַל הָאֵפוֹד, שֶׁנֶּאֱמָר "וְלֹא-יִזַּח הַחֹשֶׁן, מֵעַל הָאֵפוֹד" (שמות כח,כח; שמות לט,כא).</P>

<P><B>פח</B>  שֶׁלֹּא יִקָּרַע הַמְּעִיל, שֶׁנֶּאֱמָר "כְּפִי תַחְרָא יִהְיֶה-לּוֹ--לֹא יִקָּרֵעַ" (שמות כח,לב).</P>

<P><B>פט</B>  שֶׁלֹּא לְהַעֲלוֹת קֳדָשִׁים בַּחוּץ, שֶׁנֶּאֱמָר "הִשָּׁמֶר לְךָ, פֶּן-תַּעֲלֶה עֹלֹתֶיךָ" (דברים יב,יג).</P>

<P><B>צ</B>  שֶׁלֹּא לִשְׁחֹט קֳדָשִׁים בַּחוּץ, שֶׁנֶּאֱמָר "אֲשֶׁר יִשְׁחַט שׁוֹר אוֹ-כֶשֶׂב . . . וְאֶל-פֶּתַח אֹהֶל מוֹעֵד, לֹא הֱבִיאוֹ . . . וְנִכְרַת" (ויקרא יז,ג-ד).</P>

<P><B>צא</B>  שֶׁלֹּא לְהַקְדִּישׁ בַּעֲלֵי מוּמִין לַמִּזְבֵּחַ, שֶׁנֶּאֱמָר "כֹּל אֲשֶׁר-בּוֹ מוּם, לֹא תַקְרִיבוּ" (ויקרא כב,כ); זֶה הוּא אִסּוּר הֶקְדֵּשׁוֹ.</P>

<P><B>צב</B>  שֶׁלֹּא לִשְׁחֹט בַּעֲלֵי מוּמִין לְשֵׁם קָרְבָּן, שֶׁנֶּאֱמָר "לֹא-תַקְרִיבוּ אֵלֶּה, לַה'" (ויקרא כב,כב).</P>

<P><B>צג</B>  שֶׁלֹּא לִזְרֹק דָּם בַּעֲלֵי מוּמִין לְגַבֵּי הַמִּזְבֵּחַ, שֶׁנֶּאֱמָר בְּבַעֲלֵי מוּמִין "לֹא תַקְרִיבוּ לַה'" (ויקרא כב,כד); וְזֶה הוּא אִסּוּר זְרִיקַת דָּמוֹ.</P>

<P><B>צד</B>  שֶׁלֹּא לְהַקְטִיר אֵמוּרֵי בַּעֲלֵי מוּמִין, שֶׁנֶּאֱמָר "וְאִשֶּׁה, לֹא-תִתְּנוּ מֵהֶם עַל-הַמִּזְבֵּחַ" (ויקרא כב,כב).</P>

<P><B>צה</B>  שֶׁלֹּא לְהַקְרִיב בַּעַל מוּם עוֹבֵר, שֶׁנֶּאֱמָר "לֹא-תִזְבַּח לַה' אֱלֹהֶיךָ שׁוֹר וָשֶׂה, אֲשֶׁר יִהְיֶה בוֹ מוּם" (דברים יז,א); זֶה מוּם עוֹבֵר.</P>

<P><B>צו</B>  שֶׁלֹּא לְהַקְרִיב בַּעַל מוּם מִיַּד הַגּוֹיִים, שֶׁנֶּאֱמָר "וּמִיַּד בֶּן-נֵכָר, לֹא תַקְרִיבוּ" (ויקרא כב,כה).</P>

<P><B>צז</B>  שֶׁלֹּא לִתֵּן מוּם בַּקֳּדָשִׁים, שֶׁנֶּאֱמָר "כָּל-מוּם לֹא יִהְיֶה-בּוֹ" (ויקרא כב,כא); כְּלוֹמַר, אַל תִּתֶּן בּוֹ מוּם.</P>

<P><B>צח</B>  שֶׁלֹּא לְהַקְרִיב שְׂאוֹר אוֹ דְּבַשׁ, שֶׁנֶּאֱמָר "כִּי כָל-שְׂאֹר וְכָל-דְּבַשׁ, לֹא-תַקְטִירוּ" (ויקרא ב,יא).</P>

<P><B>צט</B>  שֶׁלֹּא לְהַקְרִיב תָּפֵל, שֶׁנֶּאֱמָר "וְלֹא תַשְׁבִּית מֶלַח בְּרִית אֱלֹהֶיךָ" (ויקרא ב,יג).</P>

<P><B>ק</B>  שֶׁלֹּא לְהַקְרִיב אֶתְנָן וּמְחִיר, שֶׁנֶּאֱמָר "לֹא-תָבִיא אֶתְנַן זוֹנָה וּמְחִיר כֶּלֶב" (דברים כג,יט).</P>

<P><B>קא</B>  שֶׁלֹּא לִשְׁחֹט אוֹתוֹ וְאֶת בְּנוֹ, שֶׁנֶּאֱמָר "אֹתוֹ וְאֶת-בְּנוֹ, לֹא תִשְׁחֲטוּ בְּיוֹם אֶחָד" (ויקרא כב,כח).</P>

<P><B>קב</B>  שֶׁלֹּא לִתֵּן זַיִת בְּמִנְחַת חוֹטֶא, שֶׁנֶּאֱמָר "לֹא-יָשִׂים עָלֶיהָ שֶׁמֶן" (ויקרא ה,יא).</P>

<P><B>קג</B>  שֶׁלֹּא לִתֵּן עָלֶיהָ לְבוֹנָה, שֶׁנֶּאֱמָר "וְלֹא-יִתֵּן עָלֶיהָ לְבֹנָה" (ויקרא ה,יא).</P>

<P><B>קד</B>  שֶׁלֹּא לִתֵּן זַיִת בְּמִנְחַת סוֹטָה, שֶׁנֶּאֱמָר "לֹא-יִצֹק עָלָיו שֶׁמֶן" (במדבר ה,טו).</P>

<P><B>קה</B>  שֶׁלֹּא לִתֵּן עָלָיו לְבוֹנָה, שֶׁנֶּאֱמָר "וְלֹא-יִתֵּן עָלָיו לְבֹנָה" (במדבר ה,טו).</P>

<P><B>קו</B>  שֶׁלֹּא לְהָמִיר, שֶׁנֶּאֱמָר "לֹא יַחֲלִיפֶנּוּ, וְלֹא-יָמִיר אֹתוֹ טוֹב בְּרָע" (ויקרא כז,י).</P>

<P><B>קז</B>  שֶׁלֹּא לְשַׁנּוֹת הַקֳּדָשִׁים מִקָּרְבָּן לְקָרְבָּן, שֶׁנֶּאֱמָר בַּבְּכוֹר "לֹא-יַקְדִּישׁ אִישׁ, אֹתוֹ" (ויקרא כז,כו); כְּלוֹמַר, לֹא יַקְדִישֶׁנּוּ לְקָרְבָּן אַחֵר.</P>

<P><B>קח</B>  שֶׁלֹּא לִפְדּוֹת בְּכוֹר בְּהֵמָה טְהוֹרָה, שֶׁנֶּאֱמָר "אַךְ בְּכוֹר-שׁוֹר . . . לֹא תִפְדֶּה" (במדבר יח,יז).</P>

<P><B>קט</B>  שֶׁלֹּא לִמְכֹּר מַעְשַׂר בְּהֵמָה, שֶׁנֶּאֱמָר "לֹא יִגָּאֵל" (ויקרא כז,לג).</P>

<P><B>קי</B>  שֶׁלֹּא לִמְכֹּר שְׂדֵה הַחֵרֶם, שֶׁנֶּאֱמָר "כָּל-חֵרֶם . . . לֹא יִמָּכֵר" (ויקרא כז,כח).</P>

<P><B>קיא</B>  שֶׁלֹּא לִפְדּוֹת שְׂדֵה הַחֵרֶם, שֶׁנֶּאֱמָר "לֹא יִגָּאֵל" (ויקרא כז,כח).</P>

<P><B>קיב</B>  שֶׁלֹּא יַבְדִּיל בְּחַטַּאת הָעוֹף, שֶׁנֶּאֱמָר "וּמָלַק אֶת-רֹאשׁוֹ מִמּוּל עָרְפּוֹ, וְלֹא יַבְדִּיל" (ויקרא ה,ח).</P>

<P><B>קיג</B>  שֶׁלֹּא לַעֲבֹד בַּקֳּדָשִׁים, שֶׁנֶּאֱמָר "לֹא תַעֲבֹד בִּבְכֹר שׁוֹרֶךָ" (דברים טו,יט).</P>

<P><B>קיד</B>  שֶׁלֹּא לִגְזֹז אֶת הַקֳּדָשִׁים, שֶׁנֶּאֱמָר "לֹא תָגֹז בְּכוֹר צֹאנֶךָ" (דברים טו,יט).</P>

<P><B>קטו</B>  שֶׁלֹּא יִשְׁחֹט הַפֶּסַח וְהֶחָמֵץ קַיָּם, שֶׁנֶּאֱמָר "לֹא-תִשְׁחַט עַל-חָמֵץ, דַּם-זִבְחִי" (שמות לד,כה).</P>

<P><B>קטז</B>  שֶׁלֹּא לְהַנִּיחַ אֵמוּרֵי הַפֶּסַח עַד שֶׁיִּפָּסְלוּ בַּלִּינָה, שֶׁנֶּאֱמָר "וְלֹא-יָלִין חֵלֶב-חַגִּי, עַד-בֹּקֶר" (שמות כג,יח).</P>

<P><B>קיז</B>  שֶׁלֹּא לְהוֹתִיר מִבְּשַׂר הַפֶּסַח, שֶׁנֶּאֱמָר "לֹא-תוֹתִירוּ מִמֶּנּוּ, עַד-בֹּקֶר" (שמות יב,י).</P>

<P><B>קיח</B>  שֶׁלֹּא לְהוֹתִיר מֵחֲגִיגַת אַרְבָּעָה עָשָׂר לְיוֹם הַשְּׁלִישִׁי, שֶׁנֶּאֱמָר "וְלֹא-יָלִין מִן-הַבָּשָׂר . . ." (דברים טז,ד); מִפִּי הַשְּׁמוּעָה לָמְדוּ שֶׁבִּבְשַׂר חֲגִיגַת אַרְבָּעָה עָשָׂר הַכָּתוּב מְדַבֵּר, וְזֶה שֶׁנֶּאֱמָר "לַבֹּקֶר" (שם) לְבָקְרוֹ שֶׁלְּיוֹם שֵׁנִי שֶׁלַּפֶּסַח, שְׁהוּא שְׁלִישִׁי לַשְּׁחִיטָה.</P>

<P><B>קיט</B>  שֶׁלֹּא לְהוֹתִיר מִבְּשַׂר פֶּסַח שֵׁנִי עַד בֹּקֶר, שֶׁנֶּאֱמָר "לֹא-יַשְׁאִירוּ מִמֶּנּוּ עַד-בֹּקֶר" (במדבר ט,יב).</P>

<P><B>קכ</B>  שֶׁלֹּא לְהוֹתִיר מִבְּשַׂר הַתּוֹדָה עַד בֹּקֶר, שֶׁנֶּאֱמָר "וְלֹא-תוֹתִירוּ מִמֶּנּוּ עַד-בֹּקֶר" (ראה ויקרא כב,ל); וְהוּא הַדִּין לִשְׁאָר הַקֳּדָשִׁים, שְׁאֵין מַנִּיחִין אוֹתָן לְאַחַר זְמָן אֲכִילָתָן.</P>

<P><B>קכא</B>  שֶׁלֹּא לִשְׁבֹּר עֶצֶם בַּפֶּסַח, שֶׁנֶּאֱמָר "וְעֶצֶם, לֹא תִשְׁבְּרוּ-בוֹ" (שמות יב,מו).</P>

<P><B>קכב</B>  שֶׁלֹּא לִשְׁבֹּר עֶצֶם בְּפֶסַח שֵׁנִי, שֶׁנֶּאֱמָר "וְעֶצֶם לֹא יִשְׁבְּרוּ-בוֹ" (במדבר ט,יב).</P>

<P><B>קכג</B>  שֶׁלֹּא לְהוֹצִיא מִבְּשַׂר הַפֶּסַח מִן הַחֲבוּרָה, שֶׁנֶּאֱמָר "לֹא-תוֹצִיא מִן-הַבַּיִת" (שמות יב,מו).</P>

<P><B>קכד</B>  שֶׁלֹּא לַעֲשׂוֹת שְׁיַרֵי מְנָחוֹת חָמֵץ, שֶׁנֶּאֱמָר "לֹא תֵאָפֶה חָמֵץ" (ויקרא ו,י).</P>

<P><B>קכה</B>  שֶׁלֹּא לֶאֱכֹל בְּשַׂר הַפֶּסַח נָא וּמְבֻשָּׁל, שֶׁנֶּאֱמָר "אַל-תֹּאכְלוּ מִמֶּנּוּ נָא, וּבָשֵׁל מְבֻשָּׁל" (שמות יב,ט).</P>

<P><B>קכו</B>  שֶׁלֹּא לְהַאֲכִיל בְּשַׂר הַפֶּסַח לְגֵר תּוֹשָׁב, שֶׁנֶּאֱמָר "תּוֹשָׁב וְשָׂכִיר, לֹא-יֹאכַל בּוֹ" (שמות יב,מה).</P>

<P><B>קכז</B>  שֶׁלֹּא יֹאכַל הֶעָרֵל בְּשַׂר הַפֶּסַח, שֶׁנֶּאֱמָר "כָּל-עָרֵל, לֹא-יֹאכַל בּוֹ" (שמות יב,מח).</P>

<P><B>קכח</B>  שֶׁלֹּא לְהַאֲכִיל בְּשַׂר הַפֶּסַח לְיִשְׂרָאֵל שֶׁנִּשְׁתַּמַּד, שֶׁנֶּאֱמָר "כָּל-בֶּן-נֵכָר, לֹא-יֹאכַל בּוֹ" (שמות יב,מג); כְּלוֹמַר, יִשְׂרָאֵל שֶׁנִּלְוָה לִבְנֵי נֵכָר וְעָבַד עֲבוֹדָה זָרָה כְּמוֹתָם לֹא יֹאכַל בּוֹ.</P>

<P><B>קכט</B>  שֶׁלֹּא יֹאכַל אָדָם שֶׁנִּטְמָא קֳדָשִׁים, שֶׁנֶּאֱמָר "וְהַנֶּפֶשׁ אֲשֶׁר-תֹּאכַל בָּשָׂר, מִזֶּבַח הַשְּׁלָמִים אֲשֶׁר לַה', וְטֻמְאָתוֹ, עָלָיו--וְנִכְרְתָה" (ויקרא ז,כ).</P>

<P><B>קל</B>  שֶׁלֹּא לֶאֱכֹל מִן הַקֳּדָשִׁים שֶׁנִּטְמְאוּ, שֶׁנֶּאֱמָר "וְהַבָּשָׂר אֲשֶׁר-יִגַּע בְּכָל-טָמֵא, לֹא יֵאָכֵל" (ויקרא ז,יט).</P>

<P><B>קלא</B>  שֶׁלֹּא לֶאֱכֹל נוֹתָר, שֶׁנֶּאֱמָר "וְאֹכְלָיו עֲונוֹ יִשָּׂא . . . וְנִכְרְתָה הַנֶּפֶשׁ הַהִיא, מֵעַמֶּיהָ" (ויקרא יט,ח).</P>

<P><B>קלב</B>  שֶׁלֹּא לֶאֱכֹל פִּגּוּל, שֶׁנֶּאֱמָר "הַמַּקְרִיב אֹתוֹ לֹא יֵחָשֵׁב לוֹ, פִּגּוּל יִהְיֶה; וְהַנֶּפֶשׁ הָאֹכֶלֶת מִמֶּנּוּ, עֲונָהּ תִּשָּׂא" (ויקרא ז,יח); וְהוּא בְּכָרֵת.</P>

<P><B>קלג</B>  שֶׁלֹּא יֹאכַל זָר תְּרוּמוֹת, שֶׁנֶּאֱמָר "וְכָל-זָר, לֹא-יֹאכַל קֹדֶשׁ" (ויקרא כב,י).</P>

<P><B>קלד</B>  שֶׁלֹּא יֹאכַל אַפִלּוּ תּוֹשַׁב כּוֹהֵן וּשְׂכִירוֹ תְּרוּמָה, שֶׁנֶּאֱמָר "תּוֹשַׁב כֹּהֵן וְשָׂכִיר, לֹא-יֹאכַל קֹדֶשׁ" (ויקרא כב,י).</P>

<P><B>קלה</B>  שֶׁלֹּא יֹאכַל עָרֵל תְּרוּמָה, וְהוּא הַדִּין לִשְׁאָר קֳדָשִׁים.  וְדָבָר זֶה לִמְּדוֹ הַכָּתוּב מִן הַפֶּסַח בִּגְזֵרָה שׁוֹוָה, וְאֵינוּ בַּפֵּרוּשׁ מִן הַתּוֹרָה; וּמִפִּי הַשְּׁמוּעָה לָמְדוּ שֶׁאִסּוּר עָרֵל בַּקֳּדָשִׁים מִגּוּפֵי תּוֹרָה, וְאֵינוּ מִדִּבְרֵי סוֹפְרִים.</P>

<P><B>קלו</B>  שֶׁלֹּא יֹאכַל כּוֹהֵן טָמֵא תְּרוּמָה, שֶׁנֶּאֱמָר "אִישׁ מִזַּרְעֲךָ . . . בַּקֳּדָשִׁים לֹא יֹאכַל" (ראה ויקרא כא,יז; ויקרא כב,ד).</P>

<P><B>קלז</B>  שֶׁלֹּא תֹאכַל חֲלָלָה קֹדֶשׁ, לֹא תְּרוּמוֹת וְלֹא חָזֶה וְשׁוֹק, שֶׁנֶּאֱמָר "וּבַת-כֹּהֵן--כִּי תִהְיֶה, לְאִישׁ זָר:  הִיא, בִּתְרוּמַת הַקֳּדָשִׁים לֹא תֹאכֵל" (ויקרא כב,יב).</P>

<P><B>קלח</B>  שֶׁלֹּא תֵאָכֵל מִנְחַת כּוֹהֵן, שֶׁנֶּאֱמָר "וְכָל-מִנְחַת כֹּהֵן כָּלִיל תִּהְיֶה, לֹא תֵאָכֵל" (ויקרא ו,טז).</P>

<P><B>קלט</B>  שֶׁלֹּא לֶאֱכֹל בְּשַׂר חַטָּאוֹת הַנַּעֲשׂוֹת בִּפְנִים, שֶׁנֶּאֱמָר "וְכָל-חַטָּאת אֲשֶׁר יוּבָא מִדָּמָהּ . . . לֹא תֵאָכֵל" (ויקרא ו,כג).</P>

<P><B>קמ</B>  שֶׁלֹּא לֶאֱכֹל פְּסוּלֵי הַמֻּקְדָּשִׁין שֶׁהֻטָּל בָּהֶם מוּם בְּכַוָּנָה, שֶׁנֶּאֱמָר "לֹא תֹאכַל, כָּל-תּוֹעֵבָה" (דברים יד,ג); לָמַדְנוּ מִפִּי הַשְּׁמוּעָה שֶׁבִּפְסוּלֵי הַמֻּקְדָּשִׁין שֶׁהֻטָּל בָּהֶם מוּם הַכָּתוּב מְדַבֵּר.</P>

<P><B>קמא</B>  שֶׁלֹּא לֶאֱכֹל מַעֲשֵׂר שֵׁנִי שֶׁלְּדָגָן חוּץ לִירוּשָׁלַיִם, שֶׁנֶּאֱמָר "לֹא-תוּכַל לֶאֱכֹל בִּשְׁעָרֶיךָ, מַעְשַׂר דְּגָנְךָ" (דברים יב,יז).</P>

<P><B>קמב</B>  שֶׁלֹּא לֶאֱכֹל מַעֲשֵׂר שֵׁנִי שֶׁלְּתִירוֹשׁ חוּץ לִירוּשָׁלַיִם, שֶׁנֶּאֱמָר "תִּירֹשְׁךָ" (דברים יב,יז).</P>

<P><B>קמג</B>  שֶׁלֹּא לֶאֱכֹל מַעֲשֵׂר שֵׁנִי שֶׁלְּיִצְהָר חוּץ לִירוּשָׁלַיִם, שֶׁנֶּאֱמָר "וְיִצְהָרֶךָ" (דברים יב,יז).</P>

<P><B>קמד</B>  שֶׁלֹּא לֶאֱכֹל בְּכוֹר תָּמִים חוּץ לִירוּשָׁלַיִם, שֶׁנֶּאֱמָר "לֹא-תוּכַל . . . וּבְכֹרֹת" (דברים יב,יז).</P>

<P><B>קמה</B>  שֶׁלֹּא יֹאכְלוּ הַכּוֹהֲנִים חַטָּאת וְאָשָׁם חוּץ לָעֲזָרָה, שֶׁנֶּאֱמָר "לֹא-תוּכַל . . . בְּקָרְךָ, וְצֹאנֶךָ" (דברים יב,יז); מִפִּי הַשְּׁמוּעָה לָמְדוּ שֶׁלֹּא בָא הַכָּתוּב אֵלָא לֶאֱסֹר בְּשַׂר חַטָּאוֹת וַאֲשָׁמוֹת חוּץ לָעֲזָרָה, לְפִי שֶׁכָּל דָּבָר שֶׁיֵּאָכֵל חוּץ לִמְקוֹם אֲכִילָתוֹ "לֹא-תוּכַל לֶאֱכֹל בִּשְׁעָרֶיךָ" (שם) אֶקְרָא בּוֹ.</P>

<P><B>קמו</B>  שֶׁלֹּא לֶאֱכֹל בְּשַׂר הָעוֹלָה, שֶׁנֶּאֱמָר "לֹא-תוּכַל . . . וּנְדָרֶיךָ אֲשֶׁר תִּדֹּר" (ראה דברים יב,יז); כְּלוֹמַר, לֹא תוּכַל לֶאֱכֹל נְדָרֶיךָ אֲשֶׁר תִּדֹּר.  וְזוֹ הִיא אַזְהָרָה שֶׁלְּכָל מוֹעֵל, שֶׁלֹּא יֵהָנֶה מִן הַקֳּדָשִׁים הָאֲסוּרִים לֵהָנוֹת מֵהֶם; וְאִם נִהְנָה, מָעַל.</P>

<P><B>קמז</B>  שֶׁלֹּא לֶאֱכֹל בְּשַׂר קֳדָשִׁים קַלִּים קֹדֶם זְרִיקַת דָּמִים, שֶׁנֶּאֱמָר "לֹא-תוּכַל . . . וְנִדְבֹתֶיךָ" (דברים יב,יז); כְּלוֹמַר, לֹא תוּכַל לֶאֱכֹל נִדְבוֹתֶיךָ עַד שֶׁיִּזָּרֵק דָּמָם.</P>

<P><B>קמח</B>  שֶׁלֹּא יֹאכַל זָר בְּשַׂר קָדְשֵׁי קֳדָשִׁים, שֶׁנֶּאֱמָר "וְזָר לֹא-יֹאכַל, כִּי-קֹדֶשׁ הֵם" (שמות כט,לג).</P>

<P><B>קמט</B>  שֶׁלֹּא יֹאכַל כּוֹהֵן בִּכּוּרִים קֹדֶם הַנָּחָה בָּעֲזָרָה, שֶׁנֶּאֱמָר "לֹא-תוּכַל . . . וּתְרוּמַת יָדֶךָ" (דברים יב,יז); אֵלּוּ הַבִּכּוּרִים.</P>

<P><B>קנ</B>  שֶׁלֹּא לֶאֱכֹל מַעֲשֵׂר שֵׁנִי בְּטֻמְאָה וְאַפִלּוּ בִּירוּשָׁלַיִם עַד שֶׁיִּפָּדֶה, שֶׁנֶּאֱמָר "לֹא-בִעַרְתִּי מִמֶּנּוּ בְּטָמֵא" (דברים כו,יד).</P>

<P><B>קנא</B>  שֶׁלֹּא לֶאֱכֹל מַעֲשֵׂר שֵׁנִי בַּאֲנִינוּת, שֶׁנֶּאֱמָר "לֹא-אָכַלְתִּי בְאֹנִי מִמֶּנּוּ" (דברים כו,יד).</P>

<P><B>קנב</B>  שֶׁלֹּא לְהוֹצִיא דְּמֵי מַעֲשֵׂר שֵׁנִי בִּשְׁאָר דְּבָרִים שְׁאֵין בָּהֶם אֲכִילָה וּשְׁתִיָּה, שֶׁנֶּאֱמָר "וְלֹא-נָתַתִּי מִמֶּנּוּ, לְמֵת" (דברים כו,יד); וְכָל שְׁהוּא חוּץ לְצָרְכֵּי הַגּוּף הַחַי, "נָתַתִּי מִמֶּנּוּ, לְמֵת" אֶקְרָא בּוֹ.</P>

<P><B>קנג</B>  שֶׁלֹּא לֶאֱכֹל טֶבֶל; וְהַטֶּבֶל הוּא הַדָּבָר שֶׁגִּדּוּלָיו מִן הָאָרֶץ הַחַיָּב בִּתְרוּמוֹת וּמַעַשְׂרוֹת, שֶׁלֹּא הוֹצִיאוּ מִמֶּנּוּ תְּרוּמַת ה':  שֶׁנֶּאֱמָר "וְלֹא יְחַלְּלוּ, אֶת-קָדְשֵׁי בְּנֵי יִשְׂרָאֵל--אֵת אֲשֶׁר-יָרִימוּ, לַה'" (ויקרא כב,טו); כְּלוֹמַר, דְּבָרִים שְׁהֶן עֲתִידִין לְהָרִים אוֹתָם לַה', לֹא יַעֲשׂוּ אוֹתָם חֹל וְיֹאכְלוּ אוֹתָם בְּטִבְלָם.</P>

<P><B>קנד</B>  שֶׁלֹּא לְהַקְדִּים תְּרוּמָה לַבִּכּוּרִים, וְלֹא מַעֲשֵׂר רִאשׁוֹן לַתְּרוּמָה, וְלֹא מַעֲשֵׂר שֵׁנִי לָרִאשׁוֹן, אֵלָא מוֹצִיאִין עַל הַסֵּדֶר:  בִּכּוּרִים תְּחִלָּה, וְאַחַר כָּךְ תְּרוּמָה גְּדוֹלָה, וְאַחַר כָּךְ מַעֲשֵׂר רִאשׁוֹן, וְאַחַר כָּךְ מַעֲשֵׂר שֵׁנִי; שֶׁנֶּאֱמָר "מְלֵאָתְךָ וְדִמְעֲךָ, לֹא תְאַחֵר" (שמות כב,כח), כְּלוֹמַר לֹא תְאַחַר דָּבָר הָרָאוּי לְהַקְדִּימוֹ.</P>

<P><B>קנה</B>  שֶׁלֹּא לְאַחַר הַנְּדָרִים וְהַנְּדָבוֹת שֶׁנָּדַר וְשֶׁנָּדַב, שֶׁנֶּאֱמָר "לֹא תְאַחֵר לְשַׁלְּמוֹ" (דברים כג,כב).</P>

<P><B>קנו</B>  שֶׁלֹּא לַעֲלוֹת לֶחָג בְּלֹא קָרְבָּן, שֶׁנֶּאֱמָר "וְלֹא-יֵרָאוּ פָנַי, רֵיקָם" (שמות כג,טו).</P>

<P><B>קנז</B>  שֶׁלֹּא לַעֲבֹר עַל דְּבָרִים שֶׁאָסַר אָדָם עַל נַפְשׁוֹ, שֶׁנֶּאֱמָר "לֹא יַחֵל, דְּבָרוֹ" (במדבר ל,ג).</P>

<P><B>קנח</B>  שֶׁלֹּא יִקַּח כּוֹהֵן זוֹנָה, שֶׁנֶּאֱמָר "אִשָּׁה זֹנָה . . . לֹא יִקָּחוּ" (ויקרא כא,ז).</P>

<P><B>קנט</B>  שֶׁלֹּא יִקַּח כּוֹהֵן חֲלָלָה, שֶׁנֶּאֱמָר "וַחֲלָלָה לֹא יִקָּחוּ" (ויקרא כא,ז).</P>

<P><B>קס</B>  שֶׁלֹּא יִקַּח כּוֹהֵן גְּרוּשָׁה, שֶׁנֶּאֱמָר "וְאִשָּׁה גְּרוּשָׁה מֵאִישָׁהּ לֹא יִקָּחוּ" (ויקרא כא,ז).</P>

<P><B>קסא</B>  שֶׁלֹּא יִקַּח כּוֹהֵן גָּדוֹל אַלְמָנָה, שֶׁנֶּאֱמָר "אַלְמָנָה וּגְרוּשָׁה וַחֲלָלָה זֹנָה, אֶת-אֵלֶּה לֹא יִקָּח" (ויקרא כא,יד).</P>

<P><B>קסב</B>  שֶׁלֹּא יִבְעֹל כּוֹהֵן גָּדוֹל אַלְמָנָה, וְאַפִלּוּ בְּלֹא קִדּוּשִׁין, מִפְּנֵי שֶׁמְּחַלְּלָהּ, שֶׁנֶּאֱמָר "וְלֹא-יְחַלֵּל זַרְעוֹ, בְּעַמָּיו" (ויקרא כא,טו); הֲרֵי הוּא מֻזְהָר שֶׁלֹּא לְחַלַּל כְּשֵׁרָה.</P>

<P><B>קסג</B>  שֶׁלֹּא יִכָּנֵס כּוֹהֵן לַמִּקְדָּשׁ פְּרוּעַ רֹאשׁ, שֶׁנֶּאֱמָר "רָאשֵׁיכֶם אַל-תִּפְרָעוּ" (ויקרא י,ו).</P>

<P><B>קסד</B>  שֶׁלֹּא יִכָּנֵס כּוֹהֵן לַמִּקְדָּשׁ קְרוּעַ בְּגָדִים, שֶׁנֶּאֱמָר "וּבִגְדֵיכֶם לֹא-תִפְרֹמוּ" (ויקרא י,ו).</P>

<P><B>קסה</B>  שֶׁלֹּא יֵצֵא כּוֹהֵן מִן הָעֲזָרָה בְּשָׁעַת הָעֲבוֹדָה, שֶׁנֶּאֱמָר "וּמִפֶּתַח אֹהֶל מוֹעֵד לֹא תֵצְאוּ" (ויקרא י,ז).</P>

<P><B>קסו</B>  שֶׁלֹּא יִטַּמֵּא כּוֹהֵן הִדְיוֹט לִשְׁאָר מֵתִים, שֶׁנֶּאֱמָר "לְנֶפֶשׁ לֹא-יִטַּמָּא בְּעַמָּיו" (ויקרא כא,א).</P>

<P><B>קסז</B>  שֶׁלֹּא יִטַּמֵּא כּוֹהֵן גָּדוֹל וְאַפִלּוּ לִקְרוֹבָיו, שֶׁנֶּאֱמָר "לְאָבִיו וּלְאִמּוֹ, לֹא יִטַּמָּא" (ויקרא כא,יא).</P>

<P><B>קסח</B>  שֶׁלֹּא יִכָּנֵס כּוֹהֵן גָּדוֹל עִם מֵת, שֶׁנֶּאֱמָר "וְעַל כָּל-נַפְשֹׁת מֵת, לֹא יָבֹא" (ויקרא כא,יא); כָּךְ לָמְדוּ מִפִּי הַשְּׁמוּעָה, שְׁהוּא חַיָּב בְּבַל יָבוֹא וְחַיָּב בְּבַל יִטַּמֵּא.</P>

<P><B>קסט</B>  שֶׁלֹּא יִקַּח כָּל שֵׁבֶט לֵוִי חֵלֶק בָּאָרֶץ, שֶׁנֶּאֱמָר "וְנַחֲלָה לֹא-יִהְיֶה-לּוֹ" (דברים יח,ב).</P>

<P><B>קע</B>  שֶׁלֹּא יִקַּח כָּל שֵׁבֶט לֵוִי חֵלֶק בַּבִּזָּה בְּשָׁעַת כִּבּוּשׁ הָאָרֶץ, שֶׁנֶּאֱמָר "לֹא-יִהְיֶה לַכֹּהֲנִים הַלְוִיִּם" (דברים יח,א).</P>

<P><B>קעא</B>  שֶׁלֹּא לַעֲשׂוֹת קָרְחָה עַל מֵת, שֶׁנֶּאֱמָר "לֹא-תָשִׂימוּ קָרְחָה בֵּין עֵינֵיכֶם--לָמֵת" (דברים יד,א).</P>

<P><B>קעב</B>  שֶׁלֹּא לֶאֱכֹל בְּהֵמָה טְמֵאָה, שֶׁנֶּאֱמָר "אַךְ אֶת-זֶה, לֹא תֹאכְלוּ, מִמַּעֲלֵי הַגֵּרָה" (ויקרא יא,ד; דברים יד,ז).</P>

<P><B>קעג</B>  שֶׁלֹּא לֶאֱכֹל דָּג טָמֵא, שֶׁנֶּאֱמָר "וְשֶׁקֶץ, יִהְיוּ לָכֶם; מִבְּשָׂרָם לֹא תֹאכֵלוּ" (ויקרא יא,יא).</P>

<P><B>קעד</B>  שֶׁלֹּא לֶאֱכֹל עוֹף טָמֵא, שֶׁנֶּאֱמָר "וְאֶת-אֵלֶּה תְּשַׁקְּצוּ מִן-הָעוֹף, לֹא יֵאָכְלוּ" (ויקרא יא,יג).</P>

<P><B>קעה</B>  שֶׁלֹּא לֶאֱכֹל שֶׁרֶץ הָעוֹף, שֶׁנֶּאֱמָר "כֹּל שֶׁרֶץ הָעוֹף, טָמֵא הוּא לָכֶם:  לֹא, יֵאָכֵלוּ" (דברים יד,יט).</P>

<P><B>קעו</B>  שֶׁלֹּא לֶאֱכֹל שֶׁרֶץ הָאָרֶץ, שֶׁנֶּאֱמָר "וְכָל-הַשֶּׁרֶץ, הַשֹּׁרֵץ עַל-הָאָרֶץ--שֶׁקֶץ הוּא, לֹא יֵאָכֵל" (ויקרא יא,מא).</P>

<P><B>קעז</B>  שֶׁלֹּא לֶאֱכֹל רֶמֶשׂ הָאָרֶץ, שֶׁנֶּאֱמָר "וְלֹא תְטַמְּאוּ אֶת-נַפְשֹׁתֵיכֶם, בְּכָל-הַשֶּׁרֶץ הָרֹמֵשׂ עַל-הָאָרֶץ" (ויקרא יא,מד).</P>

<P><B>קעח</B>  שֶׁלֹּא לֶאֱכֹל תּוֹלַעַת הַפֵּרוֹת כְּשֶׁתֵּצֵא לָאַוֵּיר, שֶׁנֶּאֱמָר "לְכָל-הַשֶּׁרֶץ, הַשֹּׁרֵץ עַל-הָאָרֶץ--לֹא תֹאכְלוּם" (ויקרא יא,מב).</P>

<P><B>קעט</B>  שֶׁלֹּא לֶאֱכֹל שֶׁרֶץ הַמַּיִם, שֶׁנֶּאֱמָר "אַל-תְּשַׁקְּצוּ, אֶת-נַפְשֹׁתֵיכֶם, בְּכָל-הַשֶּׁרֶץ, הַשֹּׁרֵץ" (ויקרא יא,מג).</P>

<P><B>קפ</B>  שֶׁלֹּא לֶאֱכֹל מֵתָה, שֶׁנֶּאֱמָר "לֹא תֹאכְלוּ כָל-נְבֵלָה" (דברים יד,כא).</P>

<P><B>קפא</B>  שֶׁלֹּא לֶאֱכֹל טְרֵפָה, שֶׁנֶּאֱמָר "וּבָשָׂר בַּשָּׂדֶה טְרֵפָה לֹא תֹאכֵלוּ" (שמות כב,ל).</P>

<P><B>קפב</B>  שֶׁלֹּא לֶאֱכֹל אֵבֶר מִן הַחַי, שֶׁנֶּאֱמָר "לֹא-תֹאכַל הַנֶּפֶשׁ, עִם-הַבָּשָׂר" (דברים יב,כג).</P>

<P><B>קפג</B>  שֶׁלֹּא לֶאֱכֹל גִּיד הַנָּשֶׁה, שֶׁנֶּאֱמָר "עַל-כֵּן לֹא-יֹאכְלוּ בְנֵי-יִשְׂרָאֵל אֶת-גִּיד הַנָּשֶׁה" (בראשית לב,לג).</P>

<P><B>קפד</B>  שֶׁלֹּא לֶאֱכֹל דָּם, שֶׁנֶּאֱמָר "וְכָל-דָּם, לֹא תֹאכֵלוּ" (ויקרא ג,יז; ויקרא ז,כו).</P>

<P><B>קפה</B>  שֶׁלֹּא לֶאֱכֹל חֵלֶב, שֶׁנֶּאֱמָר "כָּל-חֵלֶב שׁוֹר וְכֶשֶׂב, וָעֵז--לֹא תֹאכֵלוּ" (ויקרא ז,כג).</P>

<P><B>קפו</B>  שֶׁלֹּא לְבַשַּׁל בָּשָׂר בְּחָלָב, שֶׁנֶּאֱמָר "לֹא-תְבַשֵּׁל גְּדִי, בַּחֲלֵב אִמּוֹ" (שמות כג,יט; שמות לד,כו; דברים יד,כא).</P>

<P><B>קפז</B>  שֶׁלֹּא לֶאֱכֹל בָּשָׂר בְּחָלָב, שֶׁנֶּאֱמָר "לֹא-תְבַשֵּׁל גְּדִי, בַּחֲלֵב אִמּוֹ" פַּעַם שְׁנִיָּה (שמות לד,כו); כָּךְ לָמְדוּ מִפִּי הַשְּׁמוּעָה, שֶׁאֶחָד לְאִסּוּר בִּשּׁוּל וְאֶחָד לְאִסּוּר אֲכִילָה.</P>

<P><B>קפח</B>  שֶׁלֹּא לֶאֱכֹל בָּשָׂר שׁוֹר הַנִּסְקָל, שֶׁנֶּאֱמָר "וְלֹא יֵאָכֵל אֶת-בְּשָׂרוֹ" (שמות כא,כח).</P>

<P><B>קפט</B>  שֶׁלֹּא לֶאֱכֹל פַּת תְּבוּאָה חֲדָשָׁה קֹדֶם הַפֶּסַח, שֶׁנֶּאֱמָר "וְלֶחֶם . . . לֹא תֹאכְלוּ" (ויקרא כג,יד).</P>

<P><B>קצ</B>  שֶׁלֹּא לֶאֱכֹל קָלִי מִן הֶחָדָשׁ, שֶׁנֶּאֱמָר "וְקָלִי . . . לֹא תֹאכְלוּ" (ויקרא כג,יד).</P>

<P><B>קצא</B>  שֶׁלֹּא לֶאֱכֹל כַּרְמֶל מִתְּבוּאָה חֲדָשָׁה, שֶׁנֶּאֱמָר "וְכַרְמֶל לֹא תֹאכְלוּ" (ויקרא כג,יד).</P>

<P><B>קצב</B>  שֶׁלֹּא לֶאֱכֹל עָרְלָה, שֶׁנֶּאֱמָר "שָׁלֹשׁ שָׁנִים, יִהְיֶה לָכֶם עֲרֵלִים--לֹא יֵאָכֵל" (ויקרא יט,כג).</P>

<P><B>קצג</B>  שֶׁלֹּא לֶאֱכֹל כִּלְאֵי הַכֶּרֶם, שֶׁנֶּאֱמָר "פֶּן-תִּקְדַּשׁ, הַמְלֵאָה הַזֶּרַע אֲשֶׁר תִּזְרָע, וּתְבוּאַת, הַכָּרֶם" (דברים כב,ט); זֶה הוּא אִסּוּר אֲכִילָה.</P>

<P><B>קצד</B>  שֶׁלֹּא לִשְׁתּוֹת יֵין נֶסֶךְ, שֶׁנֶּאֱמָר "אֲשֶׁר חֵלֶב זְבָחֵימוֹ יֹאכֵלוּ, יִשְׁתּוּ יֵין נְסִיכָם" (דברים לב,לח).</P>

<P><B>קצה</B>  שֶׁלֹּא לֶאֱכֹל וְלִשְׁתּוֹת דֶּרֶךְ זוֹלֵל וְסוֹבֵא, שֶׁנֶּאֱמָר "בְּנֵנוּ זֶה . . . זוֹלֵל, וְסֹבֵא" (דברים כא,כ).</P>

<P><B>קצו</B>  שֶׁלֹּא לֶאֱכֹל בְּיוֹם הַצּוֹם, שֶׁנֶּאֱמָר "כִּי כָל-הַנֶּפֶשׁ אֲשֶׁר לֹא-תְעֻנֶּה" (ויקרא כג,כט).</P>

<P><B>קצז</B>  שֶׁלֹּא לֶאֱכֹל חָמֵץ בַּפֶּסַח, שֶׁנֶּאֱמָר "לֹא יֵאָכֵל, חָמֵץ" (שמות יג,ג).</P>

<P><B>קצח</B>  שֶׁלֹּא לֶאֱכֹל תַּעֲרֹבֶת חָמֵץ, שֶׁנֶּאֱמָר "כָּל-מַחְמֶצֶת, לֹא תֹאכֵלוּ" (שמות יב,כ).</P>

<P><B>קצט</B>  שֶׁלֹּא לֶאֱכֹל חָמֵץ אַחַר חֲצוֹת יוֹם אַרְבָּעָה עָשָׂר, שֶׁנֶּאֱמָר "לֹא-תֹאכַל עָלָיו חָמֵץ" (דברים טז,ג).</P>

<P><B>ר</B>  שֶׁלֹּא יֵרָאֶה חָמֵץ, שֶׁנֶּאֱמָר "לֹא-יֵרָאֶה לְךָ חָמֵץ" (שמות יג,ז).</P>

<P><B>רא</B>  שֶׁלֹּא יִמָּצֵא חָמֵץ, שֶׁנֶּאֱמָר "שְׂאֹר, לֹא יִמָּצֵא בְּבָתֵּיכֶם" (שמות יב,יט).</P>

<P><B>רב</B>  שֶׁלֹּא יִשְׁתֶּה הַנָּזִיר יַיִן, וְלֹא דָּבָר שֶׁנִּתְעָרַב בּוֹ יַיִן וְטַעְמוֹ כְּטַעַם יַיִן, שֶׁנֶּאֱמָר "וְכָל-מִשְׁרַת עֲנָבִים" (במדבר ו,ג); וְאַפִלּוּ הִחְמִיץ הַיַּיִן אוֹ דָּבָר שֶׁנִּתְעָרַב בּוֹ הַיַּיִן, הֲרֵי זֶה אָסוּר עָלָיו, שֶׁנֶּאֱמָר "חֹמֶץ יַיִן וְחֹמֶץ שֵׁכָר לֹא יִשְׁתֶּה" (שם).</P>

<P><B>רג</B>  שֶׁלֹּא יֹאכַל עֲנָבִים לַחִים, שֶׁנֶּאֱמָר "וַעֲנָבִים לַחִים . . . לֹא יֹאכֵל" (במדבר ו,ג).</P>

<P><B>רד</B>  שֶׁלֹּא יֹאכַל עֲנָבִים יְבֵשִׁים, שֶׁנֶּאֱמָר "וִיבֵשִׁים לֹא יֹאכֵל" (במדבר ו,ג).</P>

<P><B>רה</B>  שֶׁלֹּא יֹאכַל חַרְצַנִּים, שֶׁנֶּאֱמָר "מֵחַרְצַנִּים . . . לֹא יֹאכֵל" (במדבר ו,ד).</P>

<P><B>רו</B>  שֶׁלֹּא יֹאכַל זוֹגִים, שֶׁנֶּאֱמָר "וְעַד-זָג--לֹא יֹאכֵל" (במדבר ו,ד).</P>

<P><B>רז</B>  שֶׁלֹּא יִטַּמֵּא הַנָּזִיר לְמֵת, שֶׁנֶּאֱמָר "לְאָבִיו וּלְאִמּוֹ . . . לֹא-יִטַּמָּא לָהֶם, בְּמֹתָם" (במדבר ו,ז).</P>

<P><B>רח</B>  שֶׁלֹּא יִכָּנֵס בְּאֹהֶל הַמֵּת, שֶׁנֶּאֱמָר "עַל-נֶפֶשׁ מֵת, לֹא יָבֹא" (במדבר ו,ו).</P>

<P><B>רט</B>  שֶׁלֹּא יְגַלַּח הַנָּזִיר, שֶׁנֶּאֱמָר "תַּעַר לֹא-יַעֲבֹר עַל-רֹאשׁוֹ" (במדבר ו,ה).</P>

<P><B>רי</B>  שֶׁלֹּא לִקְצֹר כָּל הַשָּׂדֶה, שֶׁנֶּאֱמָר "לֹא-תְכַלֶּה פְּאַת שָׂדְךָ בְּקֻצְרֶךָ" (ויקרא כג,כב).</P>

<P><B>ריא</B>  שֶׁלֹּא לִלְקֹט הַשִּׁבֳּלִים הַנּוֹפְלוֹת בְּשָׁעַת קְצִירָה, שֶׁנֶּאֱמָר "וְלֶקֶט קְצִירְךָ, לֹא תְלַקֵּט" (ויקרא יט,ט; ויקרא כג,כב).</P>

<P><B>ריב</B>  שֶׁלֹּא לִבְצֹר עוֹלְלוֹת הַכֶּרֶם, שֶׁנֶּאֱמָר "וְכַרְמְךָ לֹא תְעוֹלֵל" (ויקרא יט,י).</P>

<P><B>ריג</B>  שֶׁלֹּא לִלְקֹט פֶּרֶט הַכֶּרֶם, שֶׁנֶּאֱמָר "וּפֶרֶט כַּרְמְךָ לֹא תְלַקֵּט" (ויקרא יט,י).</P>

<P><B>ריד</B>  שֶׁלֹּא לִקַּח עֹמֶר הַשִּׁכְחָה, שֶׁנֶּאֱמָר "לֹא תָשׁוּב לְקַחְתּוֹ" (דברים כד,יט); וְכֵן לְכָל הָאִילָנוֹת יֵשׁ שִׁכְחָה, שֶׁנֶּאֱמָר "לֹא תְפַאֵר אַחֲרֶיךָ" (דברים כד,כ).</P>

<P><B>רטו</B>  שֶׁלֹּא לִזְרֹעַ כִּלְאֵי זְרָעִים, שֶׁנֶּאֱמָר "שָׂדְךָ לֹא-תִזְרַע כִּלְאָיִם" (ויקרא יט,יט).</P>

<P><B>רטז</B>  שֶׁלֹּא לִזְרֹעַ תְּבוּאָה אוֹ יָרָק בַּכֶּרֶם, שֶׁנֶּאֱמָר "לֹא-תִזְרַע כַּרְמְךָ, כִּלְאָיִם" (דברים כב,ט).</P>

<P><B>ריז</B>  שֶׁלֹּא לְהַרְבִּיעַ בְּהֵמָה מִין עִם שְׁאֵינוּ מִינוֹ, שֶׁנֶּאֱמָר "בְּהֶמְתְּךָ לֹא-תַרְבִּיעַ כִּלְאַיִם" (ויקרא יט,יט).</P>

<P><B>ריח</B>  שֶׁלֹּא יַעֲשֶׂה מְלָאכָה בִּשְׁנֵי מִינֵי בְּהֵמָה כְּאֶחָד, שֶׁנֶּאֱמָר "לֹא-תַחֲרֹשׁ בְּשׁוֹר-וּבַחֲמֹר, יַחְדָּו" (דברים כב,י).</P>

<P><B>ריט</B>  שֶׁלֹּא לַחֲסֹם בְּהֵמָה בְּשָׁעַת מְלָאכָה בְּדָבָר שֶׁאוֹכֶלֶת מִמֶּנּוּ וְנִהְנֵית, שֶׁנֶּאֱמָר "לֹא-תַחְסֹם שׁוֹר, בְּדִישׁוֹ" (דברים כה,ד).</P>

<P><B>רכ</B>  שֶׁלֹּא לַעֲבֹד אֲדָמָה בַּשְּׁבִיעִית, שֶׁנֶּאֱמָר "שָׂדְךָ לֹא תִזְרָע" (ויקרא כה,ד).</P>

<P><B>רכא</B>  שֶׁלֹּא לַעֲבֹד אִילָן בַּשְּׁבִיעִית, שֶׁנֶּאֱמָר "וְכַרְמְךָ לֹא תִזְמֹר" (ויקרא כה,ד).</P>

<P><B>רכב</B>  שֶׁלֹּא לִקְצֹר סְפִיחֵי שְׁבִיעִית כְּדֶרֶךְ שֶׁקּוֹצְרִין בִּשְׁאָר הַשָּׁנִים, שֶׁנֶּאֱמָר "אֵת סְפִיחַ קְצִירְךָ לֹא תִקְצוֹר" (ויקרא כה,ה).</P>

<P><B>רכג</B>  שֶׁלֹּא לֶאֱסֹף פֵּרוֹת הָאִילָן בַּשְּׁבִיעִית כְּדֶרֶךְ שֶׁאוֹסְפִין בְּכָל שָׁנָה וְשָׁנָה, שֶׁנֶּאֱמָר "וְאֶת-עִנְּבֵי נְזִירֶךָ לֹא תִבְצֹר" (ויקרא כה,ה).</P>

<P><B>רכד</B>  שֶׁלֹּא לַעֲבֹד בִּשְׁנַת יוֹבֵל בֵּין אֲדָמָה בֵּין אִילָן, שֶׁנֶּאֱמָר בָּהּ "לֹא תִזְרָעוּ" (ויקרא כה,יא).</P>

<P><B>רכה</B>  שֶׁלֹּא לִקְצֹר סְפִיחֵי יוֹבֵל כִּשְׁאָר הַשָּׁנִים, שֶׁנֶּאֱמָר בּוֹ "לֹא תִקְצְרוּ אֶת-סְפִיחֶיהָ" (ויקרא כה,יא).</P>

<P><B>רכו</B>  שֶׁלֹּא לֶאֱסֹף פֵּרוֹת יוֹבֵל כַּאֲסִיפַת שְׁאָר הַשָּׁנִים, שֶׁנֶּאֱמָר בּוֹ "וְלֹא תִבְצְרוּ אֶת-נְזִרֶיהָ" (ויקרא כה,יא).</P>

<P><B>רכז</B>  שֶׁלֹּא לִמְכֹּר שָׂדֶה בְּאֶרֶץ יִשְׂרָאֵל לִצְמִיתוּת, שֶׁנֶּאֱמָר "וְהָאָרֶץ, לֹא תִמָּכֵר לִצְמִתֻת" (ויקרא כה,כג).</P>

<P><B>רכח</B>  שֶׁלֹּא לְשַׁנּוֹת מִגְרְשֵׁי הַלְּוִיִּים וּשְׂדוֹתֵיהֶם, שֶׁנֶּאֱמָר "וּשְׂדֵה מִגְרַשׁ עָרֵיהֶם, לֹא יִמָּכֵר" (ויקרא כה,לד); מִפִּי הַשְּׁמוּעָה לָמְדוּ שֶׁזּוֹ אַזְהָרָה שֶׁלֹּא יִשְׁתַּנֶּה.</P>

<P><B>רכט</B>  שֶׁלֹּא לַעֲזֹב הַלְּוִיִּים, שֶׁנֶּאֱמָר "הִשָּׁמֶר לְךָ, פֶּן-תַּעֲזֹב אֶת-הַלֵּוִי" (דברים יב,יט), אֵלָא נוֹתְנִין לָהֶם מַתְּנוֹתֵיהֶם וּמְשַׂמְּחִין אוֹתָן בָּהֶן בְּכָל רֶגֶל וְרֶגֶל.</P>

<P><B>רל</B>  שֶׁלֹּא יִתְבַּע הַלְוָאָה שֶׁעָבְרָה עָלֶיהָ שְׁבִיעִית, שֶׁנֶּאֱמָר "לֹא-יִגֹּשׂ אֶת-רֵעֵהוּ וְאֶת-אָחִיו" (דברים טו,ב).</P>

<P><B>רלא</B>  שֶׁלֹּא יִמָּנַע מִלְּהַלְווֹת לֶעָנִי מִפְּנֵי הַשְּׁמִטָּה, שֶׁנֶּאֱמָר "הִשָּׁמֶר לְךָ פֶּן-יִהְיֶה דָבָר . . ." (דברים טו,ט).  זֶה הַכְּלָל--כָּל מָקוֹם שֶׁנֶּאֱמָר הִשָּׁמֶר אוֹ פֶּן אוֹ אַל, אֵינוּ אֵלָא מִצְוַת לֹא תַעֲשֶׂה.</P>

<P><B>רלב</B>  שֶׁלֹּא לְהִמָּנַע מִלְּהַחֲיוֹת לֶעָנִי וּמִלִּתֵּן לוֹ מַה שְׁהוּא צָרִיךְ, שֶׁנֶּאֱמָר "לֹא תְאַמֵּץ אֶת-לְבָבְךָ . . ." (דברים טו,ז); נִמְצָא הַנּוֹתֵן צְדָקָה עוֹשֶׂה מִצְוַת עֲשֵׂה, וְהַמַּעֲלִים עֵינָיו מִן הַצְּדָקָה יָתֵר עַל שֶׁבִּטַּל עֲשֵׂה עָבַר עַל לֹא תַעֲשֶׂה.</P>

<P><B>רלג</B>  שֶׁלֹּא לְשַׁלַּח עֶבֶד עִבְרִי רֵיקָם כְּשֶׁיֵּצֵא חָפְשִׁי, שֶׁנֶּאֱמָר "לֹא תְשַׁלְּחֶנּוּ, רֵיקָם" (דברים טו,יג).</P>

<P><B>רלד</B>  שֶׁלֹּא יִתְבַּע הֶעָנִי בְּחוֹבוֹ כְּשֶׁיֵּדַע שְׁהוּא עָנִי, וְלֹא יֵצַר לוֹ, שֶׁנֶּאֱמָר "לֹא-תִהְיֶה לוֹ, כְּנֹשֶׁה" (שמות כב,כד).</P>

<P><B>רלה</B>  שֶׁלֹּא לְהַלְווֹת בְּרִבִּית לְיִשְׂרָאֵל, שֶׁנֶּאֱמָר "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ; וּבְמַרְבִּית" (ויקרא כה,לז).</P>

<P><B>רלו</B>  שֶׁלֹּא לִלְווֹת בְּרִבִּית, שֶׁנֶּאֱמָר "לֹא-תַשִּׁיךְ לְאָחִיךָ" (דברים כג,כ); כָּךְ לָמְדוּ מִפִּי הַשְּׁמוּעָה, שֶׁזּוֹ אַזְהָרָה לַלּוֹוֶה שֶׁלֹּא יִנָּשֵׁךְ לַמַּלְוֶה.</P>

<P><B>רלז</B>  שֶׁלֹּא לְהָשִׁית יָד בֵּין לוֹוֶה וּמַלְוֶה בְּרִבִּית, וְלֹא לִהְיוֹת עַרָּב, וְלֹא עֵד, וְלֹא לִכְתֹּב שְׁטָר בֵּינֵיהֶם, שֶׁנֶּאֱמָר "לֹא-תְשִׂימוּן עָלָיו, נֶשֶׁךְ" (שמות כב,כד).</P>

<P><B>רלח</B>  שֶׁלֹּא לְאַחַר פְּעֻלַּת שָׂכִיר, שֶׁנֶּאֱמָר "לֹא-תָלִין פְּעֻלַּת שָׂכִיר" (ויקרא יט,יג).</P>

<P><B>רלט</B>  שֶׁלֹּא יְמַשְׁכַּן בַּעַל חוֹב בִּזְרוֹעַ, שֶׁנֶּאֱמָר "לֹא-תָבֹא אֶל-בֵּיתוֹ, לַעֲבֹט עֲבֹטוֹ" (דברים כד,י).</P>

<P><B>רמ</B>  שֶׁלֹּא לִמְנֹעַ הָעֲבוֹט מִבְּעָלָיו הֶעָנִי בְּעֵת שְׁהוּא צָרִיךְ לוֹ, שֶׁנֶּאֱמָר "לֹא תִשְׁכַּב, בַּעֲבֹטוֹ" (דברים כד,יב); כְּלוֹמַר, לֹא תִשְׁכַּב וַעֲבוֹטוֹ עִמָּךְ, אֵלָא תְּשִׁיבֶנּוּ לוֹ בַּלַּיְלָה, הוֹאִיל וְהוּא צָרִיךְ לוֹ בַּלַּיְלָה.</P>

<P><B>רמא</B>  שֶׁלֹּא לְמַשְׁכַּן הָאַלְמָנָה, שֶׁנֶּאֱמָר "וְלֹא תַחֲבֹל, בֶּגֶד אַלְמָנָה" (דברים כד,יז).</P>

<P><B>רמב</B>  שֶׁלֹּא לַחְבֹּל כֵּלִים שֶׁעוֹשִׂין בָּהֶן אֹכֶל נֶפֶשׁ, שֶׁנֶּאֱמָר "לֹא-יַחֲבֹל רֵחַיִם, וָרָכֶב" (דברים כד,ו).</P>

<P><B>רמג</B>  שֶׁלֹּא לִגְנֹב נֶפֶשׁ מִיִּשְׂרָאֵל, שֶׁנֶּאֱמָר "לֹא תִגְנֹב" (שמות כ,יב; דברים ה,טז); זֶה גּוֹנֵב נֶפֶשׁ.</P>

<P><B>רמד</B>  שֶׁלֹּא לִגְנֹב מָמוֹן, שֶׁנֶּאֱמָר "לֹא, תִּגְנֹבוּ" (ויקרא יט,יא); זוֹ הִיא גְּנֵבַת מָמוֹן.</P>

<P><B>רמה</B>  שֶׁלֹּא לִגְזֹל, שֶׁנֶּאֱמָר "לֹא תִגְזֹל" (ויקרא יט,יג).</P>

<P><B>רמו</B>  שֶׁלֹּא לְהַסִּיג גְּבוּלוֹת, שֶׁנֶּאֱמָר "לֹא תַסִּיג גְּבוּל רֵעֲךָ" (דברים יט,יד).</P>

<P><B>רמז</B>  שֶׁלֹּא לַעֲשֹׁק, שֶׁנֶּאֱמָר "לֹא-תַעֲשֹׁק אֶת-רֵעֲךָ" (ויקרא יט,יג).</P>

<P><B>רמח</B>  שֶׁלֹּא לְכַחַשׁ בִּמְמוֹן חֲבֵרוֹ, שֶׁנֶּאֱמָר "לֹא-תְכַחֲשׁוּ" (ויקרא יט,יא).</P>

<P><B>רמט</B>  שֶׁלֹּא לִשָּׁבַע עַל כְּפִירַת מְמוֹן חֲבֵרוֹ, שֶׁנֶּאֱמָר "לֹא-תְשַׁקְּרוּ" (ויקרא יט,יא); כְּלוֹמַר, לֹא תִשָּׁבַע עַל שֶׁקֶר בְּמָמוֹן שֶׁיֵּשׁ לַחֲבֵרָךְ בְּיָדָךְ.</P>

<P><B>רנ</B>  שֶׁלֹּא יוֹנֶה בְּמֶקָּח וּמִמְכָּר, שֶׁנֶּאֱמָר "אַל-תּוֹנוּ, אִישׁ אֶת-אָחִיו" (ויקרא כה,יד).</P>

<P><B>רנא</B>  שֶׁלֹּא יוֹנֶה בִּדְבָרִים, שֶׁנֶּאֱמָר "וְלֹא תוֹנוּ אִישׁ אֶת-עֲמִיתוֹ, וְיָרֵאתָ מֵאֱלֹהֶיךָ" (ויקרא כה,יז); זוֹ אוֹנָאַת דְּבָרִים.</P>

<P><B>רנב</B>  שֶׁלֹּא לְהוֹנוֹת אֶת הַגֵּר בִּדְבָרִים, שֶׁנֶּאֱמָר "וְגֵר לֹא-תוֹנֶה" (שמות כב,כ).</P>

<P><B>רנג</B>  שֶׁלֹּא לְהוֹנוֹת אֶת הַגֵּר בְּמֶקָּח וּמִמְכָּר, שֶׁנֶּאֱמָר "וְלֹא תִלְחָצֶנּוּ" (שמות כב,כ).</P>

<P><B>רנד</B>  שֶׁלֹּא לְהַחְזִיר עֶבֶד שֶׁבָּרַח לְאֶרֶץ יִשְׂרָאֵל לַאֲדוֹנָיו שֶׁבְּחוּצָה לָאָרֶץ, שֶׁנֶּאֱמָר "לֹא-תַסְגִּיר עֶבֶד, אֶל-אֲדֹנָיו" (דברים כג,טז).</P>

<P><B>רנה</B>  שֶׁלֹּא לְהוֹנוֹת עֶבֶד זֶה, שֶׁנֶּאֱמָר "עִמְּךָ יֵשֵׁב בְּקִרְבְּךָ . . . בַּטּוֹב לוֹ; לֹא, תּוֹנֶנּוּ" (דברים כג,יז).</P>

<P><B>רנו</B>  שֶׁלֹּא לְעַנּוֹת יָתוֹם וְאַלְמָנָה, שֶׁנֶּאֱמָר "כָּל-אַלְמָנָה וְיָתוֹם, לֹא תְעַנּוּן" (שמות כב,כא).</P>

<P><B>רנז</B>  שֶׁלֹּא לַעֲבֹד בְּעֶבֶד עִבְרִי עֲבוֹדַת עֶבֶד, שֶׁנֶּאֱמָר "לֹא-תַעֲבֹד בּוֹ, עֲבֹדַת עָבֶד" (ויקרא כה,לט).</P>

<P><B>רנח</B>  שֶׁלֹּא לִמְכֹּר אוֹתוֹ מִמְכֶּרֶת עֲבָדִים, שֶׁנֶּאֱמָר "לֹא יִמָּכְרוּ, מִמְכֶּרֶת עָבֶד" (ויקרא כה,מב).</P>

<P><B>רנט</B>  שֶׁלֹּא לַעֲבֹד בְּעֶבֶד עִבְרִי בְּפֶרֶךְ, שֶׁנֶּאֱמָר "לֹא-תִרְדֶּה בוֹ, בְּפָרֶךְ" (ויקרא כה,מג; ויקרא כה,מו).</P>

<P><B>רס</B>  שֶׁלֹּא לְהַנִּיחַ הַגּוֹי לַעֲבֹד בְּעֶבֶד עִבְרִי הַנִּמְכָּר לוֹ בְּפֶרֶךְ, שֶׁנֶּאֱמָר "לֹא-יִרְדֶּנּוּ בְּפֶרֶךְ, לְעֵינֶיךָ" (ויקרא כה,נג).</P>

<P><B>רסא</B>  שֶׁלֹּא לִמְכֹּר אָמָה עִבְרִיָּה לְאַחֵר, שֶׁנֶּאֱמָר "לֹא-יִמְשֹׁל לְמָכְרָהּ, בְּבִגְדוֹ-בָהּ" (שמות כא,ח).</P>

<P><B>רסב</B>  שֶׁלֹּא לִמְנֹעַ מֵאָמָה עִבְרִיָּה הַיְּעוּדָה שְׁאֵר כְּסוּת וְעוֹנָה, שֶׁנֶּאֱמָר "שְׁאֵרָהּ כְּסוּתָהּ וְעֹנָתָהּ, לֹא יִגְרָע" (שמות כא,י); וְהוּא הַדִּין לִשְׁאָר הַנָּשִׁים.</P>

<P><B>רסג</B>  שֶׁלֹּא לִמְכֹּר אֵשֶׁת יְפַת תֹּאַר, שֶׁנֶּאֱמָר "וּמָכֹר לֹא-תִמְכְּרֶנָּה, בַּכָּסֶף" (דברים כא,יד).</P>

<P><B>רסד</B>  שֶׁלֹּא לִכְבֹּשׁ אֵשֶׁת יְפַת תֹּאַר שִׁפְחָה, שֶׁנֶּאֱמָר "לֹא-תִתְעַמֵּר בָּהּ" (דברים כא,יד).</P>

<P><B>רסה</B>  שֶׁלֹּא לַחְמֹד, שֶׁנֶּאֱמָר "לֹא-תַחְמֹד אֵשֶׁת רֵעֶךָ" (שמות כ,יג; דברים ה,יז).</P>

<P><B>רסו</B>  שֶׁלֹּא לְהִתְאַוּוֹת, שֶׁנֶּאֱמָר "לֹא תִתְאַוֶּה בֵּית רֵעֶךָ" (דברים ה,יז).</P>

<P><B>רסז</B>  שֶׁלֹּא יֹאכַל הַשָּׂכִיר שֶׁלֹּא בְּשָׁעַת מְלָאכָה מִן הַמְּחֻבָּר שְׁהוּא עוֹשֶׂה בּוֹ, שֶׁנֶּאֱמָר "וְחֶרְמֵשׁ לֹא תָנִיף" (דברים כג,כו).</P>

<P><B>רסח</B>  שֶׁלֹּא יִקַּח הַשָּׂכִיר יָתֵר עַל אֲכִילָתוֹ, שֶׁנֶּאֱמָר "וְאָכַלְתָּ עֲנָבִים כְּנַפְשְׁךָ שָׂבְעֶךָ; וְאֶל-כֶּלְיְךָ, לֹא תִתֵּן" (דברים כג,כה).</P>

<P><B>רסט</B>  שֶׁלֹּא יִתְעַלַּם מִן הָאֲבֵדָה, שֶׁנֶּאֱמָר "לֹא תוּכַל, לְהִתְעַלֵּם" (דברים כב,ג).</P>

<P><B>רע</B>  שֶׁלֹּא לְהַנִּיחַ הַבְּהֵמָה רוֹבֶצֶת תַּחַת מַשָּׂאָהּ בַּדֶּרֶךְ, שֶׁנֶּאֱמָר "לֹא-תִרְאֶה חֲמוֹר שֹׂנַאֲךָ" (ראה שמות כג,ה; דברים כב,ד).</P>

<P><B>רעא</B>  שֶׁלֹּא לַעֲשׂוֹת עָוֶל בַּמִּדָּה, שֶׁנֶּאֱמָר "לֹא-תַעֲשׂוּ עָוֶל, בַּמִּשְׁפָּט, בַּמִּדָּה" (ויקרא יט,לה); מִפִּי הַשְּׁמוּעָה לָמְדוּ שֶׁהַכָּתוּב מַזְהִיר, לֹא תַעֲשׂוּ עָוֶל בְּמִשְׁפָּט הַמִּדָּה.</P>

<P><B>רעב</B>  שֶׁלֹּא לִהְיוֹת אֶצְלֵנוּ אֵיפָה וְאֵיפָה אֶבֶן וְאֶבֶן, שֶׁנֶּאֱמָר "לֹא-יִהְיֶה לְךָ בְּבֵיתְךָ, אֵיפָה וְאֵיפָה" (דברים כה,יד).</P>

<P><B>רעג</B>  שֶׁלֹּא לְעַוַּל הַמִּשְׁפָּט, שֶׁנֶּאֱמָר "לֹא-תַעֲשׂוּ עָוֶל, בַּמִּשְׁפָּט" (ויקרא יט,טו).</P>

<P><B>רעד</B>  שֶׁלֹּא לִקַּח שֹׁחַד, שֶׁנֶּאֱמָר "וְשֹׁחַד, לֹא תִקָּח" (שמות כג,ח).</P>

<P><B>רעה</B>  שֶׁלֹּא לְכַבַּד גָּדוֹל בַּדִּין, שֶׁנֶּאֱמָר "וְלֹא תֶהְדַּר פְּנֵי גָדוֹל" (ויקרא יט,טו).</P>

<P><B>רעו</B>  שֶׁלֹּא יִירָא הַדַּיָּן בַּדִּין מֵאָדָם רָע, שֶׁנֶּאֱמָר "לֹא תָגוּרוּ מִפְּנֵי-אִישׁ" (דברים א,יז).</P>

<P><B>רעז</B>  שֶׁלֹּא לְרַחַם עַל עָנִי בַּדִּין, שֶׁנֶּאֱמָר "וְדָל, לֹא תֶהְדַּר בְּרִיבוֹ" (שמות כג,ג).</P>

<P><B>רעח</B>  שֶׁלֹּא לְהַטּוֹת מִשְׁפַּט אָדָם חוֹטֶא, שֶׁנֶּאֱמָר "לֹא תַטֶּה מִשְׁפַּט אֶבְיֹנְךָ" (שמות כג,ו); לָמְדוּ מִפִּי הַשְּׁמוּעָה, שֶׁזֶּה אֶבְיוֹן בַּמִּצְווֹת.</P>

<P><B>רעט</B>  שֶׁלֹּא לְרַחַם עַל הַמַּזִּיק בְּדִינֵי קְנָסוֹת, שֶׁנֶּאֱמָר "לֹא תָחוֹס, עֵינֶךָ" (דברים יט,כא).</P>

<P><B>רפ</B>  שֶׁלֹּא לְהַטּוֹת מִשְׁפַּט גֵּרִים וִיתוֹמִים, שֶׁנֶּאֱמָר "לֹא תַטֶּה, מִשְׁפַּט גֵּר יָתוֹם" (דברים כד,יז).</P>

<P><B>רפא</B>  שֶׁלֹּא לִשְׁמֹעַ מֵאֶחָד מִבַּעֲלֵי דִּינִין וְאֵין חֲבֵרוֹ עִמּוֹ, שֶׁנֶּאֱמָר "לֹא תִשָּׂא, שֵׁמַע שָׁוְא" (שמות כג,א).</P>

<P><B>רפב</B>  שֶׁלֹּא לִנְטוֹת אַחֲרֵי רַבִּים בְּדִינֵי נְפָשׁוֹת, אִם הָיוּ הַמְּחַיְּבִין יָתֵר עַל הַמְּזַכִּין אֶחָד, שֶׁנֶּאֱמָר "לֹא-תִהְיֶה אַחֲרֵי-רַבִּים, לְרָעֹת" (שמות כג,ב).</P>

<P><B>רפג</B>  שֶׁלֹּא יְלַמַּד חוֹבָה מִי שֶׁלִּמַּד זְכוּת תְּחִלָּה בְּדִינֵי נְפָשׁוֹת, שֶׁנֶּאֱמָר "לֹא-תַעֲנֶה עַל-רִב, לִנְטֹת" (שמות כג,ב).</P>

<P><B>רפד</B>  שֶׁלֹּא לְמַנּוֹת בַּדַּיָּנִין אָדָם שְׁאֵינוּ חָכָם בְּדִינֵי תּוֹרָה, אַף עַל פִּי שְׁהוּא חָכָם בְּחָכְמוֹת אֲחֵרוֹת, שֶׁנֶּאֱמָר "לֹא-תַכִּירוּ פָנִים בַּמִּשְׁפָּט" (דברים א,יז).</P>

<P><B>רפה</B>  שֶׁלֹּא לְהָעִיד בְּשֶׁקֶר, שֶׁנֶּאֱמָר "לֹא-תַעֲנֶה בְרֵעֲךָ עֵד שָׁקֶר" (שמות כ,יב).</P>

<P><B>רפו</B>  שֶׁלֹּא יָעִיד בַּעַל עֲבֵרָה, שֶׁנֶּאֱמָר "אַל-תָּשֶׁת יָדְךָ עִם-רָשָׁע, לִהְיֹת עֵד חָמָס" (שמות כג,א).</P>

<P><B>רפז</B>  שֶׁלֹּא יָעִיד קָרוֹב, שֶׁנֶּאֱמָר "לֹא-יוּמְתוּ אָבוֹת עַל-בָּנִים" (דברים כד,טז); מִפִּי הַשְּׁמוּעָה לָמְדוּ שֶׁלֹּא יוּמְתוּ אָבוֹת בְּעֵדוּת בָּנִים, וְהוּא הַדִּין לִשְׁאָר הַקְּרוֹבִים.</P>

<P><B>רפח</B>  שֶׁלֹּא לִכְרֹת הַדִּין עַל פִּי עֵד אֶחָד, שֶׁנֶּאֱמָר "לֹא-יָקוּם עֵד אֶחָד בְּאִישׁ" (דברים יט,טו).</P>

<P><B>רפט</B>  שֶׁלֹּא לַהְרֹג נָקִי, שֶׁנֶּאֱמָר "לֹא תִרְצָח" (שמות כ,יב; דברים ה,טז).</P>

<P><B>רצ</B>  שֶׁלֹּא לַחְתֹּךְ הַדִּין בְּאֹמֶד הַדַּעַת, עַד שֶׁיִּרְאוּ שְׁנֵי עֵדִים גּוּפוֹ שֶׁלַּדָּבָר, שֶׁנֶּאֱמָר "וְנָקִי וְצַדִּיק אַל-תַּהֲרֹג" (שמות כג,ז).</P>

<P><B>רצא</B>  שֶׁלֹּא יוֹרֶה הָעֵד בַּדִּין שֶׁהֵעִיד בּוֹ בְּדִינֵי נְפָשׁוֹת, שֶׁנֶּאֱמָר "וְעֵד אֶחָד, לֹא-יַעֲנֶה בְנֶפֶשׁ" (במדבר לה,ל).</P>

<P><B>רצב</B>  שֶׁלֹּא לַהְרֹג מְחֻיָּב הֲרִיגָה קֹדֶם שֶׁיַּעֲמֹד בַּדִּין, שֶׁנֶּאֱמָר "וְלֹא יָמוּת הָרֹצֵחַ, עַד-עָמְדוֹ לִפְנֵי הָעֵדָה" (במדבר לה,יב).</P>

<P><B>רצג</B>  שֶׁלֹּא לָחוּס עַל הָרוֹדֵף, אֵלָא הוֹרְגִין אוֹתוֹ קֹדֶם שֶׁיַּגִּיעַ לַנִּרְדָּף וְיַהַרְגֶנּוּ אוֹ יְגַלֶּה עֶרְוָתוֹ, שֶׁנֶּאֱמָר "וְקַצֹּתָה, אֶת-כַּפָּהּ:  לֹא תָחוֹס, עֵינֶךָ" (דברים כה,יב).</P>

<P><B>רצד</B>  שֶׁלֹּא לַעֲנֹשׁ הָאָנוּס, שֶׁנֶּאֱמָר "וְלַנַּעֲרָ לֹא-תַעֲשֶׂה דָבָר" (דברים כב,כו).</P>

<P><B>רצה</B>  שֶׁלֹּא לִקַּח כֹּפֶר מִן הָרוֹצֵחַ, שֶׁנֶּאֱמָר "וְלֹא-תִקְחוּ כֹפֶר לְנֶפֶשׁ רֹצֵחַ" (במדבר לה,לא).</P>

<P><B>רצו</B>  שֶׁלֹּא לִקַּח כֹּפֶר בְּגָלוּת רוֹצֵחַ בִּשְׁגָגָה, שֶׁנֶּאֱמָר "וְלֹא-תִקְחוּ כֹפֶר, לָנוּס אֶל-עִיר מִקְלָטוֹ" (במדבר לה,לב).</P>

<P><B>רצז</B>  שֶׁלֹּא לַעֲמֹד עַל הַדָּם, שֶׁנֶּאֱמָר "לֹא תַעֲמֹד עַל-דַּם רֵעֶךָ" (ויקרא יט,טז).</P>

<P><B>רצח</B>  שֶׁלֹּא לְהַנִּיחַ מִכְשׁוֹל, שֶׁנֶּאֱמָר "וְלֹא-תָשִׂים דָּמִים בְּבֵיתֶךָ" (דברים כב,ח).</P>

<P><B>רצט</B>  שֶׁלֹּא לְהַכְשִׁיל תָּם בַּדֶּרֶךְ, שֶׁנֶּאֱמָר "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</P>

<P><B>ש</B>  שֶׁלֹּא לְהוֹסִיף בְּמַלְקוּת הַמְּחֻיָּב מַלְקוּת, שֶׁנֶּאֱמָר "לֹא יֹסִיף:  פֶּן-יֹסִיף" (דברים כה,ג).</P>

<P><B>שא</B>  שֶׁלֹּא לְרַגַּל, שֶׁנֶּאֱמָר "לֹא-תֵלֵךְ רָכִיל בְּעַמֶּיךָ" (ויקרא יט,טז).</P>

<P><B>שב</B>  שֶׁלֹּא לִשְׂנֹא בַּלֵּב, שֶׁנֶּאֱמָר "לֹא-תִשְׂנָא אֶת-אָחִיךָ, בִּלְבָבֶךָ" (ויקרא יט,יז).</P>

<P><B>שג</B>  שֶׁלֹּא לְהַלְבִּין פְּנֵי אָדָם מִיִּשְׂרָאֵל, שֶׁנֶּאֱמָר "הוֹכֵחַ תּוֹכִיחַ אֶת-עֲמִיתֶךָ, וְלֹא-תִשָּׂא עָלָיו חֵטְא" (ויקרא יט,יז).</P>

<P><B>שד</B>  שֶׁלֹּא לִנְקֹם, שֶׁנֶּאֱמָר "לֹא-תִקֹּם" (ויקרא יט,יח).</P>

<P><B>שה</B>  שֶׁלֹּא לִנְטֹר, שֶׁנֶּאֱמָר "וְלֹא-תִטֹּר" (ויקרא יט,יח).</P>

<P><B>שו</B>  שֶׁלֹּא לִקַּח אֵם עַל הַבָּנִים, שֶׁנֶּאֱמָר "לֹא-תִקַּח הָאֵם, עַל-הַבָּנִים" (דברים כב,ו).</P>

<P><B>שז</B>  שֶׁלֹּא לְגַלַּח שְׂעַר הַנֶּתֶק, שֶׁנֶּאֱמָר "וְאֶת-הַנֶּתֶק, לֹא יְגַלֵּחַ" (ויקרא יג,לג).</P>

<P><B>שח</B>  שֶׁלֹּא לִתְלֹשׁ סִימָנֵי צָרַעַת, שֶׁנֶּאֱמָר "הִשָּׁמֶר בְּנֶגַע-הַצָּרַעַת" (דברים כד,ח).</P>

<P><B>שט</B>  שֶׁלֹּא לַעֲבֹד וְלִזְרֹעַ בְּנַחַל אֵיתָן, שֶׁנֶּאֱמָר "אֲשֶׁר לֹא-יֵעָבֵד בּוֹ, וְלֹא יִזָּרֵעַ" (דברים כא,ד).</P>

<P><B>שי</B>  שֶׁלֹּא יִתְחַיַּב חָתָן בְּדָבָר מִצָּרְכֵּי רַבִּים כָּל שְׁנָתוֹ, כְּגוֹן צָבָא וּשְׁמִירַת הַחוֹמָה וְכַיּוֹצֶא בָּהֶן, שֶׁנֶּאֱמָר "לֹא יֵצֵא בַּצָּבָא, וְלֹא-יַעֲבֹר עָלָיו לְכָל-דָּבָר" (דברים כד,ה).</P>

<P><B>שיא</B>  שֶׁלֹּא לְהַחֲיוֹת מְכַשֵּׁף, שֶׁנֶּאֱמָר "מְכַשֵּׁפָה, לֹא תְחַיֶּה" (שמות כב,יז).</P>

<P><B>שיב</B>  שֶׁלֹּא לְהַמְרוֹת עַל פִּי בֵּית דִּין, שֶׁנֶּאֱמָר "לֹא תָסוּר, מִכָּל הַדָּבָר" (ראה דברים יז,יא).</P>

<P><B>שיג</B>  שֶׁלֹּא לְהוֹסִיף עַל מִצְווֹת הַתּוֹרָה, בֵּין תּוֹרָה שֶׁבִּכְתָב בֵּין בְּפֵרוּשָׁהּ שֶׁקִּבְּלוּ עַל פֶּה, שֶׁנֶּאֱמָר "אֵת כָּל-הַדָּבָר, אֲשֶׁר אָנֹכִי מְצַוֶּה אֶתְכֶם--אֹתוֹ תִשְׁמְרוּ, לַעֲשׂוֹת:  לֹא-תֹסֵף עָלָיו" (דברים יג,א).</P>

<P><B>שיד</B>  שֶׁלֹּא לִגְרֹעַ מִכָּל מִצְווֹת הַתּוֹרָה, שֶׁנֶּאֱמָר "וְלֹא תִגְרַע מִמֶּנּוּ" (דברים יג,א).</P>

<P><B>שטו</B>  שֶׁלֹּא לְקַלַּל הַדַּיָּן, שֶׁנֶּאֱמָר "אֱלֹהִים, לֹא תְקַלֵּל" (שמות כב,כז).</P>

<P><B>שטז</B>  שֶׁלֹּא לְקַלַּל הַנָּשִׂיא, וְהוּא הַמֶּלֶךְ אוֹ רֹאשׁ יְשִׁיבַת אֶרֶץ יִשְׂרָאֵל, שֶׁנֶּאֱמָר "וְנָשִׂיא בְעַמְּךָ, לֹא תָאֹר" (שמות כב,כז).</P>

<P><B>שיז</B>  שֶׁלֹּא לְקַלַּל אֶחָד מִשְּׁאָר יִשְׂרָאֵל, שֶׁנֶּאֱמָר "לֹא-תְקַלֵּל חֵרֵשׁ" (ויקרא יט,יד).</P>

<P><B>שיח</B>  שֶׁלֹּא לְקַלַּל אָב וָאֵם, שֶׁנֶּאֱמָר "וּמְקַלֵּל אָבִיו וְאִמּוֹ, מוֹת יוּמָת" (שמות כא,יז).</P>

<P><B>שיט</B>  שֶׁלֹּא לְהַכּוֹת אָב וָאֵם, שֶׁנֶּאֱמָר "וּמַכֵּה אָבִיו וְאִמּוֹ, מוֹת יוּמָת" (שמות כא,טו).</P>

<P><B>שכ</B>  שֶׁלֹּא לַעֲשׂוֹת מְלָאכָה בַּשַּׁבָּת, שֶׁנֶּאֱמָר "לֹא-תַעֲשֶׂה כָל-מְלָאכָה" (שמות כ,ט; דברים ה,יג).</P>

<P><B>שכא</B>  שֶׁלֹּא לְהַלַּךְ חוּץ לִתְחוּם מְדִינָה כְּהוֹלְכֵי דְּרָכִים בַּשַּׁבָּת, שֶׁנֶּאֱמָר "אַל-יֵצֵא אִישׁ מִמְּקֹמוֹ" (שמות טז,כט).</P>

<P><B>שכב</B>  שֶׁלֹּא לַעֲנֹשׁ בַּשַּׁבָּת, שֶׁנֶּאֱמָר "לֹא-תְבַעֲרוּ אֵשׁ, בְּכֹל מֹשְׁבֹתֵיכֶם" (שמות לה,ג).</P>

<P><B>שכג</B>  שֶׁלֹּא לַעֲשׂוֹת מְלָאכָה בָּרִאשׁוֹן שֶׁלַּפֶּסַח, שֶׁנֶּאֱמָר "כָּל-מְלָאכָה, לֹא-יֵעָשֶׂה בָהֶם" (שמות יב,טז).</P>

<P><B>שכד</B>  שֶׁלֹּא לַעֲשׂוֹת מְלָאכָה בַּשְּׁבִיעִי שֶׁלַּפֶּסַח, שֶׁנֶּאֱמָר "כָּל-מְלָאכָה, לֹא-יֵעָשֶׂה בָהֶם" (שמות יב,טז).</P>

<P><B>שכה</B>  שֶׁלֹּא לַעֲשׂוֹת מְלָאכָה בְּחַג הַשָּׁבוּעוֹת, שֶׁנֶּאֱמָר בּוֹ "כָּל-מְלֶאכֶת עֲבֹדָה, לֹא תַעֲשׂוּ" (ויקרא כג,כא; במדבר כח,כו).</P>

<P><B>שכו</B>  שֶׁלֹּא לַעֲשׂוֹת מְלָאכָה בְּאֶחָד לַחֹדֶשׁ הַשְּׁבִיעִי, שֶׁנֶּאֱמָר בּוֹ "כָּל-מְלֶאכֶת עֲבֹדָה, לֹא תַעֲשׂוּ" (ויקרא כג,כה; במדבר כט,א).</P>

<P><B>שכז</B>  שֶׁלֹּא לַעֲשׂוֹת מְלָאכָה בְּיוֹם הַכִּפּוּרִים, שֶׁנֶּאֱמָר בּוֹ "כָּל-מְלָאכָה לֹא תַעֲשׂוּ" (ויקרא טז,כט; ויקרא כג,כח; ויקרא כג,לא; במדבר כט,ז).</P>

<P><B>שכח</B>  שֶׁלֹּא לַעֲשׂוֹת מְלָאכָה בָּרִאשׁוֹן שֶׁלֶּחָג, שֶׁנֶּאֱמָר בּוֹ "כָּל-מְלֶאכֶת עֲבֹדָה, לֹא תַעֲשׂוּ" (ויקרא כג,לה; במדבר כט,יב).</P>

<P><B>שכט</B>  שֶׁלֹּא לַעֲשׂוֹת מְלָאכָה בְּיוֹם שְׁמִינִי שֶׁלֶּחָג, שֶׁנֶּאֱמָר בּוֹ "כָּל-מְלֶאכֶת עֲבֹדָה, לֹא תַעֲשׂוּ" (ויקרא כג,לו; במדבר כט,לה).</P>

<P><B>של</B>  שֶׁלֹּא לְגַלּוֹת עֶרְוַת אֵם, שֶׁנֶּאֱמָר "אִמְּךָ הִיא, לֹא תְגַלֶּה עֶרְוָתָהּ" (ויקרא יח,ז).</P>

<P><B>שלא</B>  שֶׁלֹּא לְגַלּוֹת עֶרְוַת אֵשֶׁת אָב, שֶׁנֶּאֱמָר "עֶרְוַת אֵשֶׁת-אָבִיךָ, לֹא תְגַלֵּה" (ויקרא יח,ח).</P>

<P><B>שלב</B>  שֶׁלֹּא לְגַלּוֹת עֶרְוַת אָחוֹת, שֶׁנֶּאֱמָר "עֶרְוַת אֲחוֹתְךָ . . . לֹא תְגַלֶּה" (ויקרא יח,ט).</P>

<P><B>שלג</B>  שֶׁלֹּא לְגַלּוֹת עֶרְוַת אָחוֹת מִן הָאָב וּמִן הָאֵם, שֶׁנֶּאֱמָר "עֶרְוַת בַּת-אֵשֶׁת אָבִיךָ . . . אֲחוֹתְךָ הִיא--לֹא תְגַלֶּה, עֶרְוָתָהּ" (ויקרא יח,יא).</P>

<P><B>שלד</B>  שֶׁלֹּא לְגַלּוֹת עֶרְוַת בַּת הַבֵּן, שֶׁנֶּאֱמָר "עֶרְוַת בַּת-בִּנְךָ" (ויקרא יח,י).</P>

<P><B>שלה</B>  שֶׁלֹּא לְגַלּוֹת עֶרְוַת בַּת הַבַּת, שֶׁנֶּאֱמָר "אוֹ בַת-בִּתְּךָ, לֹא תְגַלֶּה עֶרְוָתָן" (ויקרא יח,י).</P>

<P><B>שלו</B>  שֶׁלֹּא לְגַלּוֹת עֶרְוַת הַבַּת; וְלָמָּה לֹא נִתְפָּרְשָׁה בַּתּוֹרָה, מִפְּנֵי שֶׁאָסַר בַּת הַבַּת שָׁתַק מִן הַבַּת, וּמִפִּי הַשְּׁמוּעָה לָמְדוּ שֶׁאִסּוּר הַבַּת מִגּוּפֵי תּוֹרָה, כִּשְׁאָר עֲרָיוֹת.</P>

<P><B>שלז</B>  שֶׁלֹּא לְגַלּוֹת עֶרְוַת אִשָּׁה וּבִתָּהּ, שֶׁנֶּאֱמָר "עֶרְוַת אִשָּׁה וּבִתָּהּ, לֹא תְגַלֵּה" (ויקרא יח,יז).</P>

<P><B>שלח</B>  שֶׁלֹּא לְגַלּוֹת עֶרְוַת אִשָּׁה וּבַת בְּנָהּ, שֶׁנֶּאֱמָר "אֶת-בַּת-בְּנָהּ" (ויקרא יח,יז).</P>

<P><B>שלט</B>  שֶׁלֹּא לְגַלּוֹת עֶרְוַת אִשָּׁה וּבַת בִּתָּהּ, שֶׁנֶּאֱמָר "וְאֶת-בַּת-בִּתָּהּ, לֹא תִקַּח" (ויקרא יח,יז).</P>

<P><B>שמ</B>  שֶׁלֹּא לְגַלּוֹת עֶרְוַת אֲחוֹת הָאָב, שֶׁנֶּאֱמָר "עֶרְוַת אֲחוֹת-אָבִיךָ, לֹא תְגַלֵּה" (ויקרא יח,יב).</P>

<P><B>שמא</B>  שֶׁלֹּא לְגַלּוֹת עֶרְוַת אֲחוֹת הָאֵם, שֶׁנֶּאֱמָר "עֶרְוַת אֲחוֹת-אִמְּךָ, לֹא תְגַלֵּה" (ויקרא יח,יג).</P>

<P><B>שמב</B>  שֶׁלֹּא לְגַלּוֹת עֶרְוַת אֵשֶׁת אֲחִי הָאָב, שֶׁנֶּאֱמָר "אֶל-אִשְׁתּוֹ לֹא תִקְרָב, דֹּדָתְךָ הִיא" (ויקרא יח,יד).</P>

<P><B>שמג</B>  שֶׁלֹּא לְגַלּוֹת עֶרְוַת אֵשֶׁת הַבֵּן, שֶׁנֶּאֱמָר "עֶרְוַת כַּלָּתְךָ, לֹא תְגַלֵּה" (ויקרא יח,טו).</P>

<P><B>שמד</B>  שֶׁלֹּא לְגַלּוֹת עֶרְוַת אֵשֶׁת אָח, שֶׁנֶּאֱמָר "עֶרְוַת אֵשֶׁת-אָחִיךָ, לֹא תְגַלֵּה" (ויקרא יח,טז).</P>

<P><B>שמה</B>  שֶׁלֹּא לְגַלּוֹת עֶרְוַת אֲחוֹת אִשָּׁה, שֶׁנֶּאֱמָר "וְאִשָּׁה אֶל-אֲחֹתָהּ, לֹא תִקָּח" (ויקרא יח,יח).</P>

<P><B>שמו</B>  שֶׁלֹּא לְגַלּוֹת עֶרְוַת נִדָּה, שֶׁנֶּאֱמָר "וְאֶל-אִשָּׁה, בְּנִדַּת טֻמְאָתָהּ--לֹא תִקְרַב" (ויקרא יח,יט).</P>

<P><B>שמז</B>  שֶׁלֹּא לְגַלּוֹת עֶרְוַת אֵשֶׁת אִישׁ, שֶׁנֶּאֱמָר "וְאֶל-אֵשֶׁת, עֲמִיתְךָ--לֹא-תִתֵּן שְׁכָבְתְּךָ" (ויקרא יח,כ).</P>

<P><B>שמח</B>  שֶׁלֹּא לִשְׁכַּב עִם בְּהֵמָה, שֶׁנֶּאֱמָר "וּבְכָל-בְּהֵמָה לֹא-תִתֵּן שְׁכָבְתְּךָ" (ויקרא יח,כג).</P>

<P><B>שמט</B>  שֶׁלֹּא תָבִיא אִשָּׁה בְּהֵמָה עָלֶיהָ, שֶׁנֶּאֱמָר "וְאִשָּׁה, לֹא-תַעֲמֹד לִפְנֵי בְהֵמָה לְרִבְעָהּ" (ויקרא יח,כג).</P>

<P><B>שנ</B>  שֶׁלֹּא לִשְׁכַּב עִם זָכָר, שֶׁנֶּאֱמָר "וְאֶת-זָכָר--לֹא תִשְׁכַּב" (ויקרא יח,כב).</P>

<P><B>שנא</B>  שֶׁלֹּא לְגַלּוֹת עֶרְוַת הָאָב עַצְמוֹ, שֶׁנֶּאֱמָר "עֶרְוַת אָבִיךָ . . . לֹא תְגַלֵּה" (ויקרא יח,ז).</P>

<P><B>שנב</B>  שֶׁלֹּא לְגַלּוֹת עֶרְוַת אֲחִי הָאָב עַצְמוֹ, שֶׁנֶּאֱמָר "עֶרְוַת אֲחִי-אָבִיךָ, לֹא תְגַלֵּה" (ויקרא יח,יד).</P>

<P><B>שנג</B>  שֶׁלֹּא לִקָּרֵב לָעֲרָיוֹת בִּדְבָרִים הַמְּבִיאִים לִידֵי גִּלּוּי עֶרְוָה, כְּגוֹן חִבּוּק וְנִשּׁוּק וּרְמִיזָה וּקְפִיצָה, שֶׁנֶּאֱמָר "אֶל-כָּל-שְׁאֵר בְּשָׂרוֹ, לֹא תִקְרְבוּ לְגַלּוֹת עֶרְוָה" (ויקרא יח,ו); מִפִּי הַשְּׁמוּעָה לָמְדוּ שֶׁזּוֹ אַזְהָרָה לִקְרִיבָה הַמְּבִיאָה לִידֵי גִּלּוּי עֶרְוָה.</P>

<P><B>שנד</B>  שֶׁלֹּא יִשָּׂא מַמְזֵר בַּת יִשְׂרָאֵל, שֶׁנֶּאֱמָר "לֹא-יָבֹא מַמְזֵר, בִּקְהַל ה'" (דברים כג,ג).</P>

<P><B>שנה</B>  שֶׁלֹּא תִהְיֶה קְדֵשָׁה, וְהִיא הַנִּבְעֶלֶת בְּלֹא כְּתֻבָּה וְקִדּוּשִׁין, שֶׁנֶּאֱמָר "לֹא-תִהְיֶה קְדֵשָׁה" (דברים כג,יח).</P>

<P><B>שנו</B>  שֶׁלֹּא יַחְזִיר הַמְּגָרֵשׁ גְּרוּשָׁתוֹ אַחַר שֶׁנִּשֵּׂאת לְאַחֵר, שֶׁנֶּאֱמָר "לֹא-יוּכַל בַּעְלָהּ הָרִאשׁוֹן . . ." (דברים כד,ד).</P>

<P><B>שנז</B>  שֶׁלֹּא תִנָּשֵׂא הַיְּבָמָה לְאַחֵר חוּץ מִיְּבָמָהּ, שֶׁנֶּאֱמָר "לֹא-תִהְיֶה אֵשֶׁת-הַמֵּת" (דברים כה,ה).</P>

<P><B>שנח</B>  שֶׁלֹּא יְגָרַשׁ הָאוֹנֵס אֲנוּסָתוֹ, שֶׁנֶּאֱמָר "לֹא-יוּכַל שַׁלְּחָהּ, כָּל-יָמָיו" (דברים כב,כט).</P>

<P><B>שנט</B>  שֶׁלֹּא יְגָרַשׁ מוֹצִיא שֵׁם רָע אֶת אִשְׁתּוֹ, שֶׁנֶּאֱמָר בּוֹ "לֹא-יוּכַל לְשַׁלְּחָהּ כָּל-יָמָיו" (דברים כב,יט).</P>

<P><B>שס</B>  שֶׁלֹּא יִקָּח סָרִיס בַּת יִשְׂרָאֵל, שֶׁנֶּאֱמָר "לֹא-יָבֹא פְצוּעַ-דַּכָּא" (דברים כג,ב).</P>

<P><B>שסא</B>  שֶׁלֹּא לְסָרַס זָכָר מִכָּל הַמִּינִים, לֹא אָדָם וְלֹא בְּהֵמָה חָיָה וָעוֹף, שֶׁנֶּאֱמָר "וּבְאַרְצְכֶם, לֹא תַעֲשׂוּ" (ויקרא כב,כד).</P>

<P><B>שסב</B>  שֶׁלֹּא לְמַנּוֹת עַל יִשְׂרָאֵל אִישׁ מִקְּהַל גֵּרִים, שֶׁנֶּאֱמָר "לֹא תוּכַל לָתֵת עָלֶיךָ אִישׁ נָכְרִי" (דברים יז,טו).</P>

<P><B>שסג</B>  שֶׁלֹּא יַרְבֶּה הַמֶּלֶךְ סוּסִים, שֶׁנֶּאֱמָר "לֹא-יַרְבֶּה-לּוֹ סוּסִים" (דברים יז,טז).</P>

<P><B>שסד</B>  שֶׁלֹּא יַרְבֶּה הַמֶּלֶךְ נָשִׁים, שֶׁנֶּאֱמָר "וְלֹא יַרְבֶּה-לּוֹ נָשִׁים" (דברים יז,יז).</P>

<P><B>שסה</B>  שֶׁלֹּא יַרְבֶּה לוֹ כֶּסֶף וְזָהָב, שֶׁנֶּאֱמָר "וְכֶסֶף וְזָהָב, לֹא יַרְבֶּה-לּוֹ מְאֹד" (דברים יז,יז).<BR> </P>


<P><B>א</B>  אֵלּוּ הֶם שֵׁשׁ מֵאוֹת וּשְׁלוֹשׁ עֶשְׂרֵה מִצְווֹת שֶׁנֶּאְמְרוּ לוֹ לְמֹשֶׁה בְּסִינַי, הֶן וּכְלָלוֹתֵיהֶן וּפְרָטוֹתֵיהֶן וְדִקְדּוּקֵיהֶן; וְכָל אוֹתָן הַכְּלָלוֹת וְהַפְּרָטוֹת וְהַדִּקְדּוּקִין וְהַבֵּאוּרִין שֶׁלְּכָל מִצְוָה וּמִצְוָה, הִיא תּוֹרָה שֶׁבְּעַל פֶּה שֶׁקִּבְּלוּ בֵּית דִּין מִפִּי בֵּית דִּין.</P>

<P><B>ב</B>  וְיֵשׁ מִצְווֹת אֲחֵרוֹת שֶׁנִּתְחַדְּשׁוּ אַחַר מַתַּן תּוֹרָה, וְקָבְעוּ אוֹתָן נְבִיאִים וַחֲכָמִים וּפָשְׁטוּ בְּכָל יִשְׂרָאֵל--כְּגוֹן מִקְרָא מְגִלָּה, וְנֵר חֲנֻכָּה, וְתַעְנִית תִּשְׁעָה בְּאָב, וְיָדַיִם, וְעֵרוּבִין.  וְיֵשׁ לְכָל מִצְוָה וּמִצְוָה מֵאֵלּוּ פֵּרוּשִׁין וְדִקְדּוּקִין; וְהַכֹּל יִתְבָּאַר בְּחִבּוּר זֶה.</P>

<P><B>ג</B>  כָּל אֵלּוּ הַמִּצְווֹת שֶׁנִּתְחַדְּשׁוּ--חַיָּבִין אָנוּ לְקַבְּלָם וּלְשָׁמְרָם, שֶׁנֶּאֱמָר "לֹא תָסוּר, מִכָּל-הַדָּבָר . . ." (ראה דברים יז,יא); וְאֵינָם תּוֹסֶפֶת עַל מִצְווֹת הַתּוֹרָה.  וְעַל מַה הִזְהִירָה תּוֹרָה "לֹא-תֹסֵף . . . וְלֹא תִגְרַע" (דברים יג,א)--שֶׁלֹּא יִהְיֶה נָבִיא רַשָּׁאי לְחַדַּשׁ דָּבָר וְלוֹמַר שֶׁהַקָּדוֹשׁ בָּרוּךְ הוּא צִוָּהוּ בְּמִצְוָה זוֹ לְהוֹסִיפָהּ לְמִצְווֹת הַתּוֹרָה, אוֹ לְחַסַּר אַחַת מֵאֵלּוּ הַשֵּׁשׁ מֵאוֹת וּשְׁלוֹשׁ עֶשְׂרֵה מִצְווֹת.</P>

<P><B>ד</B>  אֲבָל אִם הוֹסִיפוּ בֵּית דִּין עִם נָבִיא שֶׁיִּהְיֶה בְּאוֹתוֹ הַזְּמָן מִצְוָה דֶּרֶךְ תַּקָּנָה, אוֹ דֶּרֶךְ הוֹרָאָה, אוֹ דֶּרֶךְ גְּזֵרָה--אֵין זוֹ תּוֹסֶפֶת:  שֶׁהֲרֵי לֹא אָמְרוּ שֶׁהַקָּדוֹשׁ בָּרוּךְ הוּא צִוָּה לַעֲשׂוֹת עֵרוּב אוֹ לִקְרוֹת הַמְּגִלָּה בְּעוֹנָתָהּ.  וְאִלּוּ אָמְרוּ כֵּן, הָיוּ מוֹסִיפִין עַל הַתּוֹרָה.</P>

<P><B>ה</B>  אֵלָא כָּךְ אָנוּ אוֹמְרִין, שֶׁהַנְּבִיאִים עִם בֵּית דִּין תִּקְּנוּ וְצִוּוּ לִקְרוֹת הַמְּגִלָּה בְּעוֹנָתָהּ כְּדֵי לְהַזְכִּיר שְׁבָחוֹ שֶׁלְּהַקָּדוֹשׁ בָּרוּךְ הוּא וּתְשׁוּעוֹת שֶׁעָשָׂה לָנוּ, וְהָיָה קָרוֹב לְשַׁוְעֵנוּ כְּדֵי לְבָרְכוֹ וּלְהַלְּלוֹ, וּכְדֵי לְהוֹדִיעַ לְדוֹרוֹת הַבָּאִים שֶׁאֱמֶת מַה שֶׁהִבְטִיחָנוּ בַּתּוֹרָה, "וּמִי-גוֹי גָּדוֹל, אֲשֶׁר-לוֹ אֱלֹהִים קְרֹבִים אֵלָיו" (ראה דברים ד,ז; דברים ד,ח).  וְעַל דֶּרֶךְ זוֹ הִיא כָּל מִצְוָה וּמִצְוָה שְׁהִיא מִדִּבְרֵי סוֹפְרִים, בֵּין עֲשֵׂה בֵּין לֹא תַעֲשֶׂה.<BR> </P>


<H2>וְרָאִיתִי לְחַלַּק חִבּוּר זֶה לְאַרְבָּעָה עָשָׂר סְפָרִים:</H2>

<P><B>סֵפֶר רִאשׁוֹן</B>.  אֶכְלֹל בּוֹ כָּל הַמִּצְווֹת שְׁהֶן עִיקַר דָּת מֹשֶׁה רַבֵּנוּ, וְצָרִיךְ אָדָם לֵידַע אוֹתָן תְּחִלַּת הַכֹּל--כְּגוֹן יֵחוּד שְׁמוֹ בָּרוּךְ הוּא, וְאִסּוּר עֲבוֹדָה זָרָה.  וְקָרָאתִי שֵׁם סֵפֶר זֶה <B>סֵפֶר הַמַּדָּע</B>.</P>

<P><B>סֵפֶר שֵׁנִי</B>.  אֶכְלֹל בּוֹ הַמִּצְווֹת שְׁהֶן תְּדִירוֹת, שֶׁנִּצְטַוִּינוּ בָּהֶם כְּדֵי לֶאֱהֹב אֶת הַמָּקוֹם וּלְזָכְרוֹ תָּמִיד--כְּגוֹן קִרְיַת שְׁמַע, וּתְפִלָּה, וּתְפִלִּין, וּבְרָכוֹת; וּמִילָה בִּכְלָלָן, לְפִי שְׁהִיא אוֹת בִּבְשָׂרֵנוּ לְהַזְכִּיר תָּמִיד בְּשָׁעָה שְׁאֵין שָׁם לֹא תְּפִלִּין וְלֹא צִיצִית וְכַיּוֹצֶא בָּהֶן.  וְקָרָאתִי שֵׁם סֵפֶר זֶה <B>סֵפֶר אַהֲבָה</B>.</P>

<P><B>סֵפֶר שְׁלִישִׁי</B>.  אֶכְלֹל בּוֹ הַמִּצְווֹת שְׁהֶם בִּזְמַנִּים יְדוּעִים--כְּגוֹן שַׁבָּת, וּמוֹעֲדוֹת.  וְקָרָאתִי שֵׁם סֵפֶר זֶה <B>סֵפֶר זְמַנִּים</B>.</P>

<P><B>סֵפֶר רְבִיעִי</B>.  אֶכְלֹל בּוֹ מִצְווֹת שֶׁלִּבְעִילָה--כְּגוֹן קִדּוּשִׁין וְגֵרוּשִׁין, וְיִבּוּם וַחֲלִיצָה.  וְקָרָאתִי שֵׁם סֵפֶר זֶה <B>סֵפֶר נָשִׁים</B>.</P>

<P><B>סֵפֶר חֲמִישִׁי</B>.  אֶכְלֹל בּוֹ מִצְווֹת שֶׁלְּבִיאוֹת אֲסוּרוֹת, וּמִצְווֹת שֶׁלְּמַאֲכָלוֹת אֲסוּרוֹת--לְפִי שֶׁבִּשְׁנֵי עִנְיָנִים הָאֵלּוּ קִדְּשָׁנוּ הַמָּקוֹם וְהִבְדִּילָנוּ מִן הָאֻמּוֹת בָּעֲרָיוֹת וּבְמַאֲכָלוֹת אֲסוּרוֹת, וּבִשְׁנֵיהֶם נֶאֱמָר "וָאַבְדִּל אֶתְכֶם מִן-הָעַמִּים" (ויקרא כ,כו), "אֲשֶׁר-הִבְדַּלְתִּי אֶתְכֶם מִן-הָעַמִּים" (ויקרא כ,כד).  וְקָרָאתִי שֵׁם סֵפֶר זֶה <B>סֵפֶר קְדֻשָּׁה</B>.</P>

<P><B>סֵפֶר שִׁשִּׁי</B>.  אֶכְלֹל בּוֹ מִצְווֹת שֶׁיִּתְחַיַּב בָּהֶם מִי שֶׁאָסַר עַצְמוֹ בִּדְבָרִים--כְּגוֹן שְׁבוּעוֹת וּנְדָרִים.  וְקָרָאתִי שֵׁם סֵפֶר זֶה <B>סֵפֶר הַפְלָאָה</B>.</P>

<P><B>סֵפֶר שְׁבִיעִי</B>.  אֶכְלֹל בּוֹ מִצְווֹת שְׁהֶם בְּזֶרַע הָאָרֶץ--כְּגוֹן שְׁמִטִּים וְיוֹבֵלוֹת, וּמַעַשְׂרוֹת וּתְרוּמוֹת, וּשְׁאָר מִצְווֹת הַנִּגְלָלִים עִמָּהֶן מֵעִנְיָנָם.  וְקָרָאתִי שֵׁם סֵפֶר זֶה <B>סֵפֶר זְרָעִים</B>.</P>

<P><B>סֵפֶר שְׁמִינִי</B>.  אֶכְלֹל בּוֹ מִצְווֹת שְׁהֶן בְּבִנְיַן מִקְדָּשׁ וְקָרְבְּנוֹת צִבּוּר הַתְּמִידִין.  וְקָרָאתִי שֵׁם סֵפֶר זֶה <B>סֵפֶר עֲבוֹדָה</B>.</P>

<P><B>סֵפֶר תְּשִׁיעִי</B>.  אֶכְלֹל בּוֹ מִצְווֹת שְׁהֶם בְּקָרְבְּנוֹת הַיָּחִיד.  וְקָרָאתִי שֵׁם סֵפֶר זֶה <B>סֵפֶר הַקָּרְבָּנוֹת</B>.</P>

<P><B>סֵפֶר עֲשִׂירִי</B>.  אֶכְלֹל בּוֹ מִצְווֹת שְׁהֶן בִּטְהָרוֹת וּטְמָאוֹת.  וְקָרָאתִי שֵׁם סֵפֶר זֶה <B>סֵפֶר טַהְרָה</B>.</P>

<P><B>סֵפֶר אַחַד עָשָׂר</B>.  אֶכְלֹל בּוֹ מִצְווֹת שֶׁבֵּין אָדָם לַחֲבֵרוֹ, וְיֵשׁ בָּהֶן הֶזֵּק תְּחִלָּה בַּמָּמוֹן אוֹ בַּגּוּף.  וְקָרָאתִי שֵׁם סֵפֶר זֶה <B>סֵפֶר נְזָקִים</B>.</P>

<P><B>סֵפֶר שְׁנֵים עָשָׂר</B>.  אֶכְלֹל בּוֹ מִצְווֹת מְכִירָה וּקְנִיָּה.  וְקָרָאתִי שֵׁם סֵפֶר זֶה <B>סֵפֶר קִנְיָן</B>.</P>

<P><B>סֵפֶר שְׁלוֹשָׁה עָשָׂר</B>.  אֶכְלֹל בּוֹ מִצְווֹת שֶׁבֵּין אָדָם לַחֲבֵרוֹ, בִּשְׁאָר הַדִּינִין שְׁאֵין בִּתְחִלָּתָן הֶזֵּק--כְּגוֹן שׁוֹמְרִים, וּבַעֲלֵי חוֹבוֹת, וּטְעָנוֹת וּכְפִירוֹת.  וְקָרָאתִי שֵׁם סֵפֶר זֶה <B>סֵפֶר מִשְׁפָּטִים</B>.</P>

<P><B>סֵפֶר אַרְבָּעָה עָשָׂר</B>.  אֶכְלֹל בּוֹ מִצְווֹת שְׁהֶן מְסוּרִין לַסַּנְהֶדְּרִין--כְּגוֹן מִיתוֹת בֵּית דִּין, וְקַבָּלַת עֵדוּת, וְדִין הַמֶּלֶךְ וּמִלְחֲמוֹתָיו.  וְקָרָאתִי שֵׁם סֵפֶר זֶה <B>סֵפֶר שׁוֹפְטִים</B>.</P>

<P>וְזֶה הוּא חִלּוּק הֲלָכוֹת שֶׁלְּחִבּוּר זֶה לְפִי עִנְיְנֵי הַסְּפָרִים, וְחִלּוּק הַמִּצְווֹת לְפִי עִנְיְנֵי הַהֲלָכוֹת.<BR> </P>


<H2>סֵפֶר הַמַּדָּע</H2>

<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת יְסוֹדֵי הַתּוֹרָה, הִלְכּוֹת דֵּעוֹת, הִלְכּוֹת תַּלְמוּד תּוֹרָה, הִלְכּוֹת עֲבוֹדָה זָרָה וְחֻקּוֹת הַגּוֹיִים, הִלְכּוֹת תְּשׁוּבָה.</P>

<P><B>הִלְכּוֹת יְסוֹדֵי הַתּוֹרָה</B>.  יֵשׁ בִּכְלָלָן עֶשֶׂר מִצְווֹת--שֵׁשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) לֵידַע שֶׁיֵּשׁ שָׁם אֱלוֹהַּ; (ב) שֶׁלֹּא יַעֲלֶה בְּמַחְשָׁבָה שֶׁיֵּשׁ שָׁם אֱלוֹהַּ זוּלָתִי ה'; (ג) לְיַחֲדוֹ; (ד) לְאָהֳבוֹ; (ה) לְיִרְאָה מִמֶּנּוּ; (ו) לְקַדַּשׁ שְׁמוֹ; (ז) שֶׁלֹּא לְחַלַּל שְׁמוֹ; (ח) שֶׁלֹּא לְאַבַּד דְּבָרִים שֶׁנִּקְרָא שְׁמוֹ עֲלֵיהֶן; (ט) לִשְׁמֹעַ מִן הַנָּבִיא הַמְּדַבֵּר בִּשְׁמוֹ; (י) שֶׁלֹּא לְנַסּוֹתוֹ.</P>

<P><B>הִלְכּוֹת דֵּעוֹת</B>.  יֵשׁ בִּכְלָלָן אַחַת עֶשְׂרֵה מִצְווֹת--חָמֵשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהִדַּמּוֹת בִּדְרָכָיו; (ב) לְהִדָּבֵק בְּיוֹדְעָיו; (ג) לֶאֱהֹב אֶת רֵעִים; (ד) לֶאֱהֹב אֶת הַגֵּרִים; (ה) שֶׁלֹּא לִשְׂנֹא אַחִים; (ו) לְהוֹכִיחַ; (ז) שֶׁלֹּא לְהַלְבִּין פָּנִים; (ח) שֶׁלֹּא לְעַנּוֹת אֲמֵלָלִין; (ט) שֶׁלֹּא לַהֲלֹךְ רָכִיל; (י) שֶׁלֹּא לִנְקֹם; (יא) שֶׁלֹּא לִנְטֹר.</P>

<P><B>הִלְכּוֹת תַּלְמוּד תּוֹרָה</B>.  יֵשׁ בִּכְלָלָן שְׁתֵּי מִצְווֹת עֲשֵׂה:  (א) לִלְמֹד תּוֹרָה; (ב) לְכַבַּד מְלַמְּדֶיהָ וְיוֹדְעֶיהָ.</P>

<P><B>הִלְכּוֹת עֲבוֹדָה זָרָה וְחֻקּוֹת הַגּוֹיִים</B>.  יֵשׁ בִּכְלָלָן אַחַת וַחֲמִשִּׁים מִצְווֹת--שְׁתֵּי מִצְווֹת עֲשֵׂה, וְתֵשַׁע וְאַרְבָּעִים מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִפְנוֹת אַחַר עֲבוֹדָה זָרָה; (ב) שֶׁלֹּא לָתוּר אַחַר הִרְהוּר הַלֵּב וּרְאִיַּת הָעֵינַיִם; (ג) שֶׁלֹּא לְגַדַּף; (ד) שֶׁלֹּא יַעֲבֹד אוֹתָהּ כְּדֶרֶךְ עֲבוֹדָתָהּ; (ה) שֶׁלֹּא יִשְׁתַּחֲוֶה לָהּ; (ו) שֶׁלֹּא לַעֲשׂוֹת פֶּסֶל לְעַצְמוֹ; (ז) שֶׁלֹּא לַעֲשׂוֹת פֶּסֶל אַפִלּוּ לַאֲחֵרִים; (ח) שֶׁלֹּא לַעֲשׂוֹת צוּרוֹת אַפִלּוּ לְנוֹאי; (ט) שֶׁלֹּא לְהַדִּיחַ אֲחֵרִים אַחֲרֶיהָ; (י) לִשְׂרֹף עִיר הַנִּדַּחַת; (יא) שֶׁלֹּא לִבְנוֹתָהּ; (יב) שֶׁלֹּא לֵהָנוֹת מִכָּל מְמוֹנָהּ; (יג) שֶׁלֹּא לְהַסִּית יָחִיד לְעָבְדָהּ; (יד) שֶׁלֹּא לֶאֱהֹב הַמַּסִּית; (טו) שֶׁלֹּא לַעֲזֹב שִׂנְאָתוֹ; (טז) שֶׁלֹּא לְהַצִּילוֹ; (יז) שֶׁלֹּא לְלַמַּד עָלָיו זְכוּת; (יח) שֶׁלֹּא יִמָּנַע מִלְּלַמַּד עָלָיו חוֹבָה; (יט) שֶׁלֹּא לְהִתְנַבֵּא בִּשְׁמָהּ; (כ) שֶׁלֹּא לִשְׁמֹעַ מִן הַמִּתְנַבֵּא בִּשְׁמָהּ; (כא) שֶׁלֹּא לְהִתְנַבֵּא בְּשֶׁקֶר, וְאַפִלּוּ בְּשֵׁם ה'; (כב) שֶׁלֹּא לָגוּר מֵהֲרִיגַת נְבִיא שֶׁקֶר; (כג) שֶׁלֹּא לִשָּׁבַע בְּשֵׁם עֲבוֹדָה זָרָה; (כד) שֶׁלֹּא לַעֲשׂוֹת אוֹב; (כה) שֶׁלֹּא לַעֲשׂוֹת יִדְּעוֹנִי; (כו) שֶׁלֹּא לְהַעְבִיר לַמֹּלֶךְ; (כז) שֶׁלֹּא לְהָקִים מַצֵּבָה; (כח) שֶׁלֹּא לְהִשְׁתַּחֲווֹת עַל אֶבֶן מַשְׂכִּית; (כט) שֶׁלֹּא לִטַּע אֲשֵׁרָה; (ל) לְאַבַּד עֲבוֹדָה זָרָה וְכָל הַנַּעֲשֶׂה בִּשְׁבִילָהּ; (לא) שֶׁלֹּא לֵהָנוֹת בַּעֲבוֹדָה זָרָה וּבְכָל מְשַׁמְּשֶׁיהָ; (לב) שֶׁלֹּא לֵהָנוֹת בְּצִפּוּיֵי נֶעְבָּד; (לג) שֶׁלֹּא לִכְרֹת בְּרִית לְעוֹבְדֵי עֲבוֹדָה זָרָה; (לד) שֶׁלֹּא לָחֹן עֲלֵיהֶם; (לה) שֶׁלֹּא יֵשְׁבוּ בְּאַרְצֵנוּ; (לו) שֶׁלֹּא לְהִדַּמּוֹת בְּמִנְהֲגוֹתָם וּבְמַלְבּוּשָׁם; (לז) שֶׁלֹּא לְנַחַשׁ; (לח) שֶׁלֹּא לִקְסֹם; (לט) שֶׁלֹּא לְעוֹנֵן; (מ) שֶׁלֹּא לַחְבֹּר חֶבֶר; (מא) שֶׁלֹּא לִדְרֹשׁ אֶל הַמֵּתִים; (מב) שֶׁלֹּא לִשְׁאֹל בְּאוֹב; (מג) שֶׁלֹּא לִשְׁאֹל בְּיִדְּעוֹנִי; (מד) שֶׁלֹּא לְכַשַּׁף; (מה) שֶׁלֹּא לְהַקִּיף פְּאַת רֹאשׁ; (מו) שֶׁלֹּא לְהַשְׁחִית פְּאַת הַזָּקָן; (מז) שֶׁלֹּא יַעְדֶּה אִישׁ עֲדִי אִשָּׁה; (מח) שֶׁלֹּא תַעְדֶּה אִשָּׁה עֲדִי אִישׁ; (מט) שֶׁלֹּא לִכְתֹּב קַעֲקַע; (נ) שֶׁלֹּא לְהִתְגּוֹדֵד; (נא) שֶׁלֹּא לַעֲשׂוֹת קָרְחָה עַל מֵת.</P>

<P><B>הִלְכּוֹת תְּשׁוּבָה</B>.  מִצְוַת עֲשֵׂה אַחַת, וְהִיא שֶׁיָּשׁוּב הַחוֹטֶא מֵחֶטְאוֹ לִפְנֵי ה', וְיִתְוַדֶּה.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, חָמֵשׁ וְשִׁבְעִים--שֵׁשׁ עֶשְׂרֵה מֵהֶן מִצְווֹת עֲשֵׂה, וְתֵשַׁע וַחֲמִשִּׁים מִצְווֹת לֹא תַעֲשֶׂה.<BR> </P>


<H2>סֵפֶר אַהֲבָה</H2>

<P>הִלְכּוֹתָיו שֵׁשׁ, וְזֶה הוּא סִדּוּרָן:  הִלְכּוֹת קִרְיַת שְׁמַע, הִלְכּוֹת תְּפִלָּה וּבִרְכַת כּוֹהֲנִים, הִלְכּוֹת תְּפִלִּין וּמְזוּזָה וְסֵפֶר תּוֹרָה, הִלְכּוֹת צִיצִית, הִלְכּוֹת בְּרָכוֹת, הִלְכּוֹת מִילָה.</P>

<P><B>הִלְכּוֹת קִרְיַת שְׁמַע</B>.  מִצְוַת עֲשֵׂה אַחַת, וְהִיא לִקְרוֹת קִרְיַת שְׁמַע פַּעֲמַיִם בַּיּוֹם.</P>

<P><B>הִלְכּוֹת תְּפִלָּה וּבִרְכַת כּוֹהֲנִים</B>.  יֵשׁ בִּכְלָלָן שְׁתֵּי מִצְווֹת עֲשֵׂה:  (א) לַעֲבֹד אֶת ה' בִּתְפִלָּה בְּכָל יוֹם; (ב) לְבָרַךְ כּוֹהֲנִים אֶת יִשְׂרָאֵל בְּכָל יוֹם.</P>

<P><B>הִלְכּוֹת תְּפִלִּין וּמְזוּזָה וְסֵפֶר תּוֹרָה</B>.  יֵשׁ בִּכְלָלָן חָמֵשׁ מִצְווֹת עֲשֵׂה; וְזֶה הוּא פְּרָטָן:  (א) לִהְיוֹת תְּפִלִּין עַל הָרֹאשׁ; (ב) לְקָשְׁרָם עַל הַיָּד; (ג) לִקְבֹּעַ מְזוּזָה בְּפִתְחֵי הַשְּׁעָרִים; (ד) לִכְתֹּב כָּל אִישׁ סֵפֶר תּוֹרָה לְעַצְמוֹ; (ה) לִכְתֹּב הַמֶּלֶךְ סֵפֶר שֵׁנִי לְעַצְמוֹ כְּדֵי שֶׁיִּהְיֶה לוֹ שְׁנֵי סִפְרֵי תּוֹרָה.</P>

<P><B>הִלְכּוֹת צִיצִית</B>.  מִצְוַת עֲשֵׂה אַחַת, וְהִיא לַעֲשׂוֹת צִיצִית עַל כַּנְפֵי הַכְּסוּת.</P>

<P><B>הִלְכּוֹת בְּרָכוֹת</B>.  מִצְוַת עֲשֵׂה אַחַת, וְהִיא לְבָרַךְ אֶת שְׁמוֹ אַחַר אֲכִילָה.</P>

<P><B>הִלְכּוֹת מִילָה</B>.  מִצְוַת עֲשֵׂה אַחַת, וְהִיא לָמוּל אֶת הַזְּכָרִים בְּיוֹם הַשְּׁמִינִי.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, אַחַת עֶשְׂרֵה מִצְווֹת עֲשֵׂה.<BR> </P>


<H2>סֵפֶר זְמַנִּים</H2>

<P>הִלְכּוֹתָיו עֶשֶׂר, וְזֶה הוּא סִדּוּרָן:  הִלְכּוֹת שַׁבָּת, הִלְכּוֹת עֵרוּבִין, הִלְכּוֹת שְׁבִיתַת עָשׂוֹר, הִלְכּוֹת שְׁבִיתַת יוֹם טוֹב, הִלְכּוֹת חָמֵץ וּמַצָּה, הִלְכּוֹת שׁוֹפָר וְסֻכָּה וְלוֹלָב, הִלְכּוֹת שְׁקָלִים, הִלְכּוֹת קִדּוּשׁ הַחֹדֶשׁ, הִלְכּוֹת תַּעְנִיּוֹת, הִלְכּוֹת מְגִלָּה וַחֲנֻכָּה.</P>

<P><B>הִלְכּוֹת שַׁבָּת</B>.  יֵשׁ בִּכְלָלָן חָמֵשׁ מִצְווֹת--שְׁתֵּי מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לִשְׁבֹּת בַּשְּׁבִיעִי; (ב) שֶׁלֹּא לַעֲשׂוֹת בּוֹ מְלָאכָה; (ג) שֶׁלֹּא לַעֲנֹשׁ בַּשַּׁבָּת; (ד) שֶׁלֹּא לָצֵאת חוּץ לַגְּבוּל בַּשַּׁבָּת; (ה) לְקַדַּשׁ הַיּוֹם בִּזְכִירָה.</P>

<P><B>הִלְכּוֹת עֵרוּבִין</B>.  מִצְוַת עֲשֵׂה אַחַת, וְהִיא מִדִּבְרֵי סוֹפְרִים וְאֵינָהּ מִן הַמִּנְיָן.</P>

<P><B>הִלְכּוֹת שְׁבִיתַת עָשׂוֹר</B>.  יֵשׁ בִּכְלָלָן אַרְבַּע מִצְווֹת--שְׁתֵּי מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לִשְׁבֹּת בּוֹ מִמְּלָאכָה; (ב) שֶׁלֹּא לַעֲשׂוֹת בּוֹ מְלָאכָה; (ג) לְהִתְעַנּוֹת בּוֹ; (ד) שֶׁלֹּא לֶאֱכֹל וְלִשְׁתּוֹת בּוֹ.</P>

<P><B>הִלְכּוֹת שְׁבִיתַת יוֹם טוֹב</B>.  יֵשׁ בִּכְלָלָן שְׁתֵּים עֶשְׂרֵה מִצְווֹת--שֵׁשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לִשְׁבֹּת בָּרִאשׁוֹן שֶׁלַּפֶּסַח; (ב) שֶׁלֹּא לַעֲשׂוֹת בּוֹ מְלָאכָה; (ג) לִשְׁבֹּת בַּשְּׁבִיעִי שֶׁלַּפֶּסַח; (ד) שֶׁלֹּא לַעֲשׂוֹת בּוֹ מְלָאכָה; (ה) לִשְׁבֹּת בְּיוֹם חַג הַשָּׁבוּעוֹת; (ו) שֶׁלֹּא לַעֲשׂוֹת בּוֹ מְלָאכָה; (ז) לִשְׁבֹּת בְּרֹאשׁ הַשָּׁנָה; (ח) שֶׁלֹּא לַעֲשׂוֹת בּוֹ מְלָאכָה; (ט) לִשְׁבֹּת בָּרִאשׁוֹן שֶׁלְּחַג הַסֻּכּוֹת; (י) שֶׁלֹּא לַעֲשׂוֹת בּוֹ מְלָאכָה; (יא) לִשְׁבֹּת בַּשְּׁמִינִי שֶׁלֶּחָג; (יב) שֶׁלֹּא לַעֲשׂוֹת בּוֹ מְלָאכָה.</P>

<P><B>הִלְכּוֹת חָמֵץ וּמַצָּה</B>.  יֵשׁ בִּכְלָלָן שְׁמוֹנֶה מִצְווֹת--שָׁלוֹשׁ מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לֶאֱכֹל חָמֵץ בְּיוֹם אַרְבָּעָה עָשָׂר מֵחֲצוֹת הַיּוֹם וּלְמַעְלָה; (ב) לְהַשְׁבִּית שְׂאוֹר מֵאַרְבָּעָה עָשָׂר; (ג) שֶׁלֹּא לֶאֱכֹל חָמֵץ כָּל שִׁבְעָה; (ד) שֶׁלֹּא לֶאֱכֹל תַּעֲרֹבֶת חָמֵץ כָּל שִׁבְעָה; (ה) שֶׁלֹּא יֵרָאֶה חָמֵץ כָּל שִׁבְעָה; (ו) שֶׁלֹּא יִמָּצֵא חָמֵץ כָּל שִׁבְעָה; (ז) לֶאֱכֹל מַצָּה בְּלֵילֵי הַפֶּסַח; (ח) לְסַפַּר בִּיצִיאַת מִצְרַיִם בְּאוֹתוֹ הַלַּיְלָה.</P>

<P><B>הִלְכּוֹת שׁוֹפָר וְסֻכָּה וְלוֹלָב</B>.  יֵשׁ בִּכְלָלָן שָׁלוֹשׁ מִצְווֹת עֲשֵׂה; וְזֶה הוּא פְּרָטָן:  (א) לִשְׁמֹעַ קוֹל שׁוֹפָר בְּאֶחָד בְּתִשְׁרִי; (ב) לֵישֵׁב בַּסֻּכָּה שִׁבְעַת יְמֵי הֶחָג; (ג) לִטֹּל לוֹלָב בַּמִּקְדָּשׁ כָּל שִׁבְעַת יְמֵי הֶחָג.</P>

<P><B>הִלְכּוֹת שְׁקָלִים</B>.  מִצְוַת עֲשֵׂה אַחַת, וְהִיא לִתֵּן כָּל אִישׁ מַחֲצִית הַשֶּׁקֶל בְּכָל שָׁנָה.</P>

<P><B>הִלְכּוֹת קִדּוּשׁ הַחֹדֶשׁ</B>.  מִצְוַת עֲשֵׂה אַחַת, וְהִיא לַחְשֹׁב וְלֵידַע וְלִקְבֹּעַ בְּאֵיזֶה יוֹם הוּא תְּחִלַּת כָּל חֹדֶשׁ וְחֹדֶשׁ מֵחָדְשֵׁי הַשָּׁנָה.</P>

<P><B>הִלְכּוֹת תַּעְנִיּוֹת</B>.  מִצְוַת עֲשֵׂה אַחַת, וְהִיא לְהִתְעַנּוֹת וְלִזְעֹק לִפְנֵי ה' בְּעֵת כָּל צָרָה גְּדוֹלָה שֶׁתָּבוֹא עַל הַצִּבּוּר.</P>

<P><B>הִלְכּוֹת מְגִלָּה וַחֲנֻכָּה</B>.  יֵשׁ בִּכְלָלָן שְׁתֵּי מִצְווֹת עֲשֵׂה מִדִּבְרֵי סוֹפְרִים, וְאֵינָם מִן הַמִּנְיָן.</P>

<P>נִמְצְאוּ כָּל הַמִּצְווֹת שֶׁלַּתּוֹרָה הַנִּכְלָלוֹת בְּסֵפֶר זֶה, חָמֵשׁ וּשְׁלוֹשִׁים--תְּשַׁע עֶשְׂרֵה מֵהֶן מִצְווֹת עֲשֵׂה, וְשֵׁשׁ עֶשְׂרֵה מִצְווֹת לֹא תַעֲשֶׂה; וְיֵשׁ בּוֹ שָׁלוֹשׁ מִצְווֹת מִדִּבְרֵי סוֹפְרִים.<BR> </P>


<H2>סֵפֶר נָשִׁים</H2>

<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת אִישׁוּת, הִלְכּוֹת גֵּרוּשִׁין, הִלְכּוֹת יִבּוּם וַחֲלִיצָה, הִלְכּוֹת נַעֲרָה בְּתוּלָה, הִלְכּוֹת סוֹטָה.</P>

<P><B>הִלְכּוֹת אִישׁוּת</B>.  יֵשׁ בִּכְלָלָן אַרְבַּע מִצְווֹת--שְׁתֵּי מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לִשָּׂא אִשָּׁה בִּכְתֻבָּה וְקִדּוּשִׁין; (ב) שֶׁלֹּא תִבָּעֵל אִשָּׁה בְּלֹא כְּתֻבָּה וְקִדּוּשִׁין; (ג) שֶׁלֹּא יִמְנַע שְׁאֵר כְּסוּת וְעוֹנָה; (ד) לִפְרוֹת וְלִרְבּוֹת מִמֶּנָּה.</P>

<P><B>הִלְכּוֹת גֵּרוּשִׁין</B>.  יֵשׁ בִּכְלָלָן שְׁתֵּי מִצְווֹת:  (א) מִצְוַת עֲשֵׂה, וְהִיא שֶׁיְּגָרַשׁ הַמְּגָרֵשׁ בְּסֵפֶר; (ב) שֶׁלֹּא יַחְזִיר גְּרוּשָׁתוֹ מִשֶּׁנִּשֵּׂאת.</P>

<P><B>הִלְכּוֹת יִבּוּם וַחֲלִיצָה</B>.  יֵשׁ בִּכְלָלָן שָׁלוֹשׁ מִצְווֹת--שְׁתֵּי מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:  (א) לְיַבַּם; (ב) לַחְלֹץ; (ג) שֶׁלֹּא תִנָּשֵׂא יְבָמָה לְאִישׁ זָר עַד שֶׁתָּסוּר רְשׁוּת הַיָּבָם מֵעָלֶיהָ.</P>

<P><B>הִלְכּוֹת נַעֲרָה בְּתוּלָה</B>.  יֵשׁ בִּכְלָלָן חָמֵשׁ מִצְווֹת--שָׁלוֹשׁ מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לִקְנֹס הַמְּפַתֶּה; (ב) שֶׁיִּשָּׂא הָאוֹנֵס אֲנוּסָתוֹ; (ג) שֶׁלֹּא יְגָרַשׁ הָאוֹנֵס; (ד) שֶׁתֵּשֵׁב אֵשֶׁת מוֹצִיא שֵׁם רָע תַּחַת בַּעְלָהּ לְעוֹלָם; (ה) שֶׁלֹּא יְגָרַשׁ מוֹצִיא שֵׁם רָע אֶת אִשְׁתּוֹ.</P>

<P><B>הִלְכּוֹת סוֹטָה</B>.  יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת לַסּוֹטָה כְּתוֹרַת הַקְּנָאוֹת הַסְּדוּרָה בַּתּוֹרָה; (ב) שֶׁלֹּא לִתֵּן שֶׁמֶן עַל קָרְבָּנָהּ; (ג) שֶׁלֹּא לִתֵּן עָלָיו לְבוֹנָה.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שְׁבַע עֶשְׂרֵה--מֵהֶן תֵּשַׁע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה.<BR> </P>


<H2>סֵפֶר קְדֻשָּׁה</H2>

<P>הִלְכּוֹתָיו שָׁלוֹשׁ, וְזֶה הוּא סִדּוּרָן:  הִלְכּוֹת אִסּוּרֵי בִּיאָה, הִלְכּוֹת מַאֲכָלוֹת אֲסוּרוֹת, הִלְכּוֹת שְׁחִיטָה.</P>

<P><B>הִלְכּוֹת אִסּוּרֵי בִּיאָה</B>.  יֵשׁ בִּכְלָלָן שֶׁבַע וּשְׁלוֹשִׁים מִצְווֹת--אַחַת מִצְוַת עֲשֵׂה, וְשֵׁשׁ וּשְׁלוֹשִׁים מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לָבוֹא עַל הָאֵם; (ב) שֶׁלֹּא לָבוֹא עַל אֵשֶׁת הָאָב; (ג) שֶׁלֹּא לִבְעֹל אָחוֹת; (ד) שֶׁלֹּא לִבְעֹל בַּת אֵשֶׁת אָב; (ה) שֶׁלֹּא לִבְעֹל בַּת הַבֵּן; (ו) שֶׁלֹּא לִבְעֹל בַּת; (ז) שֶׁלֹּא לִבְעֹל בַּת הַבַּת; (ח) שֶׁלֹּא לִשָּׂא אִשָּׁה וּבִתָּהּ; (ט) שֶׁלֹּא לִשָּׂא אִשָּׁה וּבַת בְּנָהּ; (י) שֶׁלֹּא לִשָּׂא אִשָּׁה וּבַת בִּתָּהּ; (יא) שֶׁלֹּא לִבְעֹל אֲחוֹת אָב; (יב) שֶׁלֹּא לִבְעֹל אֲחוֹת אֵם; (יג) שֶׁלֹּא לִבְעֹל אֵשֶׁת אֲחִי הָאָב; (יד) שֶׁלֹּא לִבְעֹל אֵשֶׁת הַבֵּן; (טו) שֶׁלֹּא לִבְעֹל אֵשֶׁת אָח; (טז) שֶׁלֹּא לִבְעֹל אֲחוֹת אִשְׁתּוֹ; (יז) שֶׁלֹּא לִשְׁכַּב עִם בְּהֵמָה; (יח) שֶׁלֹּא תָבִיא אִשָּׁה בְּהֵמָה עָלֶיהָ; (יט) שֶׁלֹּא לִשְׁכַּב עִם זָכָר; (כ) שֶׁלֹּא לְגַלּוֹת עֶרְוַת אָב; (כא) שֶׁלֹּא לְגַלּוֹת עֶרְוַת אֲחִי אָב; (כב) שֶׁלֹּא לִבְעֹל אֵשֶׁת אִישׁ; (כג) שֶׁלֹּא לִבְעֹל נִדָּה; (כד) שֶׁלֹּא לְהִתְחַתַּן בַּגּוֹיִים; (כה) שֶׁלֹּא יָבוֹא עַמּוֹנִי וּמוֹאָבִי בַּקָּהָל; (כו) שֶׁלֹּא לְהַרְחִיק דּוֹר שְׁלִישִׁי מִצְרִי מִלָּבוֹא בַּקָּהָל; (כז) שֶׁלֹּא לְהַרְחִיק דּוֹר שְׁלִישִׁי אֲדוֹמִי מִלָּבוֹא בַּקָּהָל; (כח) שֶׁלֹּא יָבוֹא מַמְזֵר בַּקָּהָל; (כט) שֶׁלֹּא יָבוֹא סָרִיס בַּקָּהָל; (ל) שֶׁלֹּא לְסָרַס זָכָר, אַפִלּוּ בְּהֵמָה חַיָּה וָעוֹף; (לא) שֶׁלֹּא יִשָּׂא כּוֹהֵן גָּדוֹל אַלְמָנָה; (לב) שֶׁלֹּא יִבְעֹל כּוֹהֵן גָּדוֹל אַלְמָנָה, אַפִלּוּ בְּלֹא נִשּׂוּאִין; (לג) שֶׁיִּשָּׂא כּוֹהֵן גָּדוֹל בְּתוּלָה בְּנַעְרוּתָהּ; (לד) שֶׁלֹּא יִשָּׂא כּוֹהֵן גְּרוּשָׁה; (לה) שֶׁלֹּא יִשָּׂא זוֹנָה; (לו) שֶׁלֹּא יִשָּׂא חֲלָלָה; (לז) שֶׁלֹּא יִקְרַב אָדָם לְאַחַת מִכָּל הָעֲרָיוֹת, וְאַף עַל פִּי שֶׁלֹּא בָעַל.</P>

<P><B>הִלְכּוֹת מַאֲכָלוֹת אֲסוּרוֹת</B>.  יֵשׁ בִּכְלָלָן שְׁמוֹנֶה וְעֶשְׂרִים מִצְווֹת--אַרְבַּע מִצְווֹת עֲשֵׂה, וְאַרְבַּע וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:  (א) לִבְדֹּק בְּסִימָנֵי בְּהֵמָה וְחַיָּה לְהַבְדִּיל בֵּין טְמֵאָה לִטְהוֹרָה; (ב) לִבְדֹּק בְּסִימָנֵי הָעוֹף לְהַבְדִּיל בֵּין טָמֵא לְטָהוֹר; (ג) לִבְדֹּק בְּסִימָנֵי חֲגָבִים לְהַבְדִּיל בֵּין טָמֵא לְטָהוֹר; (ד) לִבְדֹּק בְּסִימָנֵי דָּגִים לְהַבְדִּיל בֵּין טָמֵא לְטָהוֹר; (ה) שֶׁלֹּא לֶאֱכֹל בְּהֵמָה וְחַיָּה טְמֵאָה; (ו) שֶׁלֹּא לֶאֱכֹל עוֹף טָמֵא; (ז) שֶׁלֹּא לֶאֱכֹל דָּגִים טְמֵאִים; (ח) שֶׁלֹּא לֶאֱכֹל שֶׁרֶץ הָעוֹף; (ט) שֶׁלֹּא לֶאֱכֹל שֶׁרֶץ הָאָרֶץ; (י) שֶׁלֹּא לֶאֱכֹל רֶמֶשׂ הָאָרֶץ; (יא) שֶׁלֹּא לֶאֱכֹל תּוֹלַעַת הַפֵּרוֹת כְּשֶׁתֵּצֵא לָאָרֶץ; (יב) שֶׁלֹּא לֶאֱכֹל שֶׁרֶץ הַמַּיִם; (יג) שֶׁלֹּא לֶאֱכֹל נְבֵלָה; (יד) שֶׁלֹּא לֵהָנוֹת בְּשׁוֹר הַנִּסְקָל; (טו) שֶׁלֹּא לֶאֱכֹל טְרֵפָה; (טז) שֶׁלֹּא לֶאֱכֹל אֵבֶר מִן הַחַי; (יז) שֶׁלֹּא לֶאֱכֹל דָּם; (יח) שֶׁלֹּא לֶאֱכֹל חֵלֶב בְּהֵמָה טְהוֹרָה; (יט) שֶׁלֹּא לֶאֱכֹל גִּיד הַנָּשֶׁה; (כ) שֶׁלֹּא לֶאֱכֹל בָּשָׂר בְּחָלָב; (כא) שֶׁלֹּא לְבַשְּׁלוֹ; (כב) שֶׁלֹּא לֶאֱכֹל לֶחֶם תְּבוּאָה חֲדָשָׁה; (כג) שֶׁלֹּא לֶאֱכֹל קָלִי מִן הֶחָדָשׁ; (כד) שֶׁלֹּא לֶאֱכֹל כַּרְמֶל מִן הֶחָדָשׁ; (כה) שֶׁלֹּא לֶאֱכֹל עָרְלָה; (כו) שֶׁלֹּא לֶאֱכֹל כִּלְאֵי הַכֶּרֶם; (כז) שֶׁלֹּא לֶאֱכֹל טֶבֶל; (כח) שֶׁלֹּא לִשְׁתּוֹת יֵין נֶסֶךְ.</P>

<P><B>הִלְכּוֹת שְׁחִיטָה</B>.  יֵשׁ בִּכְלָלָן חָמֵשׁ מִצְווֹת--שָׁלוֹשׁ מִצְווֹת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:  (א) לִשְׁחֹט וְאַחַר כָּךְ יֹאכַל; (ב) שֶׁלֹּא לִשְׁחֹט אוֹתוֹ וְאֶת בְּנוֹ בְּיוֹם אֶחָד; (ג) לְכַסּוֹת דַּם חַיָּה וָעוֹף; (ד) שֶׁלֹּא לִקַּח הָאֵם עַל הַבָּנִים; (ה) לְשַׁלַּח הָאֵם, אִם לְקָחָהּ עַל הַבָּנִים.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שִׁבְעִים--מֵהֶן שְׁמוֹנֶה מִצְווֹת עֲשֵׂה, וּשְׁתַּיִם וְשִׁשִּׁים מִצְווֹת לֹא תַעֲשֶׂה.<BR> </P>


<H2>סֵפֶר הַפְלָאָה</H2>

<P>הִלְכּוֹתָיו אַרְבַּע, וְזֶה הוּא סִדּוּרָן:  הִלְכּוֹת שְׁבוּעוֹת, הִלְכּוֹת נְדָרִים, הִלְכּוֹת נְזִירוּת, הִלְכּוֹת עֲרָכִין וַחֲרָמִין.</P>

<P><B>הִלְכּוֹת שְׁבוּעוֹת</B>.  יֵשׁ בִּכְלָלָן חָמֵשׁ מִצְווֹת--אַחַת מִצְוַת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִשָּׁבַע בִּשְׁמוֹ לַשֶּׁקֶר; (ב) שֶׁלֹּא לִשָּׂא שְׁמוֹ לַשָּׁוְא; (ג) שֶׁלֹּא לִכְפֹּר בַּפִּקָּדוֹן; (ד) שֶׁלֹּא לִשָּׁבַע עַל כְּפִירַת מָמוֹן; (ה) לִשָּׁבַע בִּשְׁמוֹ בֶּאֱמֶת.</P>

<P><B>הִלְכּוֹת נְדָרִים</B>.  יֵשׁ בִּכְלָלָן שָׁלוֹשׁ מִצְווֹת--שְׁתֵּי מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:  (א) שֶׁיִּשְׁמֹר מוֹצָא שְׂפָתָיו וְיַעֲשֶׂה כְּמוֹ שֶׁנָּדַר; (ב) שֶׁלֹּא יַחֵל דְּבָרוֹ; (ג) שֶׁיּוּפַר הַנֶּדֶר אוֹ הַשְּׁבוּעָה, וְזֶה הוּא דִּין הֲפֵר נְדָרִים הַמְּפֹרָשׁ בְּתוֹרָה שֶׁבִּכְתָב.</P>

<P><B>הִלְכּוֹת נְזִירוּת</B>.  יֵשׁ בִּכְלָלָן עֶשֶׂר מִצְווֹת--שְׁתֵּי מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁיְּגַדַּל הַנָּזִיר פֶּרַע; (ב) שֶׁלֹּא יְגַלַּח שְׂעָרוֹ כָּל יְמֵי נִזְרוֹ; (ג) שֶׁלֹּא יִשְׁתֶּה הַנָּזִיר יַיִן וְלֹא תַּעֲרֹבֶת יַיִן, וְאַפִלּוּ חֹמֶץ שֶׁלָּהֶן; (ד) שֶׁלֹּא יֹאכַל עֲנָבִים לַחִים; (ה) שֶׁלֹּא יֹאכַל צִמּוּקִים; (ו) שֶׁלֹּא יֹאכַל חַרְצַנִּים; (ז) שֶׁלֹּא יֹאכַל זוֹגִין; (ח) שֶׁלֹּא יִכָּנֵס לְאֹהֶל הַמֵּת; (ט) שֶׁלֹּא יִטַּמֵּא לַמֵּתִים; (י) שֶׁיְּגַלַּח עַל הַקָּרְבָּנוֹת, כְּשֶׁיַּשְׁלִים נְזִירוּתוֹ אוֹ כְּשֶׁיִּטַּמֵּא.</P>

<P><B>הִלְכּוֹת עֲרָכִין וַחֲרָמִין</B>.  יֵשׁ בִּכְלָלָן שֶׁבַע מִצְווֹת--חָמֵשׁ מִצְווֹת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:  (א) לָדוּן בְּעֶרְכֵי אָדָם כַּאֲשֶׁר מְפֹרָשׁ בַּתּוֹרָה, וְזֶה הוּא דִּין עֶרְכֵי אָדָם; (ב) דִּין עֶרְכֵי בְּהֵמָה; (ג) דִּין עֶרְכֵי בָּתִּים; (ד) דִּין עֶרְכֵי שָׂדוֹת; (ה) דִּין מַחְרִים נְכָסָיו; (ו) שֶׁלֹּא יִמָּכֵר חֵרֶם; (ז) שֶׁלֹּא יִגָּאֵל חֵרֶם.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, חָמֵשׁ וְעֶשְׂרִים--עֶשֶׂר מֵהֶן מִצְווֹת עֲשֵׂה, וְחָמֵשׁ עֶשְׂרֵה מִצְווֹת לֹא תַעֲשֶׂה.<BR> </P>


<H2>סֵפֶר זְרָעִים</H2>

<P>הִלְכּוֹתָיו שֶׁבַע, וְזֶה הוּא סִדּוּרָן:  הִלְכּוֹת כִּלְאַיִם, הִלְכּוֹת מַתְּנוֹת עֲנִיִּים, הִלְכּוֹת תְּרוּמוֹת, הִלְכּוֹת מַעַשְׂרוֹת, הִלְכּוֹת מַעֲשֵׂר שֵׁנִי וְנֶטַע רְבָעִי, הִלְכּוֹת בִּכּוּרִים וּשְׁאָר מַתְּנוֹת כְּהֻנָּה שֶׁבַּגְּבוּלִין, הִלְכּוֹת שְׁמִטָּה וְיוֹבֵל.</P>

<P><B>הִלְכּוֹת כִּלְאַיִם</B>.  יֵשׁ בִּכְלָלָן חָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִזְרֹעַ זְרָעִים כִּלְאַיִם; (ב) שֶׁלֹּא לִזְרֹעַ תְּבוּאָה אוֹ יָרָק בַּכֶּרֶם; (ג) שֶׁלֹּא לְהַרְבִּיעַ בְּהֵמָה כִּלְאַיִם; (ד) שֶׁלֹּא לַעֲשׂוֹת מְלָאכָה בְּכִלְאֵי בְּהֵמָה כְּאֶחָד; (ה) שֶׁלֹּא לִלְבֹּשׁ כִּלְאַיִם.</P>

<P><B>הִלְכּוֹת מַתְּנוֹת עֲנִיִּים</B>.  יֵשׁ בִּכְלָלָן שְׁלוֹשׁ עֶשְׂרֵה מִצְווֹת--שֶׁבַע מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַנִּיחַ פֵּאָה; (ב) שֶׁלֹּא יִכְלֶה הַפֵּאָה; (ג) לְהַנִּיחַ לֶקֶט; (ד) שֶׁלֹּא יְלַקַּט הַלֶּקֶט; (ה) לַעֲזֹב עוֹלֵלוֹת בַּכֶּרֶם; (ו) שֶׁלֹּא יְעוֹלֵל הַכֶּרֶם; (ז) לַעֲזֹב פֶּרֶט הַכֶּרֶם; (ח) שֶׁלֹּא יְלַקַּט פֶּרֶט הַכֶּרֶם; (ט) לְהַנִּיחַ הַשִּׁכְחָה; (י) שֶׁלֹּא יָשׁוּב לָקַחַת הַשִּׁכְחָה; (יא) לְהַפְרִישׁ מַעֲשֵׂר לָעֲנִיִּים; (יב) לִתֶּן צְדָקָה כְּמִסַּת יָד; (יג) שֶׁלֹּא יְאַמַּץ לְבָבוֹ עַל הֶעָנִי.</P>

<P><B>הִלְכּוֹת תְּרוּמוֹת</B>.  יֵשׁ בִּכְלָלָן שְׁמוֹנֶה מִצְווֹת--שְׁתַּיִם מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַפְרִישׁ תְּרוּמָה גְּדוֹלָה; (ב) לְהַפְרִישׁ תְּרוּמַת מַעֲשֵׂר; (ג) שֶׁלֹּא יַקְדִּים תְּרוּמוֹת וּמַעַשְׂרוֹת זֶה לְזֶה, אֵלָא יַפְרִישׁ עַל הַסֵּדֶר; (ד) שֶׁלֹּא יֹאכַל זָר תְּרוּמָה; (ה) שֶׁלֹּא יֹאכַל אַפִלּוּ תּוֹשַׁב כּוֹהֵן אוֹ שְׂכִירוֹ תְּרוּמָה; (ו) שֶׁלֹּא יֹאכַל עָרֵל תְּרוּמָה; (ז) שֶׁלֹּא יֹאכַל כּוֹהֵן טָמֵא תְּרוּמָה; (ח) שֶׁלֹּא תֹאכַל חֲלָלָה תְּרוּמָה, וְלֹא מוּרָם מִן הַקֳּדָשִׁים.</P>

<P><B>הִלְכּוֹת מַעֲשֵׂר</B>.  מִצְוַת עֲשֵׂה אַחַת, וְהִיא לְהַפְרִישׁ מַעֲשֵׂר רִאשׁוֹן בְּכָל שָׁנָה וְשָׁנָה מִשְּׁנֵי הַזְּרִיעָה וְלִתְּנוֹ לַלְּוִיִּים.</P>

<P><B>הִלְכּוֹת מַעֲשֵׂר שֵׁנִי וְנֶטַע רְבָעִי</B>.  יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַפְרִישׁ מַעֲשֵׂר שֵׁנִי; (ב) שֶׁלֹּא לְהוֹצִיא דָּמָיו בִּשְׁאָר צָרְכֵּי הָאָדָם, חוּץ מֵאֲכִילָה וּשְׁתִיָּה וְסִיכָה; (ג) שֶׁלֹּא לְאָכְלוֹ בְּטֻמְאָה; (ד) שֶׁלֹּא לְאָכְלוֹ בַּאֲנִינוּת; (ה) שֶׁלֹּא לֶאֱכֹל מַעֲשֵׂר שֵׁנִי שֶׁלְּדָגָן חוּץ לִירוּשָׁלַיִם; (ו) שֶׁלֹּא לֶאֱכֹל מַעְשַׂר תִּירוֹשׁ חוּץ לִירוּשָׁלַיִם; (ז) שֶׁלֹּא לֶאֱכֹל מַעְשַׂר יִצְהָר חוּץ לִירוּשָׁלַיִם; (ח) לִהְיוֹת נֶטַע רְבָעִי כֻּלּוֹ קֹדֶשׁ, וְדִינוֹ לְהֵאָכֵל בִּירוּשָׁלַיִם לִבְעָלָיו כְּמַעֲשֵׂר שֵׁנִי לְכָל דָּבָר; (ט) לְהִתְוַדּוֹת וִדּוּי הַמַּעֲשֵׂר.</P>

<P><B>הִלְכּוֹת בִּכּוּרִים עִם שְׁאָר מַתְּנוֹת כְּהֻנָּה שֶׁבַּגְּבוּלִין</B>.  יֵשׁ בִּכְלָלָן תֵּשַׁע מִצְווֹת--שְׁמוֹנֶה מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:  (א) לְהַפְרִישׁ בִּכּוּרִים וּלְהַעֲלוֹתָן לַמִּקְדָּשׁ; (ב) שֶׁלֹּא יֹאכַל הַכּוֹהֵן בִּכּוּרִים חוּץ לִירוּשָׁלַיִם; (ג) לִקְרוֹת עֲלֵיהֶן; (ד) לְהַפְרִישׁ חַלָּה לַכּוֹהֵן; (ה) לָתֵת זְרוֹעַ וּלְחָיַיִם וְקֵבָה לַכּוֹהֵן; (ו) לִתֵּן לוֹ רֵאשִׁית הַגֵּז; (ז) לִפְדּוֹת בְּכוֹר הַבֵּן וְלִתֵּן פִּדְיוֹנוֹ לַכּוֹהֵן; (ח) לִפְדּוֹת פֶּטֶר חֲמוֹר וְלִתֵּן פִּדְיוֹנוֹ לַכּוֹהֵן; (ט) לַעֲרֹף פֶּטֶר חֲמוֹר, אִם לֹא רָצָה לִפְדּוֹתוֹ.</P>

<P><B>הִלְכּוֹת שְׁמִטָּה וְיוֹבֵל</B>.  יֵשׁ בִּכְלָלָן שְׁתַּיִם וְעֶשְׂרִים מִצְווֹת--תֵּשַׁע מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁתִּשְׁבֹּת הָאָרֶץ מִמְּלָאכָה בַּשְּׁבִיעִית; (ב) שֶׁלֹּא יַעֲבֹד עֲבוֹדַת הָאָרֶץ בְּשָׁנָה זוֹ; (ג) שֶׁלֹּא יַעֲבֹד עֲבוֹדַת הָאִילָן בְּשָׁנָה זוֹ; (ד) שֶׁלֹּא יִקְצֹר הַסָּפִיחַ כְּנֶגֶד הַקּוֹצְרִים; (ה) שֶׁלֹּא יִבְצֹר הַנְּזִירִים כְּנֶגֶד הַבּוֹצְרִים; (ו) שֶׁיַּשְׁמִיט מַה שֶׁתּוֹצִיא הָאָרֶץ; (ז) שֶׁיַּשְׁמִיט כָּל הַלְוָאָתוֹ; (ח) שֶׁלֹּא יִגֹּשׂ וְלֹא יִתְבַּע הַלְוָאָה; (ט) שֶׁלֹּא יִמָּנַע מִלְּהַלְווֹת קֹדֶם הַשְּׁמִטָּה כְּדֵי שֶׁלֹּא יֹאבַד מְמוֹנוֹ; (י) לִסְפֹּר שָׁנִים שֶׁבַע שֶׁבַע; (יא) לְקַדַּשׁ שְׁנַת הַחֲמִשִּׁים; (יב) לִתְקֹעַ בַּשּׁוֹפָר בָּעֲשִׂירִי לְתִשְׁרִי כְּדֵי לָצֵאת עֲבָדִים חָפְשִׁיִּים; (יג) שֶׁלֹּא תֵעָבֵד אֲדָמָה בְּשָׁנָה זוֹ; (יד) שֶׁלֹּא יִקְצֹר סְפִיחֶיהָ כְּנֶגֶד הַקּוֹצְרִים; (טו) שֶׁלֹּא יִבְצֹר נְזִירֶיהָ כְּנֶגֶד הַבּוֹצְרִים; (טז) לִתֵּן גְּאֻלָּה לָאָרֶץ בְּשָׁנָה זוֹ, וְהוּא דִּין שְׂדֵה אֲחֻזָּה וּשְׂדֵה מִקְנָה; (יז) שֶׁלֹּא תִמָּכֵר הָאָרֶץ לִצְמִיתוּת; (יח) דִּין בָּתֵּי עָרֵי חוֹמָה; (יט) שֶׁלֹּא יִנְחַל כָּל שֵׁבֶט לֵוִי בְּאֶרֶץ יִשְׂרָאֵל, אֵלָא נוֹתְנִין לָהֶם עָרִים מַתָּנָה לָשֶׁבֶת בָּהֶם; (כ) שֶׁלֹּא יִקַּח שֵׁבֶט לֵוִי חֵלֶק בַּבִּזָּה; (כא) לִתֵּן לַלְּוִיִּים עָרִים לָשֶׁבֶת וּמִגְרְשֵׁיהֶם; (כב) שֶׁלֹּא יִמָּכֵר מִגְרַשׁ עָרֵיהֶם, אֵלָא גּוֹאֲלִין לְעוֹלָם בֵּין לִפְנֵי הַיּוֹבֵל בֵּין לְאַחַר הַיּוֹבֵל.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שֶׁבַע וְשִׁשִּׁים--מֵהֶן שְׁלוֹשִׁים מִצְווֹת עֲשֵׂה, וְשֶׁבַע וּשְׁלוֹשִׁים מִצְווֹת לֹא תַעֲשֶׂה.<BR> </P>


<H2>סֵפֶר עֲבוֹדָה</H2>

<P>הִלְכּוֹתָיו תֵּשַׁע, וְזֶה הוּא סִדּוּרָן:  הִלְכּוֹת בֵּית הַבְּחִירָה, הִלְכּוֹת כְּלֵי הַמִּקְדָּשׁ וְהָעוֹבְדִין בּוֹ, הִלְכּוֹת בִּיאַת הַמִּקְדָּשׁ, הִלְכּוֹת אִסּוּרֵי מִזְבֵּחַ, הִלְכּוֹת מַעֲשֵׂה הַקָּרְבָּנוֹת, הִלְכּוֹת תְּמִידִין וּמוּסָפִין, הִלְכּוֹת פְּסוּלֵי הַמֻּקְדָּשִׁין, הִלְכּוֹת עֲבוֹדַת יוֹם הַכִּפּוּרִים, הִלְכּוֹת מְעִילָה.</P>

<P><B>הִלְכּוֹת בֵּית הַבְּחִירָה</B>.  יֵשׁ בִּכְלָלָן שֵׁשׁ מִצְווֹת--שָׁלוֹשׁ מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לִבְנוֹת מִקְדָּשׁ; (ב) שֶׁלֹּא לִבְנוֹת הַמִּזְבֵּחַ גָּזִית; (ג) שֶׁלֹּא לַעֲלוֹת בְּמַעֲלוֹת עָלָיו; (ד) לְיִרְאָה מִן הַמִּקְדָּשׁ; (ה) לִשְׁמֹר אֶת הַמִּקְדָּשׁ סָבִיב; (ו) שֶׁלֹּא לְהַשְׁבִּית שְׁמִירַת הַמִּקְדָּשׁ.</P>

<P><B>הִלְכּוֹת כְּלֵי הַמִּקְדָּשׁ וְהָעוֹבְדִים בּוֹ</B>.  יֵשׁ בִּכְלָלָן אַרְבַּע עֶשְׂרֵה מִצְווֹת--שֵׁשׁ מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת שֶׁמֶן הַמִּשְׁחָה; (ב) שֶׁלֹּא לַעֲשׂוֹת כָּמוֹהוּ; (ג) שֶׁלֹּא לָסוּךְ מִמֶּנּוּ; (ד) שֶׁלֹּא לַעֲשׂוֹת כְּמַתְכֹּנֶת הַקְּטֹרֶת; (ה) שֶׁלֹּא לְהַקְטִיר עַל מִזְבַּח הַזָּהָב חוּץ מִן הַקְּטֹרֶת; (ו) לָשֵׂאת הָאָרוֹן עַל הַכָּתֵף; (ז) שֶׁלֹּא יָסוּרוּ הַבַּדִּים מִמֶּנּוּ; (ח) שֶׁיַּעֲבֹד הַלֵּוִי בַּמִּקְדָּשׁ; (ט) שֶׁלֹּא יַעֲשֶׂה אֶחָד בִּמְלֶאכֶת חֲבֵרוֹ בַּמִּקְדָּשׁ; (י) לְקַדַּשׁ הַכּוֹהֵן לָעֲבוֹדָה; (יא) שֶׁיִּהְיוּ כָּל הַמִּשְׁמָרוֹת שֹׁווֹת בָּרְגָלִים; (יב) לִלְבֹּשׁ בִּגְדֵי כְּהֻנָּה לָעֲבוֹדָה; (יג) שֶׁלֹּא יִקָּרַע הַמְּעִיל; (יד) שֶׁלֹּא יִזַּח הַחֹשֶׁן מֵעַל הָאֵפוֹד.</P>

<P><B>הִלְכּוֹת בִּיאַת הַמִּקְדָּשׁ</B>.  יֵשׁ בִּכְלָלָן חָמֵשׁ עֶשְׂרֵה מִצְווֹת--שְׁתֵּי מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא יִכָּנֵס כּוֹהֵן שִׁכּוֹר לַמִּקְדָּשׁ; (ב) שֶׁלֹּא יִכָּנֵס לוֹ כּוֹהֵן פְּרוּעַ רֹאשׁ; (ג) שֶׁלֹּא יִכָּנֵס לוֹ כּוֹהֵן קְרוּעַ בְּגָדִים; (ד) שֶׁלֹּא יִכָּנֵס כּוֹהֵן בְּכָל עֵת אֶל הַהֵיכָל; (ה) שֶׁלֹּא יֵצֵא כּוֹהֵן מִן הַמִּקְדָּשׁ בְּשָׁעַת הָעֲבוֹדָה; (ו) לְשַׁלַּח טְמֵאִים מִן הַמִּקְדָּשׁ; (ז) שֶׁלֹּא יִכָּנֵס טָמֵא לַמִּקְדָּשׁ; (ח) שֶׁלֹּא יִכָּנֵס טָמֵא לְהַר הַבַּיִת; (ט) שֶׁלֹּא יְשַׁמַּשׁ טָמֵא; (י) שֶׁלֹּא יְשַׁמַּשׁ טְבוּל יוֹם; (יא) לְקַדַּשׁ הָעוֹבֵד יָדָיו וְרַגְלָיו; (יב) שֶׁלֹּא יִכָּנֵס בַּעַל מוּם לַהֵיכָל וְלַמִּזְבֵּחַ; (יג) שֶׁלֹּא יַעֲבֹד בַּעַל מוּם; (יד) שֶׁלֹּא יַעֲבֹד בַּעַל מוּם עוֹבֵר; (טו) שֶׁלֹּא יַעֲבֹד זָר.</P>

<P><B>הִלְכּוֹת אִסּוּרֵי מִזְבֵּחַ</B>.  יֵשׁ בִּכְלָלָן אַרְבַּע עֶשְׂרֵה מִצְווֹת--אַרְבַּע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַקְרִיב כָּל הַקָּרְבָּנוֹת תְּמִימִין; (ב) שֶׁלֹּא לְהַקְדִּישׁ בַּעַל מוּם לַמִּזְבֵּחַ; (ג) שֶׁלֹּא יִשְׁחֹט; (ד) שֶׁלֹּא יִזְרֹק דָּמוֹ; (ה) שֶׁלֹּא יַקְטִיר חֶלְבּוֹ; (ו) שֶׁלֹּא יַקְרִיב בַּעַל מוּם עוֹבֵר; (ז) שֶׁלֹּא יַקְרִיב בַּעַל מוּם, אַפִלּוּ בְּקָרְבְּנוֹת הַגּוֹיִים; (ח) שֶׁלֹּא יַטִּיל מוּם בַּקֳּדָשִׁים; (ט) לִפְדּוֹת פְּסוּלֵי הַמֻּקְדָּשִׁין; (י) לְהַקְרִיב מִיּוֹם הַשְּׁמִינִי וָהָלְאָה, וְקֹדֶם זְמָן זֶה הוּא הַנִּקְרָא מְחֻסַּר זְמָן וְאֵין מַקְרִיבִין אוֹתוֹ; (יא) שֶׁלֹּא לְהַקְרִיב אֶתְנָן וּמְחִיר; (יב) שֶׁלֹּא לְהַקְטִיר שְׂאוֹר וּדְבַשׁ; (יג) לִמְלֹחַ כָּל הַקָּרְבָּנוֹת; (יד) שֶׁלֹּא לְהַשְׁבִּית הַמֶּלַח מֵעַל הַקָּרְבָּנוֹת.</P>

<P><B>הִלְכּוֹת מַעֲשֵׂה הַקָּרְבָּנוֹת</B>.  יֵשׁ בִּכְלָלָן שָׁלוֹשׁ וְעֶשְׂרִים מִצְווֹת--עֶשֶׂר מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת הָעוֹלָה כְּמַעֲשֶׂיהָ הַכְּתוּבִים עַל הַסֵּדֶר; (ב) שֶׁלֹּא לֶאֱכֹל בְּשַׂר הָעוֹלָה; (ג) סֵדֶר הַחַטָּאת; (ד) שֶׁלֹּא לֶאֱכֹל מִבְּשַׂר חַטָּאת הַפְּנִימִית; (ה) שֶׁלֹּא יַבְדִּיל בְּחַטַּאת הָעוֹף; (ו) סֵדֶר הָאָשָׁם; (ז) שֶׁיֹּאכְלוּ הַכּוֹהֲנִים בְּשַׂר קָדְשֵׁי הַקֳּדָשִׁים בַּמִּקְדָּשׁ; (ח) שֶׁלֹּא יֹאכְלוּם חוּץ לָעֲזָרָה; (ט) שֶׁלֹּא יֹאכַל זָר מִקָּדְשֵׁי קֳדָשִׁים; (י) סֵדֶר הַשְּׁלָמִים; (יא) שֶׁלֹּא לֶאֱכֹל בְּשַׂר קֳדָשִׁים קַלִּים קֹדֶם זְרִיקַת דָּמִים; (יב) לַעֲשׂוֹת כָּל מִנְחָה כְּסֵדֶר מַעֲשֶׂיהָ הַכְּתוּבִין בַּתּוֹרָה; (יג) שֶׁלֹּא יָשִׂים שֶׁמֶן עַל מִנְחַת חוֹטֶא; (יד) שֶׁלֹּא יִתֵּן עָלֶיהָ לְבוֹנָה; (טו) שֶׁלֹּא תֵאָכֵל מִנְחַת כּוֹהֵן; (טז) שֶׁלֹּא תֵאָפֶה מִנְחָה חָמֵץ; (יז) שֶׁיֹּאכְלוּ הַכּוֹהֲנִים שְׁיַרֵי מְנָחוֹת; (יח) שֶׁיָּבִיא כָּל נְדָרָיו וְנִדְבוֹתָיו בָּרֶגֶל שֶׁפָּגַע בּוֹ רִאשׁוֹן; (יט) שֶׁלֹּא יְאַחַר נְדָרָיו וְנִדְבוֹתָיו וּשְׁאָר דְּבָרִים שְׁהוּא חַיָּב בָּהֶן; (כ) לְהַקְרִיב כָּל הַקָּרְבָּנוֹת בְּבֵית הַבְּחִירָה; (כא) לְהָבִיא קָדְשֵׁי חוּצָה לָאָרֶץ לְבֵית הַבְּחִירָה; (כב) שֶׁלֹּא לִשְׁחֹט קָרְבָּנוֹת חוּץ לָעֲזָרָה; (כג) שֶׁלֹּא לְהַקְרִיב קָרְבָּן חוּץ לָעֲזָרָה.</P>

<P><B>הִלְכּוֹת תְּמִידִין וּמוּסָפִין</B>.  יֵשׁ בִּכְלָלָן תְּשַׁע עֶשְׂרֵה מִצְווֹת--שְׁמוֹנֶה עֶשְׂרֵה מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:  (א) לְהַקְרִיב שְׁנֵי כְּבָשִׂים בְּכָל יוֹם עוֹלוֹת; (ב) לְהַדְלִיק אֵשׁ עַל הַמִּזְבֵּחַ בְּכָל יוֹם; (ג) שֶׁלֹּא לְכַבּוֹתָהּ; (ד) לְהָרִים אֶת הַדֶּשֶׁן בְּכָל יוֹם; (ה) לְהַקְטִיר קְטֹרֶת בְּכָל יוֹם; (ו) לְהַדְלִיק נֵרוֹת בְּכָל יוֹם; (ז) שֶׁיַּקְרִיב כּוֹהֵן גָּדוֹל מִנְחָה בְּכָל יוֹם, וְהִיא הַנִּקְרֵאת חֲבִתִּין; (ח) לְהוֹסִיף שְׁנֵי כְּבָשִׂים עוֹלוֹת בַּשַּׁבָּת; (ט) לַעֲשׂוֹת לֶחֶם הַפָּנִים; (י) מוּסַף רָאשֵׁי חֳדָשִׁים; (יא) מוּסַף הַפֶּסַח; (יב) לְהַקְרִיב עֹמֶר הַתְּנוּפָה; (יג) לִסְפֹּר כָּל אִישׁ וְאִישׁ שִׁבְעָה שָׁבוּעוֹת מִיּוֹם הַקְרָבַת הָעֹמֶר; (יד) מוּסַף עֲצֶרֶת; (טו) לְהָבִיא שְׁתֵּי הַלֶּחֶם עִם הַקָּרְבָּנוֹת הַבָּאוֹת בִּגְלַל הַלֶּחֶם בְּיוֹם עֲצֶרֶת; (טז) מוּסַף רֹאשׁ הַשָּׁנָה; (יז) מוּסַף יוֹם צוֹם; (יח) מוּסַף הֶחָג; (יט) מוּסַף שְׁמִינִי עֲצֶרֶת.</P>

<P><B>הִלְכּוֹת פְּסוּלֵי הַמֻּקְדָּשִׁין</B>.  יֵשׁ בִּכְלָלָן שְׁמוֹנֶה מִצְווֹת--שְׁתֵּי מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לֶאֱכֹל קֳדָשִׁים שֶׁנִּפְסְלוּ וְשֶׁהֻטָּל בָּהֶם מוּם; (ב) שֶׁלֹּא לֶאֱכֹל פִּגּוּל; (ג) שֶׁלֹּא יוֹתִיר קֳדָשִׁים לְאַחַר זְמַנָּן; (ד) שֶׁלֹּא יֹאכַל נוֹתָר; (ה) שֶׁלֹּא יֹאכַל קֳדָשִׁים שֶׁנִּטְמְאוּ; (ו) שֶׁלֹּא יֹאכַל אָדָם שֶׁנִּטְמָא אֶת הַקֳּדָשִׁים; (ז) לִשְׂרֹף אֶת הַנּוֹתָר; (ח) לִשְׂרֹף אֶת הַטָּמֵא.</P>

<P><B>הִלְכּוֹת עֲבוֹדַת יוֹם הַכִּפּוּרִים</B>.  מִצְוַת עֲשֵׂה אַחַת--וְהִיא שֶׁיַּעֲשֶׂה מַעֲשֵׂה יוֹם הַכִּפּוּרִים כֻּלּוֹ עַל הַסֵּדֶר כְּמוֹ שֶׁכָּתוּב בְּפָרָשַׁת אַחֲרֵי מוֹת, הַקָּרְבָּנוֹת וְהַוִּדּוּיִין וְשִׁלּוּחַ הַשָּׂעִיר וּשְׁאָר הָעֲבוֹדָה.</P>

<P><B>הִלְכּוֹת מְעִילָה</B>.  יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:  (א) לְשַׁלַּם הַמּוֹעֵל אֲשֶׁר חָטָא בְּתוֹסֶפֶת חֹמֶשׁ וְקָרְבָּן, וְזֶה הוּא דִּין הַמּוֹעֵל; (ב) שֶׁלֹּא לַעֲבֹד בַּקֳּדָשִׁים; (ג) שֶׁלֹּא לָגֹז קֳדָשִׁים.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, מֵאָה וְשָׁלוֹשׁ--מֵהֶן שֶׁבַע וְאַרְבָּעִים מִצְווֹת עֲשֵׂה, וְשֵׁשׁ וַחֲמִשִּׁים מִצְווֹת לֹא תַעֲשֶׂה.<BR> </P>


<H2>סֵפֶר הַקָּרְבָּנוֹת</H2>

<P>הִלְכּוֹתָיו שֵׁשׁ, וְזֶה הוּא סִדּוּרָן:  הִלְכּוֹת קָרְבַּן פֶּסַח, הִלְכּוֹת חֲגִיגָה, הִלְכּוֹת בְּכוֹרוֹת, הִלְכּוֹת שְׁגָגוֹת, הִלְכּוֹת מְחֻסְּרֵי כַּפָּרָה, הִלְכּוֹת תְּמוּרָה.</P>

<P><B>הִלְכּוֹת קָרְבַּן פֶּסַח</B>.  יֵשׁ בִּכְלָלָן שֵׁשׁ עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁתֵּים עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) לִשְׁחֹט הַפֶּסַח בִּזְמַנּוֹ; (ב) שֶׁלֹּא לִזְבֹּחַ אוֹתוֹ עַל הֶחָמֵץ; (ג) שֶׁלֹּא תָלִין אֵמוּרָיו; (ד) לִשְׁחֹט פֶּסַח שֵׁנִי; (ה) לֶאֱכֹל בְּשַׂר הַפֶּסַח עַל מַצָּה וּמָרוֹר בְּלֵילֵי חֲמִשָּׁה עָשָׂר; (ו) לֶאֱכֹל בְּשַׂר פֶּסַח שֵׁנִי עַל מַצָּה וּמָרוֹר בְּלֵילֵי חֲמִשָּׁה עָשָׂר לַחֹדֶשׁ הַשֵּׁנִי; (ז) שֶׁלֹּא יֹאכַל נָא וּמְבֻשָּׁל; (ח) שֶׁלֹּא יוֹצִיא מִבְּשַׂר הַפֶּסַח חוּץ לַחֲבוּרָה; (ט) שֶׁלֹּא יֹאכַל מִמֶּנּוּ מְשֻׁמָּד; (י) שֶׁלֹּא יַאֲכִיל מִמֶּנּוּ לְתוֹשָׁב אוֹ שָׂכִיר; (יא) שֶׁלֹּא יֹאכַל מִמֶּנּוּ עָרֵל; (יב) שֶׁלֹּא יִשְׁבֹּר בּוֹ עֶצֶם; (יג) שֶׁלֹּא יִשְׁבֹּר עֶצֶם בְּפֶסַח שֵׁנִי; (יד) שֶׁלֹּא יַשְׁאִיר מִמֶּנּוּ לַבֹּקֶר; (טו) שֶׁלֹּא יַשְׁאִיר מִפֶּסַח שֵׁנִי לַבֹּקֶר; (טז) שֶׁלֹּא יַשְׁאִיר מִבְּשַׂר חֲגִיגַת אַרְבָּעָה עָשָׂר עַד יוֹם שְׁלִישִׁי.</P>

<P><B>הִלְכּוֹת חֲגִיגָה</B>.  יֵשׁ בִּכְלָלָן שֵׁשׁ מִצְווֹת--אַרְבַּע מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהֵרָאוֹת פְּנֵי ה'; (ב) לָחֹג בִּשְׁלוֹשָׁה רְגָלִים; (ג) לִשְׂמֹחַ בָּרְגָלִים; (ד) שֶׁלֹּא יֵרָאֶה רֵיקָם; (ה) שֶׁלֹּא יַעֲזֹב לֵוִי מִלְּשַׂמְּחוֹ וְלִתֵּן לוֹ מַתְּנוֹתָיו בָּרְגָלִים; (ו) לְהַקְהִיל אֶת הָעָם בְּחַג הַסֻּכּוֹת בְּמוֹצָאֵי שְׁמִטָּה.</P>

<P><B>הִלְכּוֹת בְּכוֹרוֹת</B>.  יֵשׁ בִּכְלָלָן חָמֵשׁ מִצְווֹת--שְׁתֵּי מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַפְרִישׁ בְּכוֹרוֹת; (ב) שֶׁלֹּא יֵאָכֵל בְּכוֹר תָּמִים חוּץ לִירוּשָׁלַיִם; (ג) שֶׁלֹּא יִפָּדֶה הַבְּכוֹר; (ד) לְהַפְרִישׁ מַעְשַׂר בְּהֵמָה; (ה) שֶׁלֹּא יִגָּאֵל מַעְשַׂר בְּהֵמָה.  וְכָלַלְתִּי הַמַּעֲשֵׂר עִם הַבְּכוֹר--לְפִי שֶׁמַּעֲשֵׂה שְׁנֵיהֶם כְּאֶחָד, וְהַכָּתוּב כְּלָלוֹ עִמּוֹ:  שֶׁנֶּאֱמָר "וְאֶת-דָּמָם תִּזְרֹק" (ראה במדבר יח,יז)--כָּךְ לָמְדוּ מִפִּי הַשְּׁמוּעָה, שֶׁזֶּה דַּם מַעֲשֵׂר וְדַם בְּכוֹר.</P>

<P><B>הִלְכּוֹת שְׁגָגוֹת</B>.  יֵשׁ בִּכְלָלָן חָמֵשׁ מִצְווֹת עֲשֵׂה; וְזֶה הוּא פְּרָטָן:  (א) שֶׁיַּקְרִיב הַיָּחִיד קָרְבַּן חַטָּאת קָבוּעַ עַל שִׁגְגָתוֹ; (ב) שֶׁיַּקְרִיב אָשָׁם מִי שֶׁלֹּא נוֹדַע לוֹ אִם חָטָא אִם לֹא חָטָא עַד שֶׁיִּוָּדַע לוֹ וְיָבִיא חַטָּאתוֹ, וְזֶה הוּא הַנִּקְרָא אָשָׁם תָּלוּי; (ג) שֶׁיַּקְרִיב הַחוֹטֶא אָשָׁם עַל עֲבֵרוֹת יְדוּעוֹת, וְזֶה הוּא הַנִּקְרָא אָשָׁם וַדַּאי; (ד) שֶׁיַּקְרִיב הַחוֹטֶא קָרְבָּן עַל עֲבֵרוֹת יְדוּעוֹת, אִם הָיָה עָשִׁיר בְּהֵמָה וְאִם הָיָה עָנִי עוֹף אוֹ עֲשִׂירִית הָאֵיפָה, וְזֶה הוּא הַנִּקְרָא קָרְבַּן עוֹלֶה וְיוֹרֵד; (ה) שֶׁיַּקְרִיבוּ הַסַּנְהֶדְּרִין קָרְבָּן, אִם טָעוּ וְהוֹרוּ שֶׁלֹּא כַּהֲלָכָה בְּאַחַת מִן הַחֲמוּרוֹת.</P>

<P><B>הִלְכּוֹת מְחֻסְּרֵי כַּפָּרָה</B>.  יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) שֶׁתַּקְרִיב הַזָּבָה כְּשֶׁתִּטְהַר קָרְבָּן; (ב) שֶׁתַּקְרִיב הַיּוֹלֶדֶת כְּשֶׁתִּטְהַר קָרְבָּן; (ג) שֶׁיַּקְרִיב הַזָּב כְּשֶׁיִּטְהַר קָרְבָּן; (ד) שֶׁיַּקְרִיב מְצֹרָע כְּשֶׁיִּטְהַר קָרְבָּן.  וְאַחַר שֶׁיַּקְרִיבוּ קָרְבְּנוֹתֵיהֶן, תִּגָּמֵר טַהְרָתָן.</P>

<P><B>הִלְכּוֹת תְּמוּרָה</B>.  יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא יָמִיר; (ב) שֶׁתִּהְיֶה הַתְּמוּרָה קֹדֶשׁ, אִם הֵמִיר; (ג) שֶׁלֹּא יְשַׁנֶּה הַקֳּדָשִׁים מִקְּדֻשָּׁה לִקְדֻשָּׁה.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, תֵּשַׁע וּשְׁלוֹשִׁים--מֵהֶן עֶשְׂרִים מִצְווֹת עֲשֵׂה, וּתְשַׁע עֶשְׂרֵה מִצְווֹת לֹא תַעֲשֶׂה.<BR> </P>


<H2>סֵפֶר טַהְרָה</H2>

<P>הִלְכּוֹתָיו שְׁמוֹנֶה, וְזֶה הוּא סִדּוּרָן:  הִלְכּוֹת טֻמְאַת מֵת, הִלְכּוֹת פָּרָה אֲדֻמָּה, הִלְכּוֹת טֻמְאַת צָרַעַת, הִלְכּוֹת מְטַמְּאֵי מִשְׁכָּב וּמוֹשָׁב, הִלְכּוֹת שְׁאָר אֲבוֹת הַטְּמָאוֹת, הִלְכּוֹת טֻמְאַת אֹכָלִין, הִלְכּוֹת כֵּלִים, הִלְכּוֹת מִקְווֹת.</P>

<P><B>הִלְכּוֹת טֻמְאַת מֵת</B>.  מִצְוַת עֲשֵׂה אַחַת, וְהִיא דִּין טֻמְאַת מֵת.</P>

<P><B>הִלְכּוֹת פָּרָה אֲדֻמָּה</B>.  יֵשׁ בִּכְלָלָן שְׁתֵּי מִצְווֹת עֲשֵׂה; וְזֶה הוּא פְּרָטָן:  (א) דִּין פָּרָה אֲדֻמָּה; (ב) דִּין טֻמְאַת מֵי נִדָּה וְטַהְרָתָן.</P>

<P><B>הִלְכּוֹת טֻמְאַת צָרַעַת</B>.  יֵשׁ בִּכְלָלָן שְׁמוֹנֶה מִצְווֹת--שֵׁשׁ מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהוֹרוֹת בְּצָרַעַת אָדָם כְּדִינָהּ הַכָּתוּב בַּתּוֹרָה; (ב) שֶׁלֹּא יָקֹץ סִימָנֵי טֻמְאָה; (ג) שֶׁלֹּא יְגַלַּח הַנֶּתֶק; (ד) שֶׁיְּהֶא הַמְּצֹרָע מְפֻרְסָם בִּקְרִיעַת בְּגָדָיו וּפְרִיעַת רֹאשׁוֹ וַעֲטִיָּה עַל שָׂפָם; (ה) טַהְרַת צָרַעַת; (ו) שֶׁיְּגַלַּח הַמְּצֹרָע אֶת כָּל שְׂעָרוֹ כְּשֶׁיִּטְהַר; (ז) דִּין צָרַעַת הַבֶּגֶד; (ח) דִּין צָרַעַת הַבַּיִת.</P>

<P><B>הִלְכּוֹת מְטַמְּאֵי מִשְׁכָּב וּמוֹשָׁב</B>.  יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) דִּין טֻמְאַת נִדָּה; (ב) דִּין טֻמְאַת יוֹלֶדֶת; (ג) דִּין טֻמְאַת זָבָה; (ד) דִּין טֻמְאַת זָב.</P>

<P><B>הִלְכּוֹת שְׁאָר אֲבוֹת הַטְּמָאוֹת</B>.  יֵשׁ בִּכְלָלָן שָׁלוֹשׁ מִצְווֹת עֲשֵׂה; וְזֶה הוּא פְּרָטָן:  (א) דִּין טֻמְאַת נְבֵלָה; (ב) דִּין טֻמְאַת שֶׁרֶץ; (ג) דִּין טֻמְאַת שִׁכְבַת זֶרַע.  וַעֲבוֹדָה זָרָה מְטַמְּאָה כְּשֶׁרֶץ, וְטֻמְאָתָהּ מִדִּבְרֵי סוֹפְרִים.</P>

<P><B>הִלְכּוֹת טֻמְאַת אֹכָלִין</B>.  מִצְוַת עֲשֵׂה אַחַת, וְהִיא דִּין טֻמְאַת מַשְׁקִין וְאֹכָלִין וְהֶכְשֵׁרָן.</P>

<P><B>הִלְכּוֹת כֵּלִים</B>.  עִנְיַן אֵלּוּ הַהֲלָכוֹת לֵידַע כֵּלִים שֶׁמְּקַבְּלִין טֻמְאָה מִכָּל אֵלּוּ הַטְּמָאוֹת, וְכֵלִים שְׁאֵינָן מִטַּמְּאִין, וְכֵיצַד מִטַּמְּאִין הַכֵּלִים וּמְטַמְּאִין.</P>

<P><B>הִלְכּוֹת מִקְווֹת</B>.  מִצְוַת עֲשֵׂה אַחַת, וְהִיא שֶׁיִּטְבֹּל כָּל טָמֵא בְּמֵי מִקְוָה וְאַחַר כָּךְ יִטְהַר.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, עֶשְׂרִים--מֵהֶן שְׁמוֹנֶה עֶשְׂרֵה מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה.<BR> </P>


<H2>סֵפֶר נְזָקִים</H2>

<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת נִזְקֵי מָמוֹן, הִלְכּוֹת גְּנֵבָה, הִלְכּוֹת גְּזֵלָה וַאֲבֵדָה, הִלְכּוֹת חוֹבֵל וּמַזִּיק, הִלְכּוֹת רוֹצֵחַ וּשְׁמִירַת נֶפֶשׁ.</P>

<P><B>הִלְכּוֹת נִזְקֵי מָמוֹן</B>.  יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) דִּין הַשּׁוֹר; (ב) דִּין הַהֶבְעֵר; (ג) דִּין הַבּוֹר; (ד) דִּין הַהַבְעָרָה.</P>

<P><B>הִלְכּוֹת גְּנֵבָה</B>.  יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִגְנֹב מָמוֹן; (ב) דִּין הַגַּנָּב; (ג) לְצַדַּק הַמֹּאזְנַיִם עִם הַמִּשְׁקָלוֹת; (ד) שֶׁלֹּא יַעֲשֶׂה עָוֶל בַּמִּדּוֹת וּבַמִּשְׁקָלוֹת; (ה) שֶׁלֹּא יִהְיֶה לָאָדָם אֶבֶן וְאֶבֶן אֵיפָה וְאֵיפָה, אַף עַל פִּי שְׁאֵינוּ לוֹקֵחַ וְנוֹתֵן בָּהֶם; (ו) שֶׁלֹּא יַסִּיג גְּבוּל; (ז) שֶׁלֹּא לִגְנֹב נְפָשׁוֹת.</P>

<P><B>הִלְכּוֹת גְּזֵלָה וַאֲבֵדָה</B>.  יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִגְזֹל; (ב) שֶׁלֹּא לַעֲשֹׁק; (ג) שֶׁלֹּא לַחְמֹד; (ד) שֶׁלֹּא לְהִתְאַוּוֹת; (ה) לְהָשִׁיב אֶת הַגְּזֵלָה; (ו) שֶׁלֹּא יִתְעַלַּם מִן הָאֲבֵדָה; (ז) לְהָשִׁיב הָאֲבֵדָה.</P>

<P><B>הִלְכּוֹת חוֹבֵל וּמַזִּיק</B>.  מִצְוַת עֲשֵׂה אַחַת, וְהִיא דִּין חוֹבֵל בַּחֲבֵרוֹ אוֹ מַזִּיק מְמוֹן חֲבֵרוֹ.</P>

<P><B>הִלְכּוֹת רוֹצֵחַ וּשְׁמִירַת נֶפֶשׁ</B>.  יֵשׁ בִּכְלָלָן שְׁבַע עֶשְׂרֵה מִצְווֹת--שֶׁבַע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִרְצֹחַ; (ב) שֶׁלֹּא לִקַּח כֹּפֶר לְנֶפֶשׁ רוֹצֵחַ, אֵלָא יוּמַת; (ג) לְהַגְלוֹת הָרוֹצֵחַ בִּשְׁגָגָה; (ד) שֶׁלֹּא לִקַּח כֹּפֶר לִמְחֻיַּב גָּלוּת; (ה) שֶׁלֹּא יוּמַת הָרוֹצֵחַ כְּשֶׁיִּרְצַח, קֹדֶם עֲמִידָה בַּדִּין; (ו) לְהַצִּיל הַנִּרְדָּף בְּנַפְשׁוֹ שֶׁלָּרוֹדֵף; (ז) שֶׁלֹּא לָחוּס עַל הָרוֹדֵף; (ח) שֶׁלֹּא לַעֲמֹד עַל דָּם; (ט) לְהַפְרִישׁ עָרֵי מִקְלָט וּלְכַוַּן לָהֶם הַדֶּרֶךְ; (י) לַעֲרֹף אֶת הָעֶגְלָה בַּנַּחַל; (יא) שֶׁלֹּא יַעֲבֹד בְּאוֹתָהּ קַרְקָע וְלֹא תִזָּרַע; (יב) שֶׁלֹּא לָשׂוּם דָּמִים; (יג) לַעֲשׂוֹת מַעֲקֶה; (יד) שֶׁלֹּא יַכְשִׁיל תָּמִים בְּדָבָר; (טו) לִפְרֹק עִם מִי שֶׁנִּכְשַׁל בַּדֶּרֶךְ; (טז) לִטְעֹן עִמּוֹ; (יז) שֶׁלֹּא יַנִּיחֶנּוּ בַּדֶּרֶךְ נִבְהָל בְּמַשָּׂאוֹ וְיֵלֵךְ לוֹ.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שֵׁשׁ וּשְׁלוֹשִׁים--מֵהֶן שֵׁשׁ עֶשְׂרֵה מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה.<BR> </P>


<H2>סֵפֶר קִנְיָן</H2>

<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת מְכִירָה, הִלְכּוֹת זְכִיָּה וּמַתָּנָה, הִלְכּוֹת שְׁכֵנִים, הִלְכּוֹת שְׁלוּחִין וְשֻׁתָּפִין, הִלְכּוֹת עֲבָדִים.</P>

<P><B>הִלְכּוֹת מְכִירָה</B>.  יֵשׁ בִּכְלָלָן חָמֵשׁ מִצְווֹת--אַחַת מִצְוַת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין מֶקָּח וּמִמְכָּר; (ב) שֶׁלֹּא יוֹנֶה בְּמֶקָּח וּמִמְכָּר; (ג) שֶׁלֹּא יוֹנֶה בִּדְבָרִים; (ד) שֶׁלֹּא יוֹנֶה גֵּר צֶדֶק בִּמְמוֹנוֹ; (ה) שֶׁלֹּא יוֹנֵהוּ בִּדְבָרִים.</P>

<P><B>הִלְכּוֹת זְכִיָּה וּמַתָּנָה</B>.  עִנְיַן אֵלּוּ הַהֲלָכוֹת לֵידַע דִּין זוֹכֶה מִן הַהֶפְקֵר הֵיאַךְ יִקְנֶה וּבְמַה יִקְנֶה, וְדִין נוֹתֵן מַתָּנָה וּמְקַבֵּל וְאֵיזוֹ מַתָּנָה חוֹזֶרֶת וְאֵיזוֹ אֵינָהּ חוֹזֶרֶת.</P>

<P><B>הִלְכּוֹת שְׁכֵנִים</B>.  עִנְיַן אֵלּוּ הַהֲלָכוֹת לֵידַע דִּין חִלּוּק הַקַּרְקָעוֹת בֵּין הַשֻּׁתָּפִין, וְהַרְחָקַת נִזְקֵי כָּל אֶחָד מֵהֶם מִשְּׁכֵנוֹ וּמִבַּעַל הַמְּצָר שֶׁלּוֹ, וְדִין בַּעַל הַמְּצָר.</P>

<P><B>הִלְכּוֹת שְׁלוּחִין וְשֻׁתָּפִין</B>.  עִנְיַן אֵלּוּ הַהֲלָכוֹת לֵידַע דִּין שְׁלוּחוֹ שֶׁלָּאָדָם וְשֻׁתָּפוֹ, וּמִשְׁפְּטֵיהֶן בְּמֶקָּחָן וּמִמְכָּרָן וּבְהֶפְסֵדָן וּשְׂכָרָן.</P>

<P><B>הִלְכּוֹת עֲבָדִים</B>.  יֵשׁ בִּכְלָלָן שְׁלוֹשׁ עֶשְׂרֵה מִצְווֹת--חָמֵשׁ מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין קִנְיַן עֶבֶד עִבְרִי; (ב) שֶׁלֹּא יִמָּכֵר מִמְכֶּרֶת עֶבֶד; (ג) שֶׁלֹּא יַעֲבִידֶנּוּ בְּפֶרֶךְ; (ד) שֶׁלֹּא נַנִּיחַ גֵּר תּוֹשָׁב לִרְדּוֹת בּוֹ בְּפֶרֶךְ; (ה) שֶׁלֹּא נַעֲבֹד בּוֹ עֲבוֹדַת עֶבֶד; (ו) לְהַעְנִיק לוֹ בְּצֵאתוֹ חָפְשִׁי; (ז) שֶׁלֹּא יֵצֵא רֵיקָם; (ח) לִפְדּוֹת אָמָה עִבְרִיָּה; (ט) לְיַעֲדָהּ; (י) שֶׁלֹּא תִמָּכֵר; (יא) לַעֲבֹד בְּעֶבֶד כְּנַעֲנִי לְעוֹלָם, אֵלָא אִם הִפִּיל לוֹ אֲדוֹנָיו אֶחָד מֵרָאשֵׁי אֵבָרָיו; (יב) שֶׁלֹּא לְהַסְגִּיר עֶבֶד שֶׁבָּרַח מֵחוּצָה לָאָרֶץ לְאֶרֶץ יִשְׂרָאֵל; (יג) שֶׁלֹּא לְהוֹנוֹת עֶבֶד זֶה הַנִּצּוֹל אֵלֵינוּ.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שְׁמוֹנֶה עֶשְׂרֵה--שֵׁשׁ מֵהֶן מִצְווֹת עֲשֵׂה, וּשְׁתֵּים עֶשְׂרֵה מִצְווֹת לֹא תַעֲשֶׂה.<BR> </P>


<H2>סֵפֶר מִשְׁפָּטִים</H2>

<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת שְׂכִירוּת, הִלְכּוֹת שְׁאֵלָה וּפִקָּדוֹן, הִלְכּוֹת מַלְוֶה וְלוֹוֶה, הִלְכּוֹת טוֹעֵן וְנִטְעָן, הִלְכּוֹת נְחָלוֹת.</P>

<P><B>הִלְכּוֹת שְׂכִירוּת</B>.  יֵשׁ בִּכְלָלָן שֶׁבַע מִצְווֹת--שָׁלוֹשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין שָׂכִיר וְשׁוֹמֵר שָׂכָר; (ב) לִתֵּן שְׂכַר שָׂכִיר בְּיוֹמוֹ; (ג) שֶׁלֹּא יְאַחַר שְׂכַר שָׂכִיר אַחַר זְמַנּוֹ; (ד) שֶׁיֹּאכַל הַשָּׂכִיר מִן הַמְּחֻבָּר שֶׁיַּעֲשֶׂה בּוֹ; (ה) שֶׁלֹּא יֹאכַל הַשָּׂכִיר מִן הַמְּחֻבָּר שֶׁלֹּא בְּשָׁעַת גְּמָר מְלָאכָה; (ו) שֶׁלֹּא יוֹלִיךְ הַשָּׂכִיר בְּיָדוֹ יָתֵר עַל מַה שֶׁאָכַל; (ז) שֶׁלֹּא יַחְסֹם שׁוֹר בְּדִישׁוֹ, וְכֵן שְׁאָר הַבְּהֵמָה.</P>

<P><B>הִלְכּוֹת שְׁאֵלָה וּפִקָּדוֹן</B>.  יֵשׁ בִּכְלָלָן שְׁתֵּי מִצְווֹת עֲשֵׂה:  (א) דִּין הַשּׁוֹאֵל; (ב) דִּין שׁוֹמֵר חִנָּם.</P>

<P><B>הִלְכּוֹת מַלְוֶה וְלוֹוֶה</B>.  יֵשׁ בִּכְלָלָן שְׁתֵּים עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַלְווֹת לְעָנִי וּמָךְ; (ב) שֶׁלֹּא יִגֹּשׂ אוֹתוֹ; (ג) לִנְגֹשׂ אֶת הַנָּכְרִי; (ד) שֶׁלֹּא יְמַשְׁכַּן בַּעַל חוֹב בִּזְרוֹעַ; (ה) לְהַחְזִיר הַמַּשְׁכּוֹן לִבְעָלָיו, בִּזְמָן שְׁהוּא צָרִיךְ לוֹ; (ו) שֶׁלֹּא יְאַחַר הַמַּשְׁכּוֹן מִבְּעָלָיו הֶעָנִי, בְּעֵת שְׁהוּא צָרִיךְ לוֹ; (ז) שֶׁלֹּא יַחְבֹּל אַלְמָנָה; (ח) שֶׁלֹּא יַחְבֹּל כֵּלִים שֶׁעוֹשִׂין בָּהֶן אֹכֶל נֶפֶשׁ; (ט) שֶׁלֹּא יִתֵּן הַמַּלְוֶה בְּרִבִּית; (י) שֶׁלֹּא יִלְוֶה הַלּוֹוֶה בְּרִבִּית; (יא) שֶׁלֹּא יִתְעַסַּק אָדָם בֵּין מַלְוֶה וְלוֹוֶה בְּרִבִּית, לֹא יָעִיד בֵּינֵיהֶם וְלֹא יִכְתֹּב שְׁטָר וְלֹא יַעֲרֹב; (יב) לִלְווֹת מִן הַנָּכְרִי וּלְהַלְווֹתוֹ בְּרִבִּית.</P>

<P><B>הִלְכּוֹת טוֹעֵן וְנִטְעָן</B>.  מִצְוַת עֲשֵׂה אַחַת, וְהִיא דִּין טוֹעֵן וּמוֹדֶה אוֹ כּוֹפֵר.</P>

<P><B>הִלְכּוֹת נְחָלוֹת</B>.  מִצְוַת עֲשֵׂה אַחַת, וְהִיא דִּין סֵדֶר נְחָלוֹת.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שָׁלוֹשׁ וְעֶשְׂרִים--מֵהֶן אַחַת עֶשְׂרֵה מִצְווֹת עֲשֵׂה, וּשְׁתֵּים עֶשְׂרֵה מִצְווֹת לֹא תַעֲשֶׂה.<BR> </P>


<H2>סֵפֶר שׁוֹפְטִים</H2>

<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם, הִלְכּוֹת עֵדוּת, הִלְכּוֹת מַמְרִים, הִלְכּוֹת אֵבֶל, הִלְכּוֹת מְלָכִים וּמִלְחָמוֹת.</P>

<P><B>הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם</B>.  יֵשׁ בִּכְלָלָן שְׁלוֹשִׁים מִצְווֹת--עֶשֶׂר מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:  (א) לְמַנּוֹת שׁוֹפְטִים; (ב) שֶׁלֹּא לְמַנּוֹת דַּיָּן שְׁאֵינוּ יוֹדֵעַ דֶּרֶךְ הַמִּשְׁפָּט; (ג) לִנְטוֹת אַחֲרֵי רַבִּים, אִם נֶחְלְקוּ הַשּׁוֹפְטִים; (ד) שֶׁלֹּא לַהְרֹג אִם רַבּוּ הַמְּחַיְּבִין בְּאִישׁ אֶחָד, עַד שֶׁיִּהְיוּ יָתֵר שְׁנַיִם; (ה) שֶׁלֹּא יְלַמַּד חוֹבָה מִי שֶׁלִּמַּד זְכוּת בְּדִינֵי נְפָשׁוֹת; (ו) לַהְרֹג בִּסְקֵלָה; (ז) לַהְרֹג בִּשְׂרֵפָה; (ח) לַהְרֹג בְּסַיִף; (ט) לַהְרֹג בְּחָנֵק; (י) לִתְלוֹת; (יא) לִקְבֹּר הַנֶּהְרָג בְּיוֹם הֲרִיגָתוֹ; (יב) שֶׁלֹּא תָלִין נִבְלָתוֹ; (יג) שֶׁלֹּא לְהַחֲיוֹת מְכַשֵּׁף; (יד) לְהַלְקוֹת לָרָשָׁע; (טו) שֶׁלֹּא יוֹסִיף בְּהַכָּיַת הַלּוֹקֶה; (טז) שֶׁלֹּא לַהְרֹג נָקִי בְּאֻמְדַּן הַדַּעַת; (יז) שֶׁלֹּא לַעֲנֹשׁ אָנוּס; (יח) שֶׁלֹּא לָחוּס עַל הוֹרֵג חֲבֵרוֹ אוֹ חוֹבֵל בּוֹ; (יט) שֶׁלֹּא לְרַחַם עַל הַדַּל בַּדִּין; (כ) שֶׁלֹּא לְהַדַּר גָּדוֹל בַּדִּין; (כא) שֶׁלֹּא לְהַטּוֹת הַדִּין עַל בַּעַל עֲבֵרוֹת, אַף עַל פִּי שְׁהוּא חוֹטֶא; (כב) שֶׁלֹּא לְעַוַּל מִשְׁפָּט; (כג) שֶׁלֹּא לְהַטּוֹת מִשְׁפַּט גֵּר יָתוֹם; (כד) לִשְׁפֹּט בְּצֶדֶק; (כה) שֶׁלֹּא לְיִרְאָה בַּדִּין מֵאִישׁ זְרוֹעַ; (כו) שֶׁלֹּא לִקַּח שֹׁחַד; (כז) שֶׁלֹּא לִשָּׂא שֵׁמַע שָׁוְא; (כח) שֶׁלֹּא לְקַלַּל הַדַּיָּנִין; (כט) שֶׁלֹּא לְקַלַּל הַנָּשִׂיא; (ל) שֶׁלֹּא לְקַלַּל אָדָם מִשְּׁאָר בְּנֵי יִשְׂרָאֵל הַכְּשֵׁרִים.</P>

<P><B>הִלְכּוֹת עֵדוּת</B>.  יֵשׁ בִּכְלָלָן שְׁמוֹנֶה מִצְווֹת--שָׁלוֹשׁ מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהָעִיד בְּבֵית דִּין לְמִי שֶׁיּוֹדֵעַ לוֹ עֵדוּת; (ב) לִדְרֹשׁ וְלַחְקֹר הָעֵדִים; (ג) שֶׁלֹּא יוֹרֶה הָעֵד בְּדִין זֶה שֶׁהֵעִיד עָלָיו, בְּדִינֵי נְפָשׁוֹת; (ד) שֶׁלֹּא יָקוּם דָּבָר בְּעֵדוּת אֶחָד; (ה) שֶׁלֹּא יָעִיד בַּעַל עֲבֵרָה; (ו) שֶׁלֹּא יָעִיד קָרוֹב; (ז) שֶׁלֹּא לְהָעִיד בְּשֶׁקֶר; (ח) לַעֲשׂוֹת לְעֵד זוֹמֵם כַּאֲשֶׁר זָמַם.</P>

<P><B>הִלְכּוֹת מַמְרִים</B>.  יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת עַל פִּי הַתּוֹרָה שֶׁיֹּאמְרוּ בֵּית דִּין הַגָּדוֹל; (ב) שֶׁלֹּא לָסוּר מִדִּבְרֵיהֶם; (ג) שֶׁלֹּא לְהוֹסִיף עַל הַתּוֹרָה, לֹא בְּמִצְווֹת שֶׁבִּכְתָב וְלֹא בְּפֵרוּשָׁן שֶׁלָּמַדְנוּ מִפִּי הַשְּׁמוּעָה; (ד) שֶׁלֹּא לִגְרֹעַ מִן הַכֹּל; (ה) שֶׁלֹּא לְקַלַּל אָב וָאֵם; (ו) שֶׁלֹּא לְהַכּוֹת אָב וָאֵם; (ז) לְכַבַּד אָב וָאֵם; (ח) לְיִרְאָה מֵאָב וָאֵם; (ט) שֶׁלֹּא יִהְיֶה הַבֵּן סוֹרֵר וּמוֹרֶה עַל קוֹל אָבִיו וְאִמּוֹ.</P>

<P><B>הִלְכּוֹת אֵבֶל</B>.  יֵשׁ בִּכְלָלָן אַרְבַּע מִצְווֹת--אַחַת מִצְוַת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהִתְאַבַּל עַל הַקְּרוֹבִים, וְאַפִלּוּ כּוֹהֵן מִטַּמֵּא וּמִתְאַבֵּל עַל הַקְּרוֹבִים.  וְאֵין אָדָם מִתְאַבֵּל עַל הֲרוּגֵי בֵּית דִּין; וּלְפִי זֶה כָּלַלְתִּי הֲלָכוֹת אֵלּוּ בְּסֵפֶר זֶה, שְׁהֶן מֵעֵין קְבוּרָה בְּיוֹם מִיתָה שְׁהִיא מִצְוַת עֲשֵׂה.  (ב) שֶׁלֹּא יִטַּמֵּא כּוֹהֵן גָּדוֹל לַקְּרוֹבִים; (ג) שֶׁלֹּא יִכָּנֵס עִם הַמֵּת בְּאֹהֶל; (ד) שֶׁלֹּא יִטַּמֵּא כּוֹהֵן הִדְיוֹט לְנֶפֶשׁ אָדָם אֵלָא לַקְּרוֹבִים בִּלְבָד.</P>

<P><B>הִלְכּוֹת מְלָכִים וּמִלְחָמוֹת</B>.  יֵשׁ בִּכְלָלָן שָׁלוֹשׁ וְעֶשְׂרִים מִצְווֹת--עֶשֶׂר מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) לְמַנּוֹת מֶלֶךְ מִיִּשְׂרָאֵל; (ב) שֶׁלֹּא יִמָּנֶה מִקְּהַל גֵּרִים; (ג) שֶׁלֹּא יַרְבֶּה לוֹ נָשִׁים; (ד) שֶׁלֹּא יַרְבֶּה לוֹ סוּסִים; (ה) שֶׁלֹּא יַרְבֶּה לוֹ כֶּסֶף וְזָהָב; (ו) לְהַחְרִים שִׁבְעָה עֲמָמִים; (ז) שֶׁלֹּא לְהַחֲיוֹת מֵהֶן נְשָׁמָה; (ח) לִמְחוֹת זַרְעוֹ שֶׁלַּעֲמָלֵק; (ט) לִזְכֹּר מַה שֶׁעָשָׂה עֲמָלֵק; (י) שֶׁלֹּא לִשְׁכֹּחַ מַעֲשָׂיו הָרָעִים וַאֲרִיבָתוֹ בַּדֶּרֶךְ; (יא) שֶׁלֹּא לִשְׁכֹּן בְּאֶרֶץ מִצְרַיִם; (יב) לִשְׁלֹחַ שָׁלוֹם לְיוֹשְׁבֵי הָעִיר כְּשֶׁצָּרִים עָלֶיהָ, וְלָדוּן בָּהּ כַּאֲשֶׁר מְפֹרָשׁ בַּתּוֹרָה, אִם תַּשְׁלִים וְאִם לֹא תַשְׁלִים; (יג) שֶׁלֹּא לִדְרֹשׁ שָׁלוֹם מֵעַמּוֹן וּמוֹאָב בִּלְבָד, כְּשֶׁצָּרִים עֲלֵיהֶן; (יד) שֶׁלֹּא לְהַשְׁחִית אִילָנֵי מַאֲכָל בַּמָּצוֹר; (טו) לְהַתְקִין יָד שֶׁיֵּצְאוּ בּוֹ בַּעֲלֵי הַמַּחֲנֶה לְהִפָּנוֹת בּוֹ; (טז) לְהַתְקִין יָתֵד לַחְפֹּר בּוֹ; (יז) לִמְשֹׁחַ כּוֹהֵן לְדַבַּר בְּאָזְנֵי אַנְשֵׁי הַצָּבָא בְּשָׁעַת הַמִּלְחָמָה; (יח) לִהְיוֹת מְאָרֵס וּבוֹנֶה בִּנְיָן וְנוֹטֵעַ כֶּרֶם שְׂמֵחִין בְּקִנְיָנָם שָׁנָה תְּמִימָה, וּמַחְזִירִין אוֹתָן מִן הַמִּלְחָמָה; (יט) שֶׁלֹּא יַעֲבֹר עֲלֵיהֶן דָּבָר, וְלֹא יֵצְאוּ אַפִלּוּ לְצָרְכֵּי הָעִיר וְצָרְכֵּי הַגְּדוּד וְדוֹמֶה לָהֶן; (כ) שֶׁלֹּא לַעֲרֹץ וְלַחְזֹר לְאָחוֹר בְּשָׁעַת מִלְחָמָה; (כא) דִּין יְפַת תֹּאַר; (כב) שֶׁלֹּא תִמָּכֵר יְפַת תֹּאַר; (כג) שֶׁלֹּא יִכְבְּשֶׁנָּה לְעַבְדוּת אַחַר שֶׁנִּבְעֲלָה.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, אַרְבַּע וְשִׁבְעִים--מֵהֶן שֶׁבַע וְעֶשְׂרִים מִצְווֹת עֲשֵׂה, וְשֶׁבַע וְאַרְבָּעִים מִצְווֹת לֹא תַעֲשֶׂה.
<BR> </P>

<P>וְנִמְצְאוּ כָּל הַהֲלָכוֹת שֶׁלְּאַרְבָּעָה עָשָׂר סֵפֶר, שָׁלוֹשׁ וּשְׁמוֹנִים הֲלָכוֹת.
<BR> </P>

<P>וְעַתָּה אַתְחִיל לְבָאַר מִשְׁפְּטֵי כָּל מִצְוָה וּמִצְוָה וְכָל הַדִּינִין הַנִּגְלָלִין עִמָּהּ מֵעִנְיָנָהּ עַל סֵדֶר הַהֲלָכוֹת, בְּעֶזְרַת שַׁדָּי.
<BR> </P>
</DIV></BODY></HTML>
