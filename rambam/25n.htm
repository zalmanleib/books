<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר אהבה - הלכות ברכות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת בְּרָכוֹת</H1>

<P>מִצְוַת עֲשֵׂה אַחַת, וְהִיא לְבָרַךְ אֶת שֵׁם הַקָּדוֹשׁ בָּרוּךְ הוּא אַחַר אֲכִילָה.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת בְּרָכוֹת פֵּרֶק א</H2>

<P><B>א,א</B>  מִצְוַת עֲשֵׂה מִן הַתּוֹרָה לְבָרַךְ אַחַר אֲכִילַת מָזוֹן, שֶׁנֶּאֱמָר "וְאָכַלְתָּ, וְשָׂבָעְתָּ--וּבֵרַכְתָּ אֶת-ה' אֱלֹהֶיךָ" (דברים ח,י).  וְאֵינוּ חַיָּב מִן הַתּוֹרָה, אֵלָא אִם שָׂבַע, שֶׁנֶּאֱמָר "וְשָׂבָעְתָּ--וּבֵרַכְתָּ"; וּמִדִּבְרֵי סוֹפְרִים, שֶׁאַפִלּוּ אָכַל כַּזַּיִת, מְבָרֵךְ אַחֲרָיו.</P>

<P><B>א,ב</B>  וּמִדִּבְרֵי סוֹפְרִים, חַיָּב אָדָם לְבָרַךְ עַל כָּל מַאֲכָל תְּחִלָּה, וְאַחַר כָּךְ יֵהָנֶה מִמֶּנּוּ.  וְכֵן אִם הֵרִיחַ רֵיחַ טוֹב, יְבָרַךְ וְאַחַר כָּךְ יֵהָנֶה בּוֹ.  וְאַפִלּוּ נִתְכַּוַּן לֶאֱכֹל אוֹ לִשְׁתּוֹת כָּל שְׁהוּא, מְבָרֵךְ וְאַחַר כָּךְ נִהְנֶה; וְכָל הַנִּהְנֶה מִן הָעוֹלָם בְּלֹא בְּרָכָה, מָעַל.  וְכֵן מִדִּבְרֵי סוֹפְרִים, חַיָּב אָדָם לְבָרַךְ אַחַר כָּל שֶׁיֹּאכַל, וְכָל שֶׁיִּשְׁתֶּה--וְהוּא שֶׁיִּשְׁתֶּה רְבִיעִית, וְהוּא שֶׁיֹּאכַל כַּזַּיִת.  וּמַטְעֶמֶת--אֵינָהּ צְרִיכָה בְּרָכָה, לֹא לְפָנֶיהָ וְלֹא לְאַחֲרֶיהָ:  עַד רְבִיעִית.</P>

<P><B>א,ג</B>  וּכְשֵׁם שֶׁמְּבָרְכִין עַל הַהֲנָיָה--כָּךְ מְבָרְכִין עַל כָּל מִצְוָה וּמִצְוָה, וְאַחַר כָּךְ יַעֲשֶׂה אוֹתָהּ.  וּבְרָכוֹת רַבּוֹת תִּקְּנוּ חֲכָמִים דֶּרֶךְ שְׁבָח וְהוֹדָיָה, וְדֶרֶךְ בַּקָּשָׁה, כְּדֵי לִזְכֹּר אֶת הַבּוֹרֵא תָּמִיד, אַף עַל פִּי שֶׁלֹּא נִהְנָה וְלֹא עָשָׂה מִצְוָה.</P>

<P><B>א,ד</B>  נִמְצְאוּ כָּל הַבְּרָכוֹת כֻּלָּן, שְׁלוֹשָׁה מִינִין:  בִּרְכוֹת הַהֲנָיָה; וּבִרְכוֹת הַמִּצְווֹת; וּבִרְכוֹת הַיִּרְאָה--שְׁהֶן דֶּרֶךְ שְׁבָח וְהוֹדָיָה וּבַקָּשָׁה, כְּדֵי לִזְכֹּר אֶת הַבּוֹרֵא תָּמִיד וּלְיִרְאָה מִמֶּנּוּ.</P>

<P><B>א,ה</B>  וְנֹסַח כָּל הַבְּרָכוֹת, עֶזְרָא וּבֵית דִּינוֹ תִּקְּנוּם.  וְאֵין רָאוּי לְשַׁנּוֹתָן, וְלֹא לְהוֹסִיף עַל אַחַת מֵהֶן, וְלֹא לִגְרֹעַ מִמֶּנָּה; וְכָל הַמְּשַׁנֶּה מִמַּטְבֵּעַ שֶׁטָּבְעוּ חֲכָמִים בַּבְּרָכוֹת, אֵינוּ אֵלָא טוֹעֶה.  וְכָל בְּרָכָה שְׁאֵין בָּהּ הַזְכָּרַת הַשֵּׁם וּמַלְכוּת, אֵינָהּ בְּרָכָה אֵלָא אִם כֵּן הָיְתָה סְמוּכָה לַחֲבִרְתָּהּ.</P>

<P><B>א,ו</B>  כָּל הַבְּרָכוֹת כֻּלָּן, נֶאֱמָרִין בְּכָל לָשׁוֹן:  וְהוּא, שֶׁיֹּאמַר כְּעִנְיַן שֶׁתִּקְּנוּ חֲכָמִים; וְאִם שִׁנָּה אֶת הַמַּטְבֵּעַ, הוֹאִיל וְהִזְכִּיר אַזְכָּרָה וּמַלְכוּת וְעִנְיַן הַבְּרָכָה, וְאַפִלּוּ בִּלְשׁוֹן חֹל, יָצָא.</P>

<P><B>א,ז</B>  כָּל הַבְּרָכוֹת כֻּלָּן, צָרִיךְ שֶׁיַּשְׁמִיעַ לְאָזְנוֹ מַה שְׁהוּא אוֹמֵר; וְאִם לֹא הִשְׁמִיעַ לְאָזְנוֹ, יָצָא--בֵּין שֶׁהוֹצִיא בִּשְׂפָתָיו, בֵּין שֶׁבֵּרַךְ בְּלִבּוֹ.</P>

<P><B>א,ח</B>  כָּל הַבְּרָכוֹת כֻּלָּן, לֹא יַפְסִיק בֵּין הַבְּרָכָה וּבֵין דָּבָר שֶׁמְּבָרְכִין עָלָיו בִּדְבָרִים אֲחֵרִים.  וְאִם הִפְסִיק, צָרִיךְ לַחְזֹר וּלְבָרַךְ שְׁנִיָּה; וְאִם הִפְסִיק בִּדְבָרִים שְׁהֶן מֵעִנְיַן דָּבָר שֶׁמְּבָרְכִין עָלָיו, אֵינוּ צָרִיךְ לְבָרַךְ שְׁנִיָּה.  כֵּיצַד:  כְּגוֹן שֶׁבֵּרַךְ עַל הַפַּת, וְקֹדֶם שֶׁיֹּאכַל אָמַר הָבִיאוּ מֶלַח, הָבִיאוּ תַּבְשִׁיל, תְּנוּ לִפְלוֹנִי לֶאֱכֹל, תְּנוּ מַאֲכָל לַבְּהֵמָה, וְכַיּוֹצֶא בְּאֵלּוּ--אֵינוּ צָרִיךְ לְבָרַךְ; וְכֵן כָּל כַּיּוֹצֶא בְּזֶה.</P>

<P><B>א,ט</B>  כָּל הַבְּרָכוֹת כֻּלָּן, מֻתָּר לְטָמֵא לְבָרַךְ אוֹתָן, בֵּין הָיָה טָמֵא טֻמְאָה שְׁהוּא יָכוֹל לַעֲלוֹת מִמֶּנָּה בּוֹ בַּיּוֹם, בֵּין טֻמְאָה שְׁאֵינוּ יָכוֹל לַעֲלוֹת מִמֶּנָּה בּוֹ בַּיּוֹם.  וְאָסוּר לַמְּבָרֵךְ לְבָרַךְ כִּשְׁהוּא עָרֹם, עַד שֶׁיְּכַסֶּה עֶרְוָתוֹ.  בַּמֶּה דְּבָרִים אֲמוּרִים, בְּאִישׁ; אֲבָל אִשָּׁה יוֹשֶׁבֶת וּפָנֶיהָ טוּחוֹת בַּקַּרְקָע, וּמְבָרֶכֶת.</P>

<P><B>א,י</B>  כָּל הַבְּרָכוֹת כֻּלָּן, אַף עַל פִּי שֶׁבֵּרַךְ וְיָצָא יְדֵי חוֹבָתוֹ, מֻתָּר לוֹ לְבָרַךְ לַאֲחֵרִים שֶׁלֹּא יָצְאוּ יְדֵי חוֹבָתָן, כְּדֵי לְהוֹצִיאָן--חוּץ מִבִּרְכַת הַהֲנָיָה שְׁאֵין בָּהּ מִצְוָה, שְׁאֵינוּ מְבָרֵךְ לַאֲחֵרִים אֵלָא אִם כֵּן נִהְנֶה עִמָּהֶן.  אֲבָל בִּרְכַת הַהֲנָיָה שֶׁיֵּשׁ בָּהּ מִצְוָה--כְּגוֹן אֲכִילַת מַצָּה בְּלֵילֵי הַפֶּסַח, וְקִדּוּשׁ הַיּוֹם--הֲרֵי זֶה מְבָרֵךְ לַאֲחֵרִים וְאוֹכְלִים וְשׁוֹתִים, אַף עַל פִּי שְׁאֵינוּ אוֹכֵל וְשׁוֹתֶה עִמָּהֶן.</P>

<P><B>א,יא</B>  כָּל הַשּׁוֹמֵעַ בְּרָכָה מִן הַבְּרָכוֹת מִתְּחִלָּתָהּ וְעַד סוֹפָהּ, וְנִתְכַּוַּן לָצֵאת בָּהּ יְדֵי חוֹבָתוֹ--יָצָא, וְאַף עַל פִּי שֶׁלֹּא עָנָה אָמֵן; וְכָל הָעוֹנֶה אָמֵן אַחַר הַמְּבָרֵךְ, הֲרֵי הוּא כִּמְבָרֵךְ--וְהוּא, שֶׁיִּהְיֶה הַמְּבָרֵךְ חַיָּב בְּאוֹתָהּ הַבְּרָכָה.  הָיָה הַמְּבָרֵךְ חַיָּב מִדִּבְרֵי סוֹפְרִים, וְהָעוֹנֶה חַיָּב מִן הַתּוֹרָה--לֹא יָצָא יְדֵי חוֹבָתוֹ:  עַד שֶׁיַּעֲנֶה, אוֹ יִשְׁמַע מִמִּי שְׁהוּא חַיָּב בָּהּ מִן הַתּוֹרָה כְּמוֹתוֹ.</P>

<P><B>א,יב</B>  רַבִּים שֶׁנִּתְוַעֲדוּ לֶאֱכֹל פַּת, אוֹ לִשְׁתּוֹת יַיִן, וּבֵרַךְ אֶחָד מֵהֶן, וְעָנוּ כֻּלָּן אָמֵן--הֲרֵי אֵלּוּ מֻתָּרִין לֶאֱכֹל וְלִשְׁתּוֹת; אֲבָל אִם לֹא נִתְכַּוְּנוּ לֶאֱכֹל כְּאֶחָד, אֵלָא זֶה בָּא מֵעַצְמוֹ וְזֶה בָּא מֵעַצְמוֹ--אַף עַל פִּי שְׁהֶן אוֹכְלִין מִכִּכָּר אֶחָד, כָּל אֶחָד וְאֶחָד מְבָרֵךְ לְעַצְמוֹ.  בַּמֶּה דְּבָרִים אֲמוּרִים, בְּפַת וְיַיִן בִּלְבָד; אֲבָל שְׁאָר אֹכָלִין וּמַשְׁקִין, אֵינָן צְרִיכִין הֲסִבָּה, אֵלָא אִם בֵּרַךְ אֶחָד, וְעָנוּ כֻּלָּם אָמֵן--הֲרֵי אֵלּוּ אוֹכְלִין וְשׁוֹתִין, אַף עַל פִּי שֶׁלֹּא נִתְכַּוְּנוּ לְהָסֵב כְּאֶחָד.</P>

<P><B>א,יג</B>  כָּל הַשּׁוֹמֵעַ אֶחָד מִיִּשְׂרָאֵל מְבָרֵךְ בְּרָכָה מִכָּל הַבְּרָכוֹת כֻּלָּן--אַף עַל פִּי שֶׁלֹּא שָׁמַע הַבְּרָכָה כֻּלָּהּ מִתְּחִלָּתָהּ וְעַד סוֹפָהּ, וְאַף עַל פִּי שְׁאֵינוּ חַיָּב בְּאוֹתָהּ הַבְּרָכָה--חַיָּב לַעֲנוֹת אָמֵן; וְאִם הָיָה הַמְּבָרֵךְ גּוֹי, אוֹ מִין, אוֹ כּוּתִי, אוֹ תִּינוֹק הַמִּתְלַמֵּד, אוֹ שֶׁהָיָה גָּדוֹל וְשִׁנָּה מַטְבֵּעַ הַבְּרָכָה--אֵין עוֹנִין אַחֲרֵיהֶן אָמֵן.</P>

<P><B>א,יד</B>  כָּל הָעוֹנֶה אָמֵן--לֹא יַעֲנֶה לֹא אָמֵן חֲטוּפָה, וְלֹא אָמֵן קְטוּפָה, וְלֹא אָמֵן קְצָרָה, וְלֹא אָמֵן אֲרוּכָה, אֵלָא בֵּינוֹנִית; וְלֹא יַגְבִּיהַּ קוֹלוֹ, יָתֵר מִן הַמְּבָרֵךְ.  וְכָל מִי שֶׁלֹּא שָׁמַע הַבְּרָכָה שְׁהוּא חַיָּב בָּהּ, לֹא יַעֲנֶה אָמֵן בִּכְלַל הָעוֹנִים.</P>

<P><B>א,טו</B>  כָּל הַמְּבָרֵךְ בְּרָכָה שְׁאֵינָהּ צְרִיכָה, הֲרֵי זֶה נוֹשֵׂא שֵׁם שָׁמַיִם לַשָּׁוְא; וַהֲרֵי הוּא כְּנִשְׁבָּע לַשָּׁוְא, וְאָסוּר לַעֲנוֹת אַחֲרָיו אָמֵן.  הַתִּינוֹקוֹת, מְלַמְּדִין אוֹתָן הַבְּרָכוֹת כְּתִקְנָן; וְאַף עַל פִּי שְׁהֶן מְבָרְכִין לְבַטָּלָה בְּשָׁעַת לְמִידָה, הֲרֵי זֶה מֻתָּר.  וְאֵין עוֹנִין אַחֲרֵיהֶן אָמֵן; וְהָעוֹנֶה אַחֲרֵיהֶן אָמֵן, לֹא יָצָא יְדֵי חוֹבָתוֹ.</P>

<P><B>א,טז</B>  כָּל הָעוֹנֶה אָמֵן אַחַר בִּרְכוֹתָיו, הֲרֵי זֶה מְגֻנֶּה; וְהָעוֹנֶה אַחַר בְּרָכָה שְׁהִיא סוֹף בְּרָכוֹת אַחֲרוֹנוֹת, הֲרֵי זֶה מְשֻׁבָּח--כְּגוֹן אַחַר בּוֹנֵה יְרוּשָׁלַיִם בְּבִרְכַת הַמָּזוֹן, וְאַחַר בְּרָכָה אַחֲרוֹנָה שֶׁלְּקִרְיַת שְׁמַע עַרְבִּית.  וְכֵן בְּסוֹף כָּל בְּרָכָה שְׁהִיא סוֹף בְּרָכוֹת אַחֲרוֹנוֹת, עוֹנֶה בָּהּ אָמֵן אַחַר עַצְמוֹ.</P>

<P><B>א,יז</B>  וְלָמָּה יַעֲנֶה אָמֵן בְּבוֹנֵה יְרוּשָׁלַיִם, וַהֲרֵי אַחֲרֶיהָ בִּרְכַת הַטּוֹב וְהַמֵּטִיב--מִפְּנֵי שֶׁבְּרָכָה זוֹ בִּימֵי חַכְמֵי מִשְׁנָה תִּקְּנוּהָ, וּכְאִלּוּ הִיא תּוֹסֶפֶת; אֲבָל סוֹף עִיקַר הַבְּרָכוֹת שֶׁלַּמָּזוֹן, הִיא בּוֹנֵה יְרוּשָׁלַיִם.  וְלָמָּה לֹא יַעֲנֶה אָמֵן אַחַר אַהֲבַת עוֹלָם, מִפְּנֵי שְׁהִיא סוֹף בְּרָכוֹת רִאשׁוֹנוֹת.  וְכֵן כָּל כַּיּוֹצֶא בָּהּ, מִבְּרָכוֹת שֶׁמְּבָרְכִין אוֹתָן תְּחִלָּה לְדָבָר, כְּגוֹן בְּרָכוֹת שֶׁמְּבָרְכִין לִפְנֵי קְרִיאַת מְגִלָּה, וְהַדְלָקַת נֵר חֲנֻכָּה--לֹא יַפְסִיק בְּאָמֵן בֵּין הַבְּרָכָה, וּבֵין דָּבָר שֶׁבֵּרַךְ עָלָיו.</P>

<P><B>א,יח</B>  וְלָמָּה לֹא יַעֲנֶה אָמֵן אַחַר בִּרְכַת הַפֵּרוֹת וְכַיּוֹצֶא בָּהּ, מִפְּנֵי שְׁהִיא בְּרָכָה אַחַת; וְאֵין עוֹנֶה אָמֵן אֵלָא אַחַר בְּרָכָה אַחֲרוֹנָה, שֶׁקָּדְמָה אוֹתָהּ בְּרָכָה אַחֶרֶת, אוֹ בְּרָכוֹת, כְּגוֹן בִּרְכוֹת מֶלֶךְ, וּבִרְכוֹת כּוֹהֵן גָּדוֹל, וְכַיּוֹצֶא בָּהֶן--לְהוֹדִיעַ שֶׁכְּבָר הִשְׁלִים כָּל בִּרְכוֹתָיו, וּלְפִיכָּךְ עוֹנֶה אָמֵן.</P>

<P><B>א,יט</B>  כָּל הָאוֹכֵל דָּבָר הָאָסוּר, בֵּין בְּזָדוֹן בֵּין בִּשְׁגָגָה--אֵינוּ מְבָרֵךְ עָלָיו לֹא בַּתְּחִלָּה, וְלֹא בַּסּוֹף.  כֵּיצַד:  הֲרֵי שֶׁאָכַל טֶבֶל, וְאַפִלּוּ טֶבֶל דְּדִבְרֵיהֶם, אוֹ שֶׁאָכַל מַעֲשֵׂר רִאשׁוֹן שֶׁלֹּא נִטְּלוּ כָּל תְּרוּמוֹתָיו, אוֹ מַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ כְּהִלְכָּתָן--אֵינוּ מְבָרֵךְ; וְאֵין צָרִיךְ לוֹמַר, אִם אָכַל נְבֵלוֹת וּטְרֵפוֹת, אוֹ שָׁתָה יֵין נֶסֶךְ, וְכַיּוֹצֶא בָּהֶן.</P>

<P><B>א,כ</B>  אֲבָל אִם אָכַל דֳּמַאי, אַף עַל פִּי שְׁאֵינוּ רָאוּי אֵלָא לַעֲנִיִּים, אוֹ מַעֲשֵׂר רִאשׁוֹן שֶׁנִּטְּלָה תְּרוּמָתוֹ, אַף עַל פִּי שֶׁלֹּא נִטַּל מִמֶּנּוּ חֶשְׁבּוֹן תְּרוּמָה גְּדוֹלָה שֶׁבּוֹ וְהוּא שֶׁהִקְדִּימוֹ בַּשִּׁבֳּלִים, אוֹ מַעֲשֵׂר שֵׁנִי וְהֶקְדֵּשׁ שֶׁנִּפְדוּ, אַף עַל פִּי שֶׁלֹּא נָתַן אֶת הַחֹמֶשׁ--הֲרֵי זֶה מְבָרֵךְ תְּחִלָּה וָסוֹף; וְכֵן כָּל כַּיּוֹצֶא בָּהֶן.
<BR> </P>

<H2>הִלְכּוֹת בְּרָכוֹת פֵּרֶק ב</H2>

<P><B>ב,א</B>  סֵדֶר בִּרְכַת הַמָּזוֹן כָּךְ הוּא--רִאשׁוֹנָה בִּרְכַת הַזָּן, שְׁנִיָּה בִּרְכַת הָאָרֶץ, שְׁלִישִׁית בּוֹנֵה יְרוּשָׁלַיִם, רְבִיעִית הַטּוֹב וְהַמֵּטִיב:  בְּרָכָה רִאשׁוֹנָה, מֹשֶׁה רַבֵּנוּ תִּקְּנָהּ; וּשְׁנִיָּה, תִּקַּן יְהוֹשׁוּעַ; וּשְׁלִישִׁית, תִּקַּן דָּוִיד וּשְׁלֹמֹה בְּנוֹ; וּבְרָכָה רְבִיעִית, חַכְמֵי מִשְׁנָה תִּקְּנוּהָ.</P>

<P><B>ב,ב</B>  הַפּוֹעֲלִים שֶׁהָיוּ עוֹשִׂין מְלָאכָה אֵצֶל בַּעַל הַבַּיִת, וְאָכְלוּ פִּתָּן--אֵין מְבָרְכִין לְפָנֶיהָ.  וּמְבָרְכִין לְאַחַר סְעוֹדָתָן שְׁתֵּי בְּרָכוֹת בִּלְבָד, כְּדֵי שֶׁלֹּא יִבָּטְלוּ מִמְלֶאכֶת בַּעַל הַבַּיִת:  בְּרָכָה רִאשׁוֹנָה כְּתִקְנָהּ; שְׁנִיָּה פּוֹתֵחַ בְּבִרְכַת הָאָרֶץ, וְכוֹלֵל בּוֹנֵה יְרוּשָׁלַיִם בְּבִרְכַת הָאָרֶץ, וְחוֹתֵם בְּבִרְכַת הָאָרֶץ.  וְאִם הָיוּ עוֹשִׂין בִּסְעוֹדָתָן בִּלְבָד, אוֹ שֶׁהָיָה בַּעַל הַבַּיִת מֵסֶב עִמָּהֶן--מְבָרְכִין כְּתִקְנָן אַרְבַּע בְּרָכוֹת, כִּשְׁאָר כָּל אָדָם.</P>

<P><B>ב,ג</B>  בִּרְכַת הָאָרֶץ--צָרִיךְ לוֹמַר הוֹדָיָה בִּתְחִלָּתָהּ וּבְסוֹפָהּ, וְחוֹתֵם בָּהּ עַל הָאָרֶץ וְעַל הַמָּזוֹן; וְכָל שֶׁלֹּא אָמַר אֶרֶץ חֶמְדָּה טוֹבָה וּרְחָבָה בְּבִרְכַת הָאָרֶץ, לֹא יָצָא יְדֵי חוֹבָתוֹ.  וְצָרִיךְ לְהַזְכִּיר בָּהּ בְּרִית וְתוֹרָה, וּלְהִקְדִים בְּרִית לַתּוֹרָה:  שֶׁהַבְּרִית הַזֹּאת שֶׁאוֹמְרִין בְּבִרְכַת הָאָרֶץ, הִיא בְּרִית מִילָה שֶׁנִּכְרְתוּ עָלֶיהָ שְׁלוֹשׁ עֶשְׂרֵה בְּרִיתוֹת; וְהַתּוֹרָה כֻּלָּהּ נִכְרְתוּ עָלֶיהָ שָׁלוֹשׁ בְּרִיתוֹת, שֶׁנֶּאֱמָר "אֵלֶּה דִבְרֵי הַבְּרִית . . . מִלְּבַד הַבְּרִית, אֲשֶׁר-כָּרַת אִתָּם בְּחֹרֵב" (דברים כח,סט), וְכָתוּב "אַתֶּם נִצָּבִים . . . לְעָבְרְךָ, בִּבְרִית ה'" (דברים כט,ט-יא).</P>

<P><B>ב,ד</B>  בְּרָכָה שְׁלִישִׁית--פּוֹתֵחַ בָּהּ רַחֵם ה' אֱלֹהֵינוּ עַל יִשְׂרָאֵל עַמָּךְ וְעַל יְרוּשָׁלַיִם עִירָךְ, אוֹ נַחֲמֵנוּ ה' אֱלֹהֵינוּ בִּירוּשָׁלַיִם עִירָךְ; וְחוֹתֵם בָּהּ בּוֹנֵה יְרוּשָׁלַיִם, אוֹ מְנַחֵם עַמּוֹ בְּבִנְיַן יְרוּשָׁלַיִם--וּלְפִיכָּךְ נִקְרֵאת בְּרָכָה זוֹ נֶחָמָה.  וְכָל מִי שֶׁלֹּא אָמַר מַלְכוּת בֵּית דָּוִיד בִּבְרָכָה זוֹ, לֹא יָצָא יְדֵי חוֹבָתוֹ, מִפְּנֵי שְׁהִיא עִנְיַן הַבְּרָכָה, שְׁאֵין נֶחָמָה גְּמוּרָה אֵלָא בַּחֲזָרַת מַלְכוּת בֵּית דָּוִיד.</P>

<P><B>ב,ה</B>  בְּשַׁבָּתוֹת וְיָמִים טוֹבִים, מַתְחִיל בְּנֶחָמָה וּמְסַיֵּם בְּנֶחָמָה, וְאוֹמֵר קְדֻשַּׁת הַיּוֹם בָּאֶמְצָע.  כֵּיצַד:  מַתְחִיל נַחֲמֵנוּ ה' אֱלֹהֵינוּ בְּצִיּוֹן עִירָךְ, אוֹ רַחֵם ה' אֱלֹהֵינוּ עַל יִשְׂרָאֵל עַמָּךְ וְעַל יְרוּשָׁלַיִם עִירָךְ; וּמְסַיֵּם מְנַחֵם עַמּוֹ בְּבִנְיַן יְרוּשָׁלַיִם, אוֹ בּוֹנֵה יְרוּשָׁלַיִם.  וְאוֹמֵר בָּאֶמְצָע בַּשַּׁבָּת, אֱלֹהֵינוּ וֵאלֹהֵי אֲבוֹתֵינוּ רְצֵה וְהַחֲלִיצֵנוּ בְּמִצְווֹתֶיךָ וּבְמִצְוַת יוֹם הַשְּׁבִיעִי הַזֶּה, וְנִשְׁבֹּת בּוֹ וְנָנוּחַ בּוֹ כְּמִצְוַת רְצוֹנֶךָ, וְאַל תְּהִי צָרָה וְיָגוֹן בְּיוֹם מְנוּחָתֵנוּ.  וּבְיָמִים טוֹבִים אוֹמֵר, יַעֲלֶה וְיָבוֹא . . .; וְכֵן בְּרָאשֵׁי חֳדָשִׁים, וּבְחֻלּוֹ שֶׁלַּמּוֹעֵד, מוֹסִיף בָּאֶמְצָע בְּרָכָה שְׁלִישִׁית, יַעֲלֶה וְיָבוֹא.</P>

<P><B>ב,ו</B>  בַּחֲנֻכָּה וּפוּרִים, מוֹסִיף בְּאֶמְצַע בִּרְכַת הָאָרֶץ, עַל הַנִּסִּים . . ., כְּדֶרֶךְ שֶׁמּוֹסִיף בַּתְּפִלָּה.  וְיוֹם טוֹב אוֹ רֹאשׁ חֹדֶשׁ שֶׁחָל לִהְיוֹת בַּשַּׁבָּת, מַזְכִּיר רְצֵה וְהַחֲלִיצֵנוּ תְּחִלָּה, וְאַחַר כָּךְ יַעֲלֶה וְיָבוֹא; וְכֵן רֹאשׁ חֹדֶשׁ טֵבֵת שֶׁחָל לִהְיוֹת בַּשַּׁבָּת, מַזְכִּיר עַל הַנִּסִּים בְּבִרְכַת הָאָרֶץ, וּרְצֵה וְהַחֲלִיצֵנוּ וְיַעֲלֶה וְיָבוֹא בְּנֶחָמָה.</P>

<P><B>ב,ז</B>  בְּרָכָה רְבִיעִית, צָרִיךְ לְהַזְכִּיר בָּהּ שָׁלוֹשׁ מַלְכִיּוֹת.  וּכְשֶׁמְּבָרֵךְ הָאוֹרֵחַ אֵצֶל בַּעַל הַבַּיִת, מוֹסִיף בָּהּ בְּרָכָה לְבַעַל הַבַּיִת.  כֵּיצַד מְבָרְכוֹ--אוֹמֵר יְהִי רָצוֹן שֶׁלֹּא תֵבוֹשׁ בַּעַל הַבַּיִת בָּעוֹלָם הַזֶּה, וְלֹא תִכָּלֵם לָעוֹלָם הַבָּא; וְיֵשׁ לוֹ רְשׁוּת לְהוֹסִיף בְּבִרְכַת בַּעַל הַבַּיִת, וּלְהַאֲרִיךְ בָּהּ.</P>

<P><B>ב,ח</B>  וּכְשֶׁמְּבָרְכִין בְּבֵית הָאָבֵל, אוֹמֵר בִּבְרָכָה רְבִיעִית, הַמֶּלֶךְ הַחַי הַטּוֹב וְהַמֵּטִיב אֵל אֱמֶת דַּיָּן אֱמֶת שׁוֹפֵט בְּצֶדֶק שַׁלִּיט בְּעוֹלָמוֹ לַעֲשׂוֹת בּוֹ כִּרְצוֹנוֹ, שֶׁאֲנַחְנוּ עַמּוֹ וַעֲבָדָיו וּבַכֹּל אָנוּ חַיָּבִין לְהוֹדוֹת לוֹ וּלְבָרְכוֹ; וּמְבַקֵּשׁ רַחֲמִים עַל הָאָבֵל לְנַחֲמוֹ, כְּפִי מַה שֶׁיִּרְצֶה; וְגוֹמֵר הָרַחֲמָן . . .</P>

<P><B>ב,ט</B>  בְּבֵית חֲתָנִים, מְבָרְכִין בִּרְכַת חֲתָנִים אַחַר אַרְבַּע בְּרָכוֹת אֵלּוּ, בְּכָל סְעוֹדָה וּסְעוֹדָה שֶׁאוֹכְלִין שָׁם; וְאֵין מְבָרְכִין בְּרָכָה זוֹ לֹא עֲבָדִים, וְלֹא קְטַנִּים.  וְעַד כַּמָּה מְבָרְכִין אוֹתָהּ--אִם הָיָה אַלְמוֹן שֶׁנָּשָׂא אַלְמָנָה, מְבָרְכִין אוֹתָהּ בְּיוֹם רִאשׁוֹן בִּלְבָד; וְאִם הָיָה בָּחוּר שֶׁנָּשָׂא אַלְמָנָה אוֹ אַלְמוֹן שֶׁנָּשָׂא בְּתוּלָה, מְבָרְכִין אוֹתָהּ כָּל שִׁבְעַת יְמֵי הַמִּשְׁתֶּה.</P>

<P><B>ב,י</B>  בְּרָכָה זוֹ שֶׁמּוֹסִיפִין בְּבֵית חֲתָנִים, הִיא בְּרָכָה אַחֲרוֹנָה מִשֶּׁבַע בְּרָכוֹת שֶׁלַּנִּשּׂוּאִין.  בַּמֶּה דְּבָרִים אֲמוּרִים, בְּשֶׁהָיוּ הָאוֹכְלִים הֶן שֶׁעָמְדוּ בְּבִרְכַת נִשּׂוּאִין, וְשָׁמְעוּ הַבְּרָכוֹת; אֲבָל אִם הָיוּ הָאוֹכְלִין אֲחֵרִים שֶׁלֹּא שָׁמְעוּ בִּרְכַת נִשּׂוּאִין בְּשָׁעַת נִשּׂוּאִין, מְבָרְכִין בִּשְׁבִילָן אַחַר בִּרְכַת מָזוֹן שֶׁבַע בְּרָכוֹת, כְּדֶרֶךְ שֶׁמְּבָרְכִין בְּשָׁעַת נִשּׂוּאִין--וְהוּא שֶׁיִּהְיוּ עֲשָׂרָה, וַחֲתָנִים מִן הַמִּנְיָן.</P>

<P><B>ב,יא</B>  [יא] [יב] שָׁכַח וְלֹא הִזְכִּיר בַּשַּׁבָּת אוֹ בְּיוֹם טוֹב קְדֻשַּׁת הַיּוֹם--אִם נִזְכַּר קֹדֶם שֶׁיַּתְחִיל בִּבְרָכָה רְבִיעִית--בַּשַּׁבָּת אוֹמֵר בָּרוּךְ אֲשֶׁר נָתַן שַׁבָּת מְנוּחָה לְעַמּוֹ יִשְׂרָאֵל לְאוֹת וְלִבְרִית קֹדֶשׁ, בָּרוּךְ אַתָּה ה' מְקַדֵּשׁ הַשַּׁבָּת; וּבְיוֹם טוֹב אוֹמֵר בָּרוּךְ אֲשֶׁר נָתַן יָמִים טוֹבִים לְעַמּוֹ יִשְׂרָאֵל לְשָׂשׂוֹן וּלְשִׂמְחָה, בָּרוּךְ אַתָּה ה' מְקַדֵּשׁ יִשְׂרָאֵל וְהַזְּמַנִּים.  וּמַתְחִיל בִּבְרָכָה רְבִיעִית, וְגוֹמֵר.  וְאִם נִזְכַּר אַחַר שֶׁהִתְחִיל בִּבְרָכָה רְבִיעִית--פּוֹסֵק וְחוֹזֵר לָרֹאשׁ, שְׁהוּא בִּרְכַת הַזָּן.</P>

<P><B>ב,יב</B>  [יג] בְּרָאשֵׁי חֳדָשִׁים, שָׁכַח וְלֹא אָמַר יַעֲלֶה וְיָבוֹא--אִם נִזְכַּר קֹדֶם שֶׁיַּתְחִיל בִּבְרָכָה רְבִיעִית--אוֹמֵר בָּרוּךְ שֶׁנָּתַן רָאשֵׁי חֳדָשִׁים לְעַמּוֹ יִשְׂרָאֵל לְזִכָּרוֹן, וְאֵינוּ חוֹתֵם בָּהּ; וּמַתְחִיל בִּבְרָכָה רְבִיעִית, וְגוֹמֵר.  וְאִם נִזְכַּר אַחַר שֶׁהִתְחִיל בִּבְרָכָה רְבִיעִית--גּוֹמֵר אוֹתָהּ, וְאֵינוּ חוֹזֵר; וְכֵן בְּחֻלּוֹ שֶׁלַּמּוֹעֵד.  וּבַחֲנֻכָּה וּבְפוּרִים, אִם שָׁכַח וְלֹא הִזְכִּיר הָעִנְיָן בְּבִרְכַת הַמָּזוֹן--אֵינוּ חוֹזֵר.</P>

<P><B>ב,יג</B>  [יד] מִי שֶׁאָכַל וְשָׁכַח וְלֹא בֵרַךְ--אִם נִזְכַּר קֹדֶם שֶׁיִּתְאַכַּל הַמָּזוֹן בְּמֵעָיו, חוֹזֵר וּמְבָרֵךְ; וְכֵן אִם נֶעְלָם מִמֶּנּוּ, וְלֹא יָדַע אִם בֵּרַךְ אוֹ לֹא בֵרַךְ, חוֹזֵר וּמְבָרֵךְ--וְהוּא, שֶׁלֹּא נִתְאַכַּל הַמָּזוֹן בְּמֵעָיו.
<BR> </P>

<H2>הִלְכּוֹת בְּרָכוֹת פֵּרֶק ג</H2>

<P><B>ג,א</B>  חֲמִשָּׁה מִינִין הֶן--הַחִטִּים, וְהַשְּׂעוֹרִים, וְהַכֻּסְּמִין, וְשִׁבֹּלֶת שׁוּעָל, וְהַשִּׁיפוֹן:  הַכֻּסְּמִין, מִמִּין הַחִטִּים; וְשִׁבֹּלֶת שׁוּעָל וְהַשִּׁיפוֹן, מִמִּין הַשְּׂעוֹרִים.  וַחֲמֵשֶׁת הַמִּינִין הָאֵלּוּ--כִּשְׁהֶן שִׁבֳּלִים, נִקְרָאִין תְּבוּאָה בְּכָל מָקוֹם; וְאַחַר שֶׁדָּשִׁין אוֹתָן וְזוֹרִין אוֹתָן, נִקְרָאִין דָּגָן; וּכְשֶׁטּוֹחֲנִין אֶת אֶחָד מֵהֶן וְלָשִׁין אֶת קִמְחוֹ וְאוֹפִין אוֹתוֹ, נִקְרָא פַּת.  וְהַפַּת הַנַּעֲשֵׂית מֵאֶחָד מֵהֶן, הִיא הַנִּקְרֵאת פַּת בְּכָל מָקוֹם, בְּלֹא לְוָיָה.</P>

<P><B>ג,ב</B>  הָאוֹכֵל פַּת--חַיָּב לְבָרַךְ לְפָנֶיהָ, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַמּוֹצִיא לֶחֶם מִן הָאָרֶץ.  אָכַל דָּגָן שָׁלוּק כְּמוֹת שְׁהוּא--מְבָרֵךְ לְפָנָיו, בּוֹרֵא פְּרִי הָאֲדָמָה; וּלְאַחֲרָיו, בּוֹרֵא נְפָשׁוֹת רַבּוֹת.  אָכַל קֶמַח--מְבָרֵךְ לְפָנָיו, שֶׁהַכֹּל; וּלְאַחֲרָיו, בּוֹרֵא נְפָשׁוֹת רַבּוֹת.</P>

<P><B>ג,ג</B>  קֶמַח שֶׁלְּאֶחָד מֵחֲמֵשֶׁת הַמִּינִים, שֶׁקָּלָהוּ וְעֵרְבוֹ בַּמַּיִם אוֹ בִּשְׁאָר מַשְׁקִין--אִם הָיָה עָבֶה כְּדֵי שֶׁיִּהְיֶה רָאוּי לַאֲכִילָה וּלְעָטוֹ--מְבָרֵךְ עָלָיו בַּתְּחִלָּה, בּוֹרֵא מִינֵי מְזוֹנוֹת; וְאִם הָיָה רַךְ כְּדֵי שֶׁיִּהְיֶה רָאוּי לִשְׁתִיָּה--מְבָרֵךְ עָלָיו בַּתְּחִלָּה שֶׁהַכֹּל, וּלְבַסּוֹף בּוֹרֵא נְפָשׁוֹת רַבּוֹת.</P>

<P><B>ג,ד</B>  קֶמַח שֶׁלְּאֶחָד מֵחֲמֵשֶׁת הַמִּינִים שֶׁבִּשְּׁלוֹ בַּקְּדֵרָה, בֵּין לְבַדּוֹ בֵּין שֶׁעֵרְבוֹ עִם דְּבָרִים אֲחֵרִים כְּגוֹן לְבִיבוֹת וְכַיּוֹצֶא בָּהֶן, וְכֵן הַדָּגָן שֶׁחִלְּקוֹ אוֹ כְּתָשׁוֹ וּבִשְּׁלוֹ בַּקְּדֵרָה כְּגוֹן הָרִיפוֹת וְגֶרֶשׂ הַכַּרְמֶל וְכַיּוֹצֶא בָּהֶן, וְכָל זֶה הוּא הַנִּקְרָא מַעֲשֵׂה קְדֵרָה, וְכֵן כָּל תַּבְשִׁיל שֶׁעֵרַב בּוֹ אֶחָד מֵחֲמֵשֶׁת הַמִּינִים, בֵּין קֶמַח בֵּין פַּת--בַּתְּחִלָּה, מְבָרֵךְ עָלָיו בּוֹרֵא מִינֵי מְזוֹנוֹת.</P>

<P><B>ג,ה</B>  בַּמֶּה דְּבָרִים אֲמוּרִים, בְּשֶׁהָיָה אוֹתוֹ הַמִּין חָשׁוּב אֶצְלוֹ, וְלֹא הָיָה טְפֵלָה; אֲבָל אִם הָיָה אֶחָד מֵחֲמֵשֶׁת הַמִּינִים שֶׁעֵרַב טְפֵלָה--אֵינוּ מְבָרֵךְ אֵלָא עַל הָעִיקָר, וּפוֹטֵר אֶת הַטְּפֵלָה.  וְזֶה כְּלָל בַּבְּרָכוֹת--כָּל שְׁהוּא עִיקָר וְעִמּוֹ טְפֵלָה, מְבָרֵךְ עַל הָעִיקָר וּפוֹטֵר אֶת הַטְּפֵלָה, בֵּין שֶׁהָיְתָה הַטְּפֵלָה מְעֹרֶבֶת עִם הָעִיקָר, בֵּין שֶׁלֹּא הָיְתָה מְעֹרֶבֶת.</P>

<P><B>ג,ו</B>  כֵּיצַד הִיא הַטְּפֵלָה הַמְּעֹרֶבֶת:  לֶפֶת אוֹ כַּרּוּב שֶׁבִּשְּׁלוֹ וְעֵרַב בּוֹ קֶמַח שֶׁלְּאֶחָד מֵחֲמֵשֶׁת הַמִּינִים כְּדֵי לְדַבְּקוֹ--אֵינוּ מְבָרֵךְ עָלָיו בּוֹרֵא מִינֵי מְזוֹנוֹת, שֶׁהַלֶּפֶת הוּא הָעִיקָר וְקֶמַח זֶה טְפֵלָה:  שֶׁכָּל דָּבָר שֶׁמְּעָרְבִין אוֹתוֹ כְּדֵי לְדַבַּק, אוֹ כְּדֵי לִתֵּן רֵיחַ, אוֹ כְּדֵי לִצְבֹּעַ הַתַּבְשִׁיל--הֲרֵי זֶה טְפֵלָה לוֹ; אֲבָל אִם עֵרַב כְּדֵי לִתֵּן טַעַם בַּתַּעֲרֹבֶת, הֲרֵי הוּא עִיקָר.  לְפִיכָּךְ מִינֵי דְּבַשׁ שֶׁמְּבַשְּׁלִין אוֹתָן וְנוֹתְנִין בָּהֶן חֵלֶב חִטָּה כְּדֵי לְדַבַּק, וְעוֹשִׂין מֵהֶן מִינֵי מְתִיקָה--אֵינוּ מְבָרֵךְ עָלָיו בּוֹרֵא מִינֵי מְזוֹנוֹת, מִפְּנֵי שֶׁהַדְּבַשׁ הוּא הָעִיקָר.</P>

<P><B>ג,ז</B>  כֵּיצַד הִיא הַטְּפֵלָה שְׁאֵינָהּ מְעֹרֶבֶת:  הֲרֵי שֶׁצָּרַךְ לֶאֱכֹל דָּג מָלִיחַ, וְאָכַל הַפַּת עִמּוֹ כְּדֵי שֶׁלֹּא יַזִּיק הַמָּלִיחַ גְּרוֹנוֹ וּלְשׁוֹנוֹ--מְבָרֵךְ עַל הַמָּלִיחַ וּפוֹטֵר אֶת הַפַּת, מִפְּנֵי שֶׁהַפַּת טְפֵלָה לוֹ; וְכֵן כָּל כַּיּוֹצֶא בְּזֶה.</P>

<P><B>ג,ח</B>  הַפַּת שֶׁפָּתַת אוֹתָהּ פִּתִּים, וּבִשְּׁלָהּ בַּקְּדֵרָה אוֹ לָשָׁהּ בְּמָרָק--אִם יֵשׁ בַּפְּתִיתִין כַּזַּיִת, אוֹ שֶׁנִּכָּר שְׁהֶן פַּת וְלֹא נִשְׁתַּנָּת צוּרָתָהּ--מְבָרֵךְ עָלֶיהָ בַּתְּחִלָּה, הַמּוֹצִיא; וְאִם אֵין בָּהֶן כַּזַּיִת, אוֹ שֶׁעָבְרָה צוּרַת הַפַּת בַּבִּשּׁוּל--מְבָרֵךְ עָלָיו בַּתְּחִלָּה, בּוֹרֵא מִינֵי מְזוֹנוֹת.</P>

<P><B>ג,ט</B>  עִיסָה שֶׁנֶּאֱפָת בַּקַּרְקָע כְּמוֹ שֶׁהָעֲרָבִיִּים שׁוֹכְנֵי מִדְבָּרוֹת אוֹפִים, הוֹאִיל וְאֵין עָלֶיהָ צוּרַת פַּת, מְבָרֵךְ עָלֶיהָ בַּתְּחִלָּה, בּוֹרֵא מִינֵי מְזוֹנוֹת; וְאִם קָבַע סְעוֹדָתוֹ עָלֶיהָ, מְבָרֵךְ הַמּוֹצִיא.  וְכֵן עִיסָה שֶׁלָּשָׁהּ בִּדְבַשׁ אוֹ בְּשֶׁמֶן אוֹ בְּחָלָב, אוֹ שֶׁעֵרַב בָּהּ מִינֵי תְּבָלִין וַאֲפָיָהּ, וְהִיא הַנִּקְרֵאת פַּת הַבָּאָה בְּכִסְנִין--אַף עַל פִּי שְׁהִיא פַּת, מְבָרֵךְ עָלֶיהָ בּוֹרֵא מִינֵי מְזוֹנוֹת; וְאִם קָבַע סְעוֹדָתוֹ עָלֶיהָ, מְבָרֵךְ הַמּוֹצִיא.</P>

<P><B>ג,י</B>  אֹרֶז שֶׁבִּשְּׁלוֹ, אוֹ שֶׁעָשָׂה מִמֶּנּוּ פַּת--בַּתְּחִלָּה מְבָרֵךְ עָלָיו בּוֹרֵא מִינֵי מְזוֹנוֹת, וּלְבַסּוֹף בּוֹרֵא נְפָשׁוֹת רַבּוֹת:  וּבִלְבָד שֶׁלֹּא יְהֶא מְעֹרָב עִם דָּבָר אַחֵר, אֵלָא אֹרֶז לְבַדּוֹ.  אֲבָל פַּת דֹּחַן, אוֹ פַּת שֶׁלִּשְׁאָר מִינֵי קָטְנָיוֹת--בַּתְּחִלָּה מְבָרֵךְ שֶׁהַכֹּל, וּלְבַסּוֹף בּוֹרֵא נְפָשׁוֹת רַבּוֹת.</P>

<P><B>ג,יא</B>  כָּל שֶׁמְּבָרְכִין עָלָיו בַּתְּחִלָּה הַמּוֹצִיא, מְבָרְכִין לְאַחֲרָיו בְּסוֹף בִּרְכַת הַמָּזוֹן כְּסִדְרָהּ אַרְבַּע בְּרָכוֹת; וְכָל שֶׁמְּבָרְכִין עָלָיו בַּתְּחִלָּה בּוֹרֵא מִינֵי מְזוֹנוֹת, מְבָרְכִין לְאַחֲרָיו בְּסוֹף בְּרָכָה אַחַת מֵעֵין שָׁלוֹשׁ--חוּץ מִן הָאֹרֶז.</P>

<P><B>ג,יב</B>  בַּמֶּה דְּבָרִים אֲמוּרִים, שֶׁאָכַל מִכַּזַּיִת וָמַעְלָה; אֲבָל הָאוֹכֵל פָּחוּת מִכַּזַּיִת, בֵּין מִן הַפַּת בֵּין מִשְּׁאָר אֹכָלִין, וְהַשּׁוֹתֶה פָּחוּת מֵרְבִיעִית, בֵּין מִן הַיַּיִן בֵּין מִשְּׁאָר מַשְׁקִים--מְבָרֵךְ בַּתְּחִלָּה בְּרָכָה הָרְאוּיָה לְאוֹתוֹ הַמִּין, וּלְבַסּוֹף אֵינוּ מְבָרֵךְ כְּלָל.</P>

<P><B>ג,יג</B>  וְזוֹ הִיא בְּרָכָה אַחַת שֶׁמֵּעֵין שָׁלוֹשׁ:  בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, עַל הַמִּחְיָה וְעַל הַכַּלְכָּלָה וְעַל אֶרֶץ חֶמְדָּה טוֹבָה וּרְחָבָה שֶׁרָצִיתָ וְהִנְחַלְתָּ אֶת אֲבוֹתֵינוּ; רַחֵם ה' אֱלֹהֵינוּ עַל יְרוּשָׁלַיִם עִירָךְ וְעַל צִיּוֹן מִשְׁכַּן כְּבוֹדָךְ, וְהַעֲלֵנוּ לְתוֹכָהּ וְשַׂמְּחֵנוּ בְּבִנְיָנָהּ וּנְבָרֶכְךָ עָלֶיהָ בִּקְדֻשָּׁה וּבְטַהְרָה; בָּרוּךְ אַתָּה ה', עַל הָאָרֶץ וְעַל הַמִּחְיָה.  וּבְשַׁבָּתוֹת וּבְיָמִים טוֹבִים, אוֹמֵר בִּבְרָכָה זוֹ בִּכְלָלָהּ מֵעֵין קְדֻשַּׁת הַיּוֹם, כְּדֶרֶךְ שֶׁמַּזְכִּיר בְּבִרְכַת הַמָּזוֹן.
<BR> </P>

<H2>הִלְכּוֹת בְּרָכוֹת פֵּרֶק ד</H2>

<P><B>ד,א</B>  כָּל הַמְּבָרֵךְ בִּרְכַת הַמָּזוֹן אוֹ בְּרָכָה אַחַת שֶׁמֵּעֵין שָׁלוֹשׁ, צָרִיךְ לְבָרַךְ אוֹתָהּ בִּמְקוֹם שֶׁאָכַל.  אָכַל כִּשְׁהוּא מְהַלֵּךְ--יוֹשֵׁב בִּמְקוֹם שֶׁפָּסַק, וִיבָרַךְ; אָכַל כִּשְׁהוּא עוֹמֵד--יוֹשֵׁב בִּמְקוֹמוֹ, וִיבָרַךְ.  שָׁכַח בִּרְכַת הַמָּזוֹן, וְנִזְכַּר קֹדֶם שֶׁיִּתְאַכַּל הַמָּזוֹן בְּמֵעָיו--מְבָרֵךְ בִּמְקוֹם שֶׁנִּזְכַּר; וְאִם הָיָה מֵזִיד, חוֹזֵר לִמְקוֹמוֹ וּמְבָרֵךְ, וְאִם בֵּרַךְ בִּמְקוֹם שֶׁנִּזְכַּר, יָצָא יְדֵי חוֹבָתוֹ.  וְכֵן אִם בֵּרַךְ כִּשְׁהוּא עוֹמֵד, אוֹ כִּשְׁהוּא מְהַלֵּךְ--יָצָא יְדֵי חוֹבָתוֹ; וּלְכַתְּחִלָּה לֹא יְבָרַךְ בִּרְכַת הַמָּזוֹן, וְלֹא בְּרָכָה שֶׁמֵּעֵין הַשָּׁלוֹשׁ, אֵלָא כִּשְׁהוּא יוֹשֵׁב, וּבִמְקוֹם שֶׁאָכַל.</P>

<P><B>ד,ב</B>  מִי שֶׁנִּסְתַּפַּק לוֹ אִם בֵּרַךְ הַמּוֹצִיא אוֹ לֹא בֵרַךְ--אֵינוּ חוֹזֵר וּמְבָרֵךְ, מִפְּנֵי שְׁאֵינָהּ מִן הַתּוֹרָה.  שָׁכַח לְבָרַךְ הַמּוֹצִיא--אִם נִזְכַּר עַד שֶׁלֹּא גָמַר סְעוֹדָתוֹ, חוֹזֵר וּמְבָרֵךְ; וְאִם לְאַחַר שֶׁגָּמַר, אֵינוּ חוֹזֵר וּמְבָרֵךְ.</P>

<P><B>ד,ג</B>  הָיָה אוֹכֵל בְּבַיִת זֶה, וּפָסַק סְעוֹדָתוֹ וְהָלַךְ לְבַיִת אַחֵר, אוֹ שֶׁהָיָה אוֹכֵל וְקָרָא לוֹ חֲבֵרוֹ לְדַבַּר עִמּוֹ, וְיָצָא לוֹ לְפֶתַח בֵּיתוֹ וְחָזַר--הוֹאִיל וְשִׁנָּה מְקוֹמוֹ, צָרִיךְ לְבָרַךְ לְמַפְרֵעַ עַל מַה שֶׁאָכַל, וְחוֹזֵר וּמְבָרֵךְ כַּתְּחִלָּה הַמּוֹצִיא, וְאַחַר כָּךְ גּוֹמֵר סְעוֹדָתוֹ.</P>

<P><B>ד,ד</B>  חֲבֵרִים שֶׁהָיוּ יוֹשְׁבִין לֶאֱכֹל, וְיָצְאוּ לִקְרַאת חָתָן אוֹ לִקְרַאת כַּלָּה--אִם הִנִּיחוּ שָׁם זָקֵן אוֹ חוֹלֶה--חוֹזְרִין לִמְקוֹמָן וְגוֹמְרִין סְעוֹדָתָן, וְאֵינָן צְרִיכִין לְבָרַךְ שְׁנִיָּה.  וְאִם לֹא הִנִּיחוּ שָׁם אָדָם--כִּשְׁהֶן יוֹצְאִין, צְרִיכִין בְּרָכָה לְמַפְרֵעַ; וְכִשְׁהֶן חוֹזְרִין, צְרִיכִין בְּרָכָה לְכַתְּחִלָּה.</P>

<P><B>ד,ה</B>  וְכֵן אִם הָיוּ מְסֻבִּין לִשְׁתִיָּה, אוֹ לַאֲכִילַת פֵּרוֹת:  שֶׁכָּל הַמְּשַׁנֶּה מְקוֹמוֹ, הֲרֵי פָּסַק אֲכִילָתוֹ; וּלְפִיכָּךְ מְבָרֵךְ לְמַפְרֵעַ עַל מַה שֶׁאָכַל, וְחוֹזֵר וּמְבָרֵךְ שְׁנִיָּה לְכַתְּחִלָּה עַל מַה שְׁהוּא צָרִיךְ לֶאֱכֹל.  וְהַמְּשַׁנֶּה מְקוֹמוֹ מִפִּנָּה לְפִנָּה בְּבַיִת אֶחָד, אֵינוּ צָרִיךְ לַחְזֹר וּלְבָרַךְ.  אָכַל בְּמִזְרָחָהּ שֶׁלִּתְאֵנָה וּבָא לֶאֱכֹל בְּמַעְרָבָהּ, צָרִיךְ לַחְזֹר וּלְבָרַךְ.</P>

<P><B>ד,ו</B>  בֵּרַךְ עַל הַפַּת, פָּטַר כָּל הַפַּרְפְּרָיוֹת שֶׁאוֹכְלִין בָּהֶן הַפַּת, מִמִּינֵי תַּבְשִׁיל וּפֵרוֹת, וְכַיּוֹצֶא בָּהֶן; אֲבָל אִם בֵּרַךְ עַל הַפַּרְפֶּרֶת, לֹא פָטַר אֶת הַפַּת.  בֵּרַךְ עַל מַעֲשֶׂה קְדֵרָה, פָּטַר אֶת הַתַּבְשִׁיל; וְאִם בֵּרַךְ עַל הַתַּבְשִׁיל, לֹא פָטַר מַעֲשֶׂה קְדֵרָה.</P>

<P><B>ד,ז</B>  גָּמַר בְּלִבּוֹ מִלֶּאֱכֹל אוֹ מִלִּשְׁתּוֹת, וְאַחַר כָּךְ נִמְלַךְ לֶאֱכֹל אוֹ לִשְׁתּוֹת--אַף עַל פִּי שֶׁלֹּא שִׁנָּה מְקוֹמוֹ, חוֹזֵר וּמְבָרֵךְ; וְאִם לֹא גָמַר בְּלִבּוֹ, אֵלָא דַּעְתּוֹ לַחְזֹר וְלִשְׁתּוֹת אוֹ לֶאֱכֹל--אַפִלּוּ פָּסַק כָּל הַיּוֹם כֻּלּוֹ, אֵינוּ צָרִיךְ לְבָרַךְ שֵׁנִיָּה.</P>

<P><B>ד,ח</B>  הָיוּ שׁוֹתִין וְאָמְרוּ בּוֹאוּ וּנְבָרַךְ בִּרְכַת הַמָּזוֹן, אוֹ בּוֹאוּ וּנְקַדַּשׁ קִדּוּשׁ הַיּוֹם--נֶאֱסָר לָהֶם לִשְׁתּוֹת, עַד שֶׁיְּבָרְכוּ אוֹ יְקַדְּשׁוּ; וְאִם רָצוּ לַחְזֹר וְלִשְׁתּוֹת קֹדֶם שֶׁיְּבָרְכוּ אוֹ יְקַדְּשׁוּ, אַף עַל פִּי שְׁאֵינָן רַשָּׁאִין--צְרִיכִין לַחְזֹר וּלְבָרַךְ בּוֹרֵא פְּרִי הַגֶּפֶן תְּחִלָּה, וְאַחַר כָּךְ יִשְׁתּוּ.  אֲבָל אִם אָמְרוּ בּוֹאוּ וְנַבְדִּיל, אֵין צְרִיכִין לַחְזֹר וּלְבָרַךְ.</P>

<P><B>ד,ט</B>  הָיוּ מְסֻבִּין לִשְׁתּוֹת יַיִן, וּבָא לָהֶן מִין יַיִן אַחֵר, כְּגוֹן שֶׁהָיוּ שׁוֹתִין אָדֹם וְהֵבִיאוּ שָׁחוֹר, אוֹ יָשָׁן וְהֵבִיאוּ חָדָשׁ--אֵינָן צְרִיכִין לְבָרַךְ בִּרְכַת הַיַּיִן פַּעַם שְׁנִיָּה; אֲבָל מְבָרְכִין בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַטּוֹב וְהַמֵּטִיב.</P>

<P><B>ד,י</B>  אֵין מְבָרְכִין עַל אֹכֶל מִכָּל הָאֹכָלִין, וְלֹא עַל מַשְׁקֶה מִכָּל הַמַּשְׁקִין, עַד שֶׁיָּבוֹא לְפָנָיו; וְאִם בֵּרַךְ וְאַחַר כָּךְ הֵבִיאוּ לְפָנָיו, צָרִיךְ לַחְזֹר וּלְבָרַךְ.  נָטַל אֹכֶל וּבֵרַךְ עָלָיו, וְנָפַל מִיָּדוֹ וְנִשְׂרַף אוֹ שְׁטָפוֹ נָהָר--נוֹטֵל אַחֵר וְחוֹזֵר וּמְבָרֵךְ עָלָיו, אַף עַל פִּי שְׁהוּא מֵאוֹתוֹ הַמִּין; וְצָרִיךְ לוֹמַר בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד עַל בְּרָכָה רִאשׁוֹנָה, כְּדֵי שֶׁלֹּא לְהוֹצִיא שֵׁם שָׁמַיִם לְבַטָּלָה.  עוֹמֵד אָדָם עַל אַמַּת הַמַּיִם, וּמְבָרֵךְ וְשׁוֹתֶה, אַף עַל פִּי שֶׁהַמַּיִם שֶׁהָיוּ לְפָנָיו בְּשָׁעַת הַבְּרָכָה, אֵינָן הַמַּיִם שֶׁשָּׁתָה--מִפְּנֵי שֶׁלְּכָּךְ נִתְכַּוַּן, מִתְּחִלָּה.</P>

<P><B>ד,יא</B>  דְּבָרִים הַבָּאִים בְּתוֹךְ הַסְּעוֹדָה, וְהֶם מֵחֲמַת הַסְּעוֹדָה--אֵינָן צְרִיכִין בְּרָכָה לֹא לִפְנֵיהֶם, וְלֹא לְאַחֲרֵיהֶם; אֵלָא בִּרְכַת הַמּוֹצִיא שֶׁבַּתְּחִלָּה, וּבִרְכַת הַמָּזוֹן שֶׁבַּסּוֹף, פּוֹטְרִין הַכֹּל, שֶׁהַכֹּל טְפֵלָה לַסְּעוֹדָה.  וּדְבָרִים שְׁאֵינָן מֵחֲמַת הַסְּעוֹדָה, שֶׁבָּאוּ בְּתוֹךְ הַסְּעוֹדָה--טְעוּנִין בְּרָכָה לִפְנֵיהֶם, וְאֵין טְעוּנִין בְּרָכָה לְאַחֲרֵיהֶם.  וּדְבָרִים הַבָּאִים לְאַחַר הַסְּעוֹדָה, בֵּין מֵחֲמַת הַסְּעוֹדָה בֵּין שֶׁלֹּא מֵחֲמַת הַסְּעוֹדָה--טְעוּנִין בְּרָכָה לִפְנֵיהֶם, וּלְאַחֲרֵיהֶם.</P>

<P><B>ד,יב</B>  בְּשַׁבָּתוֹת וְיָמִים טוֹבִים, וּבִסְעוֹדַת הַקָּזַת הַדָּם, וּבְעֵת שֶׁיֵּצֵא מִן הַמֶּרְחֵץ, וְכַיּוֹצֶא בָּהֶן, שֶׁאָדָם קוֹבֵעַ סְעוֹדָתוֹ עַל הַיַּיִן--אִם בֵּרַךְ עַל הַיַּיִן שֶׁלִּפְנֵי הַמָּזוֹן, פָּטַר אֶת הַיַּיִן שֶׁשּׁוֹתֶה לְאַחַר הַמָּזוֹן קֹדֶם שֶׁיְּבָרַךְ בִּרְכַת הַמָּזוֹן; אֲבָל בִּשְׁאָר הַיָּמִים, צָרִיךְ לַחְזֹר וּלְבָרַךְ בַּתְּחִלָּה עַל הַיַּיִן שֶׁלְּאַחַר הַמָּזוֹן.  בָּא לָהֶם יַיִן בְּתוֹךְ הַמָּזוֹן, כָּל אֶחָד וְאֶחָד מְבָרֵךְ לְעַצְמוֹ, שְׁאֵין בֵּית הַבְּלִיעָה פָּנוּי, שֶׁיַּעֲנוּ הַכֹּל אַחַר אֶחָד אָמֵן; וְאֵינוּ פּוֹטֵר אֶת הַיַּיִן שֶׁלְּאַחַר הַמָּזוֹן.
<BR> </P>

<H2>הִלְכּוֹת בְּרָכוֹת פֵּרֶק ה</H2>

<P><B>ה,א</B>  נָשִׁים וַעֲבָדִים, חַיָּבִין בְּבִרְכַת הַמָּזוֹן; וְסָפֵק יֵשׁ בַּדָּבָר אִם הֶם חַיָּבִין מִן הַתּוֹרָה, לְפִי שְׁאֵין קָבוּעַ לָהּ זְמָן, אוֹ אֵינָן חַיָּבִין מִן הַתּוֹרָה.  לְפִיכָּךְ אֵין מוֹצִיאִין אֶת הַגְּדוֹלִים יְדֵי חוֹבָתָן.  אֲבָל הַקְּטַנִּים, חַיָּבִין בְּבִרְכַת הַמָּזוֹן מִדִּבְרֵי סוֹפְרִים, כְּדֵי לְחַנְּכָן בַּמִּצְווֹת.</P>

<P><B>ה,ב</B>  שְׁלוֹשָׁה שֶׁאָכְלוּ פַּת כְּאֶחָד, חַיָּבִין לְבָרַךְ בִּרְכַת הַזִּמּוּן קֹדֶם בִּרְכַת הַמָּזוֹן.  וְאֵי זוֹ הִיא בִּרְכַת הַזִּמּוּן--אִם הָיוּ הָאוֹכְלִים מִשְּׁלוֹשָׁה וְעַד עֲשָׂרָה, מְבָרֵךְ הָאֶחָד מֵהֶן, וְאוֹמֵר נְבָרֵךְ שֶׁאָכַלְנוּ מִשֶּׁלּוֹ; וְהַכֹּל עוֹנִים בָּרוּךְ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ, וְהוּא חוֹזֵר וְאוֹמֵר בָּרוּךְ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ.  [ג] וְאַחַר כָּךְ מַתְחִיל, וְאוֹמֵר בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַזָּן . . . עַד שֶׁגּוֹמֵר אַרְבַּע הַבְּרָכוֹת; וְהֶם עוֹנִין אָמֵן, אַחַר כָּל בְּרָכָה וּבְרָכָה.</P>

<P><B>ה,ג</B>  [ד] הָיוּ הָאוֹכְלִים מֵעֲשָׂרָה וּלְמַעְלָה, מְזָמְנִין בְּשֵׁם.  כֵּיצַד--הַמְּבָרֵךְ אוֹמֵר נְבָרֵךְ לֵאלֹהֵינוּ שֶׁאָכַלְנוּ מִשֶּׁלּוֹ, וְהֶן עוֹנִין בָּרוּךְ אֱלֹהֵינוּ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ, וְהוּא חוֹזֵר וְאוֹמֵר בָּרוּךְ אֱלֹהֵינוּ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ, וּמַתְחִיל בִּרְכַת הַמָּזוֹן.</P>

<P><B>ה,ד</B>  [ה] הַסּוֹעֵד בְּבֵית חֲתָנִים--מִשֶּׁיַּתְחִילוּ לְהִתְעַסַּק בְּצָרְכֵּי סְעוֹדַת נִשּׂוּאִין וְלַהֲכִינָהּ, וְעַד שְׁלוֹשִׁים יוֹם אַחַר הַנִּשּׂוּאִין--מְבָרֵךְ נְבָרֵךְ שֶׁהַשִּׂמְחָה בִּמְעוֹנוֹ שֶׁאָכַלְנוּ מִשֶּׁלּוֹ, וְהֶן עוֹנִין בָּרוּךְ שֶׁהַשִּׂמְחָה בִּמְעוֹנוֹ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ.  וְאִם הָיוּ עֲשָׂרָה--מְבָרֵךְ נְבָרֵךְ לֵאלֹהֵינוּ שֶׁהַשִּׂמְחָה בִּמְעוֹנוֹ שֶׁאָכַלְנוּ מִשֶּׁלּוֹ, וְהֶם עוֹנִים בָּרוּךְ אֱלֹהֵינוּ שֶׁהַשִּׂמְחָה בִּמְעוֹנוֹ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ, וְהוּא חוֹזֵר וְאוֹמֵר בָּרוּךְ אֱלֹהֵינוּ שֶׁהַשִּׂמְחָה בִּמְעוֹנוֹ שֶׁאָכַלְנוּ מִשֶּׁלּוֹ וּבְטוּבוֹ חָיִינוּ.  וְכֵן סְעוֹדָה שֶׁעוֹשִׂין אוֹתָהּ אַחַר הַנִּשּׂוּאִין מֵחֲמַת הַנִּשּׂוּאִין עַד שְׁנֵים עָשָׂר חֹדֶשׁ, מְבָרֵךְ שֶׁהַשִּׂמְחָה בִּמְעוֹנוֹ.</P>

<P><B>ה,ה</B>  [ו] הַכֹּל חַיָּבִין בְּבִרְכַת הַזִּמּוּן, כְּדֶרֶךְ שֶׁחַיָּבִין בְּבִרְכַת הַמָּזוֹן--אַפִלּוּ כּוֹהֲנִים שֶׁאָכְלוּ קָדְשֵׁי קֳדָשִׁים בָּעֲזָרָה.  וְכֵן כּוֹהֲנִים וְיִשְׂרְאֵלִיִּים שֶׁאָכְלוּ כְּאֶחָד, וְאָכְלוּ הַכּוֹהֲנִים תְּרוּמָה וְיִשְׂרָאֵל חֻלִּין--חַיָּבִין בַּזִּמּוּן.  נָשִׁים וַעֲבָדִים וּקְטַנִּים, חַיָּבִין בַּזִּמּוּן כְּחִיּוּבָן בְּבִרְכַת הַמָּזוֹן.</P>

<P><B>ה,ו</B>  [ז] נָשִׁים וַעֲבָדִים וּקְטַנִּים--אֵין מְזָמְנִין עֲלֵיהֶם, אֲבָל מְזָמְנִין לְעַצְמָן.  וְלֹא תְהֶא חֲבוּרָה שֶׁלְּנָשִׁים וַעֲבָדִים וּקְטַנִּים, מִפְּנֵי הַפְּרִיצוּת--אֵלָא נָשִׁים לְעַצְמָן, אוֹ עֲבָדִים לְעַצְמָן, אוֹ קְטַנִּים לְעַצְמָן:  וּבִלְבָד, שֶׁלֹּא יְזָמְנוּ בְּשֵׁם.  אַנְדְּרֻגִּינוֹס, מְזָמֵן לְמִינוֹ; וְאֵינוּ מְזָמֵן לֹא לְנָשִׁים וְלֹא לַאֲנָשִׁים, מִפְּנֵי שְׁהוּא סָפֵק.  וְהַטֻּמְטוֹם, אֵינוּ מְזָמֵן כְּלָל.  קָטָן הַיּוֹדֵעַ לְמִי מְבָרְכִין--מְזָמְנִין עָלָיו, אַף עַל פִּי שְׁהוּא כְּבֶן שֶׁבַע כְּבֶן שְׁמוֹנֶה; וּמִצְטָרֵף בֵּין לְמִנְיַן שְׁלוֹשָׁה בֵּין לְמִנְיַן עֲשָׂרָה, לְזָמַן עָלָיו.  וְהַנָּכְרִי, אֵין מְזָמְנִין עָלָיו.</P>

<P><B>ה,ז</B>  [ח] אֵין מְזָמְנִין אֵלָא עַל מִי שֶׁאָכַל מִכַּזַּיִת פַּת וָמַעְלָה.  שִׁבְעָה שֶׁאָכְלוּ פַּת, וּשְׁלוֹשָׁה אָכְלוּ עִמָּהֶן יָרָק אוֹ צִיר וְכַיּוֹצֶא בְּזֶה--מִצְטָרְפִין לְזִמּוּן בְּשֵׁם:  וְהוּא, שֶׁיְּהֶא הַמְּבָרֵךְ מֵאוֹכְלֵי הַפַּת.  אֲבָל שִׁשָּׁה שֶׁאָכְלוּ פַּת, וְאַרְבָּעָה יָרָק--אֵין מִצְטָרְפִין:  עַד שֶׁיִּהְיוּ אוֹכְלֵי הַפַּת, רֹב הַנִּכָּר.  בַּמֶּה דְּבָרִים אֲמוּרִים, בַּעֲשָׂרָה; אֲבָל שְׁלוֹשָׁה--צָרִיךְ שֶׁיֹּאכַל כָּל אֶחָד מֵהֶן כַּזַּיִת פַּת, וְאַחַר כָּךְ מְזָמְנִין.</P>

<P><B>ה,ח</B>  [ט] שְׁנַיִם שֶׁאָכְלוּ וְגָמְרוּ מִלֶּאֱכֹל, וּבָא שְׁלִישִׁי וְאָכַל--אִם יְכוּלִין לֶאֱכֹל עִמּוֹ כָּל שְׁהוּא אַפִלּוּ מִשְּׁאָר אֹכָלִין, מִצְטָרֵף עִמָּהֶן; וְחָכָם גָּדוֹל שֶׁבַּמְּסֻבִּין--הוּא שֶׁמְּבָרֵךְ לְכֻלָּן, אַף עַל פִּי שֶׁלֹּא בָא אֵלָא בָּאַחֲרוֹנָה.</P>

<P><B>ה,ט</B>  [י] שְׁלוֹשָׁה שֶׁאָכְלוּ כְּאֶחָד, אֵינָן רַשָּׁאִין לֵחָלֵק; וְכֵן אַרְבָּעָה, וְכֵן חֲמִשָּׁה.  שִׁשָּׁה, יֵשׁ לָהֶן לֵחָלֵק, עַד עֲשָׂרָה; עֲשָׂרָה אֵינָן רַשָּׁאִין לֵחָלֵק, עַד שֶׁיִּהְיוּ עֶשְׂרִים:  שֶׁכָּל זְמָן שֶׁיֵּחָלְקוּ וְתִהְיֶה בִּרְכַת הַזִּמּוּן לְכָל חֵלֶק וְחֵלֶק כְּזִמּוּן הַכֹּל, יֵשׁ לָהֶן לֵחָלֵק.</P>

<P><B>ה,י</B>  [יא] שְׁלוֹשָׁה בְּנֵי אָדָם שֶׁבָּאוּ מִשָּׁלוֹשׁ חֲבוּרוֹת שֶׁלִּשְׁלוֹשָׁה שְׁלוֹשָׁה, אֵינָן רַשָּׁאִין לֵחָלֵק; וְאִם כְּבָר זִמַּן כָּל אֶחָד וְאֶחָד מֵהֶן בַּחֲבוּרָה שֶׁלּוֹ, רַשָּׁאִין לֵחָלֵק, וְאֵינָן חַיָּבִין בַּזִּמּוּן, שֶׁכְּבָר זִמְּנוּ עֲלֵיהֶן.  שְׁלוֹשָׁה שֶׁיָּשְׁבוּ לֶאֱכֹל--אַף עַל פִּי שֶׁכָּל אֶחָד וְאֶחָד אוֹכֵל מִשֶּׁלּוֹ, אֵינָן רַשָּׁאִין לֵחָלֵק.</P>

<P><B>ה,יא</B>  [יב] שְׁתֵּי חֲבוּרוֹת שֶׁהָיוּ אוֹכְלוֹת בְּבַיִת אֶחָד--בִּזְמָן שֶׁמִּקְצָתָן רוֹאִין אֵלּוּ אֶת אֵלּוּ, מִצְטָרְפִין לְזִמּוּן אֶחָד; וְאִם לָאו, אֵלּוּ מְזָמְנִין לְעַצְמָן וְאֵלּוּ מְזָמְנִין לְעַצְמָן.  וְאִם יֵשׁ שַׁמָּשׁ אֶחָד בֵּינֵיהֶן, שְׁהוּא הוֹלֵךְ וּמְשַׁמֵּשׁ מֵחֲבוּרָה זוֹ לַחֲבוּרָה זוֹ--מִצְטָרְפִין לְזִמּוּן אֶחָד, אַף עַל פִּי שְׁאֵין מִקְצַת אֵלּוּ רוֹאִין מִקְצַת אֵלּוּ:  וְהוּא שֶׁיִּשְׁמְעוּ שְׁתֵּיהֶן, כָּל דִּבְרֵי הַמְּבָרֵךְ בְּבֵאוּר.</P>

<P><B>ה,יב</B>  [יג] שְׁלוֹשָׁה שֶׁאָכְלוּ, וְיָצָא אֶחָד מֵהֶן לַשּׁוּק--קוֹרְאִין לוֹ, כְּדֵי שֶׁיְּכַוַּן לִשְׁמֹעַ מַה שְׁהֶן אוֹמְרִין, וּמְזָמְנִין עָלָיו וְהוּא בַּשּׁוּק, וְיָצָא יְדֵי חוֹבָתוֹ; וְלִכְשֶׁיַּחְזֹר לִמְקוֹמוֹ, יְבָרַךְ בִּרְכַת הַמָּזוֹן לְעַצְמוֹ.  אֲבָל עֲשָׂרָה שֶׁאָכְלוּ, וְיָצָא אֶחָד מֵהֶן--אֵין מְזָמְנִין עָלָיו, עַד שֶׁיַּחְזֹר וְיֵשֵׁב בִּמְקוֹמוֹ עִמָּהֶם.</P>

<P><B>ה,יג</B>  [יד] שְׁלוֹשָׁה שֶׁאָכְלוּ כְּאֶחָד, וְקָדַם אֶחָד מֵהֶן וּבֵרַךְ לְעַצְמוֹ--מְזָמְנִין עָלָיו, וְיָצְאוּ הַשְּׁנַיִם יְדֵי חוֹבַת זִמּוּן; וְהוּא לֹא יָצָא בְּזִמּוּן זֶה, שְׁאֵין זִמּוּן לְמַפְרֵעַ.</P>

<P><B>ה,יד</B>  [טו] שְׁנַיִם שֶׁאָכְלוּ, כָּל אֶחָד וְאֶחָד מְבָרֵךְ לְעַצְמוֹ; וְאִם הָיָה אֶחָד יוֹדֵעַ וְאֶחָד אֵינוּ יוֹדֵעַ, זֶה שֶׁיּוֹדֵעַ מְבָרֵךְ בְּקוֹל רָם, וְהַשֵּׁנִי עוֹנֶה אָמֵן אַחַר כָּל בְּרָכָה וּבְרָכָה, וְיָצָא יְדֵי חוֹבָתוֹ.  וּבֵן מְבָרֵךְ לְאָבִיו, וְעֶבֶד מְבָרֵךְ לְרִבּוֹ, וְאִשָּׁה מְבָרֶכֶת לְבַעְלָהּ, וְיוֹצְאִין יְדֵי חוֹבָתָן; אֲבָל אָמְרוּ חֲכָמִים, תָּבוֹא מְאֵרָה לְמִי שֶׁאִשְׁתּוֹ וּבָנָיו מְבָרְכִין לוֹ.</P>

<P><B>ה,טו</B>  [טז] בַּמֶּה דְּבָרִים אֲמוּרִים שֶׁיָּצְאוּ יְדֵי חוֹבָתָן, בִּזְמָן שֶׁאָכְלוּ וְלֹא שָׂבְעוּ, שְׁהֶן חַיָּבִין לְבָרַךְ מִדִּבְרֵי סוֹפְרִים, וּלְפִיכָּךְ מוֹצִיאִין אוֹתָן קָטָן אוֹ עֶבֶד אוֹ אִשָּׁה מִידֵי חוֹבָתָן; אֲבָל אִם אָכַל וְשָׂבַע, שֶׁנִּתְחַיַּב בְּבִרְכַת הַמָּזוֹן מִן הַתּוֹרָה--אֵין אִשָּׁה אוֹ קָטָן אוֹ עֶבֶד מוֹצִיאִין אוֹתוֹ מִידֵי חוֹבָתוֹ:  שֶׁכָּל הַחַיָּב בְּדָבָר מִן הַתּוֹרָה--אֵין מוֹצִיא אוֹתוֹ מִידֵי חוֹבָתוֹ, אֵלָא הַחַיָּב בְּאוֹתוֹ הַדָּבָר מִן הַתּוֹרָה כְּמוֹתוֹ.</P>

<P><B>ה,טז</B>  [יז] הַנִּכְנָס אֵצֶל אֲחֵרִים, וּמְצָאָן מְבָרְכִין בִּרְכַת הַזִּמּוּן--אִם מָצָא הַמְּבָרֵךְ אוֹמֵר נְבָרֵךְ, הוּא עוֹנֶה אַחֲרָיו בָּרוּךְ וּמְבֹרָךְ; וְאִם מָצָא הָאוֹכְלִים עוֹנִין בָּרוּךְ שֶׁאָכַלְנוּ, הוּא עוֹנֶה אַחֲרֵיהֶם אָמֵן.
<BR> </P>

<H2>הִלְכּוֹת בְּרָכוֹת פֵּרֶק ו</H2>

<P><B>ו,א</B>  כָּל הָאוֹכֵל הַפַּת שֶׁמְּבָרְכִין עָלֶיהָ הַמּוֹצִיא--צָרִיךְ נְטִילַת יָדַיִם תְּחִלָּה וָסוֹף, אַף עַל פִּי שְׁהִיא פַּת חֻלִּין; וְאַף עַל פִּי שְׁאֵין יָדָיו מְלֻכְלָכוֹת, וְאֵינוּ יוֹדֵעַ לָהֶם טֻמְאָה, לֹא יֹאכַל, עַד שֶׁיִּטֹּל שְׁתֵּי יָדָיו.  וְכֵן כָּל דָּבָר שֶׁטִּבּוּלוֹ בְּמַשְׁקִין--צָרִיךְ נְטִילַת יָדַיִם, תְּחִלָּה.</P>

<P><B>ו,ב</B>  כָּל הַנּוֹטֵל יָדָיו--בֵּין לַאֲכִילָה, בֵּין לְקִרְיַת שְׁמַע, בֵּין לִתְפִלָּה--מְבָרֵךְ בַּתְּחִלָּה, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל נְטִילַת יָדָיִם:  שֶׁזּוֹ מִצְוַת חֲכָמִים הִיא שֶׁנִּצְטַוִּינוּ בַּתּוֹרָה לִשְׁמֹעַ מֵהֶן, שֶׁנֶּאֱמָר "עַל-פִּי הַתּוֹרָה אֲשֶׁר יוֹרוּךָ" (דברים יז,יא).  וּמַיִם אַחֲרוֹנִים--אֵין מְבָרְכִין עֲלֵיהֶן, שְׁאֵינָן אֵלָא מִפְּנֵי הַסַּכָּנָה; וּלְפִיכָּךְ חַיָּב אָדָם לְהִזָּהֵר בָּהֶן יָתֵר.</P>

<P><B>ו,ג</B>  נְטִילַת יָדַיִם בֵּין תַּבְשִׁיל לְתַבְשִׁיל, רְשׁוּת--רָצָה נוֹטֵל, רָצָה אֵינוּ נוֹטֵל.  וּפֵרוֹת שֶׁלַּחֻלִּין--אֵינָן צְרִיכִין נְטִילַת יָדַיִם, לֹא בַּתְּחִלָּה וְלֹא בַּסּוֹף; וְכָל הַנּוֹטֵל יָדָיו לַפֵּרוֹת, הֲרֵי זֶה מִגַּסֵּי הָרוּחַ.</P>

<P><B>ו,ד</B>  כָּל אֶת הַמֶּלַח, צָרִיךְ נְטִילַת יָדַיִם בָּאַחֲרוֹנָה--שֶׁמֶּא יֵשׁ בּוֹ מֶלַח סְדוֹמִית אוֹ מֶלַח שֶׁטִּבְעוֹ כְּטֶבַע מֶלַח סְדוֹמִית, וְיַעְבִיר יָדָיו עַל עֵינָיו וְיִסָּמֵה; וּמִפְּנֵי זֶה חִיְּבוּ לִטֹּל יָדַיִם בְּסוֹף כָּל סְעוֹדָה, מִפְּנֵי הַמֶּלַח.  וּבַמַּחֲנֶה, פְּטוּרִין מִנְּטִילַת יָדַיִם בַּתְּחִלָּה, מִפְּנֵי שְׁהֶן טְרוּדִין בַּמִּלְחָמָה; וְחַיָּבִין בָּאַחֲרוֹנָה, מִפְּנֵי הַסַּכָּנָה.</P>

<P><B>ו,ה</B>  [ד] עַד הֵיכָן הִיא נְטִילַת יָדַיִם, עַד הַפֵּרֶק; וְכַמָּה שֵׁעוּר הַמַּיִם, רְבִיעִית לְכָל שְׁתֵּי יָדַיִם.  וְכָל שֶׁחוֹצֵץ בִּטְבִילָה, חוֹצֵץ בִּנְטִילַת יָדַיִם; וְכָל הָעוֹלֶה לְמִדַּת הַמִּקְוָה, עוֹלֶה לְשֵׁעוּר רְבִיעִית.</P>

<P><B>ו,ו</B>  [ה] כָּל הַצָּרִיךְ נְטִילַת יָדַיִם--אִם הִטְבִּיל יָדָיו בְּמֵי מִקְוָה, אֵינוּ צָרִיךְ דָּבָר אַחֵר; וְאִם הִטְבִּילָן בְּמַיִם שְׁאֵין בָּהֶן שֵׁעוּר מִקְוָה, אוֹ בְּמַיִם שְׁאוּבִין שֶׁבַּקַּרְקָע, לֹא עָשָׂה כְּלוּם, שְׁאֵין הַמַּיִם הַשְּׁאוּבִין מְטַהֲרִין אֶת הַיָּדַיִם אֵלָא בִּנְטִילָה.</P>

<P><B>ו,ז</B>  [ו] כָּל הַנּוֹטֵל יָדָיו, צָרִיךְ לְהִזָּהֵר בְּאַרְבָּעָה דְּבָרִים:  בַּמַּיִם עַצְמָן, שֶׁלֹּא יִהְיוּ פְּסוּלִין לִנְטִילַת יָדַיִם; וּבַשֵּׁעוּר, שֶׁיִּהְיֶה בָּהֶן רְבִיעִית לְכָל שְׁתֵּי יָדַיִם; וּבַכְּלִי, שֶׁיִּהְיוּ הַמַּיִם שֶׁנּוֹטְלִין בָּהֶן בִּכְלִי; וּבַנּוֹטֵל, שֶׁיְּהוּ הַמַּיִם בָּאִים מִכּוֹחַ נוֹתֵן.</P>

<P><B>ו,ח</B>  [ז] אַרְבָּעָה דְּבָרִים פּוֹסְלִין אֶת הַמַּיִם--שִׁנּוּי מַרְאֶה, וְגִלּוּי, וַעֲשִׂיַּת מְלָאכָה בָּהֶן, וְהֶפְסֵד הַמּוֹנֵעַ אֶת הַבְּהֵמָה מִלִּשְׁתּוֹת מֵהֶן.  כֵּיצַד:  מַיִם שֶׁנִּשְׁתַּנּוּ מַרְאֵיהֶן--בֵּין בַּכֵּלִים בֵּין בַּקַּרְקָעוֹת, בֵּין מֵחֲמַת דָּבָר שֶׁנָּפַל לְתוֹכָן בֵּין מֵחֲמַת מְקוֹמָן--הֲרֵי אֵלּוּ פְּסוּלִין.  וְכֵן אִם נִתְגַּלּוּ גִּלּוּי הָאוֹסֵר אוֹתָן מִן הַשְּׁתִיָּה, נִפְסְלוּ לִנְטִילַת יָדַיִם.</P>

<P><B>ו,ט</B>  [ח] כָּל מַיִם שֶׁנַּעֲשָׂה בָּהֶן מְלָאכָה, נַעֲשׂוּ שׁוֹפְכִין וּפְסוּלִים לִנְטִילַת יָדַיִם.  כֵּיצַד:  מַיִם שְׁאוּבִין שֶׁהֵדִיחַ בָּהֶן כֵּלִים, אוֹ שֶׁשָּׁרָה בָּהֶן פִּתּוֹ, וְכַיּוֹצֶא בְּזֶה, בֵּין בַּכֵּלִים בֵּין בַּקַּרְקָעוֹת--פְּסוּלִין לִנְטִילַת יָדַיִם.  הֵדִיחַ בָּהֶן כֵּלִים מוּדָחִין אוֹ חֲדָשִׁים, לֹא פְסָלָן.  מַיִם שֶׁהַנַּחְתּוֹם מְטַבֵּל בָּהֶן אֶת הַכְּעָכִין, פְּסוּלִין; וּשְׁהוּא חוֹפֵן מֵהֶן בְּשָׁעַת לִישָׁה, כְּשֵׁרִים--שֶׁהַמַּיִם שֶׁבְּחָפְנָיו, הֶם שֶׁנַּעֲשׂוּ בָּהֶן מְלָאכָה, אֲבָל הַמַּיִם שֶׁחָפַן מֵהֶן, הֲרֵי הֶן בְּכַשְׁרוּתָן.</P>

<P><B>ו,י</B>  [ט] כָּל מַיִם שֶׁנִּפְסְלוּ מִשְּׁתִיַּת הַכֶּלֶב--כְּגוֹן שֶׁהָיוּ מָרִים אוֹ מְלוּחִין אוֹ עֲכוּרִין אוֹ רֵיחָן רָע, עַד שֶׁלֹּא יִשְׁתֶּה אוֹתָן הַכֶּלֶב--בַּכֵּלִים, פְּסוּלִין לִנְטִילַת יָדַיִם; וּבַקַּרְקָעוֹת, כְּשֵׁרִים לְהַטְבִּיל בָּהֶן.  חַמֵּי טְבֶרְיָה--בִּמְקוֹמָן, מַטְבִּילִין בָּהֶן אֶת הַיָּדַיִם; אֲבָל אִם נָטַל מֵהֶן בִּכְלִי, אוֹ שֶׁהִפְלִיג מֵהֶן אַמָּה לְמָקוֹם אַחֵר--אֵין נוֹטְלִין מֵהֶן לֹא רִאשׁוֹנִים וְלֹא אַחֲרוֹנִים, מִפְּנֵי שְׁאֵינָן רְאוּיִין לִשְׁתִיַּת הַבְּהֵמָה.</P>

<P><B>ו,יא</B>  [י] יֵשׁ לַנּוֹטֵל לִתֵּן עַל יָדָיו מְעַט מְעַט, עַד שֶׁיִּתֵּן כַּשֵּׁעוּר; וְאִם נָתַן הָרְבִיעִית כֻּלָּהּ בִּשְׁטִיפָה אַחַת, כָּשֵׁר.  נוֹטְלִין אַרְבָּעָה חֲמִשָּׁה, זֶה בְּצַד זֶה, אוֹ יַד זֶה עַל גַּבֵּי יַד זֶה, בִּשְׁטִיפָה אַחַת--וּבִלְבָד שֶׁיַּרְפּוּ יְדֵיהֶם, כְּדֵי שֶׁיָּבוֹא בֵּינֵיהֶן הַמַּיִם, וְיִהְיֶה בְּאוֹתָהּ הַשְּׁטִיפָה, כְּדֵי רְבִיעִית לְכָל אֶחָד וְאֶחָד.</P>

<P><B>ו,יב</B>  [יא] אֵין נוֹטְלִין לַיָּדַיִם לֹא בְּדָפְנוֹת הַכֵּלִים, וְלֹא בְּשׁוּלֵי הַמְּחָץ, וְלֹא בַּחֲרָסִים, וְלֹא בִּמְגוּפַת הֶחָבִית.  וְאִם תִּקַּן הַמְּגוּפָה לִנְטִילָה, נוֹטְלִין מִמֶּנָּה לַיָּדַיִם; וְכֵן הַחֵמֶת שֶׁתִּקְּנָהּ, נוֹתְנִין בָּהּ לַיָּדַיִם.  אֲבָל שַׂק וְקֻפָּה--אַף עַל פִּי שֶׁתִּקְּנָן, אֵין נוֹתְנִין מֵהֶן לַיָּדַיִם.  וְלֹא יִתֵּן לַחֲבֵרוֹ בְּחָפְנָיו, שְׁאֵין חָפְנָיו כְּלִי.  וְכֵלִים שֶׁנִּשְׁבְּרוּ שְׁבִירָה הַמְּטַהֶרֶת אוֹתָם מִידֵי טֻמְאָה--אֵין נוֹתְנִין בָּהֶן לַיָּדַיִם, מִפְּנֵי שְׁהֶן שִׁבְרֵי כֵּלִים.</P>

<P><B>ו,יג</B>  [יב] בְּכָל הַכֵּלִים, נוֹטְלִין לַיָּדַיִם, אַפִלּוּ כְּלֵי גְּלָלִים, וּכְלֵי אֲדָמָה--וְהוּא, שֶׁיִּהְיוּ שְׁלֵמִים.  כְּלִי שְׁאֵינוּ מַחְזִיק רְבִיעִית, אוֹ שְׁאֵין בּוֹ רְבִיעִית--אֵין נוֹתְנִין מִמֶּנּוּ לַיָּדַיִם.</P>

<P><B>ו,יד</B>  [יג] הַכֹּל כְּשֵׁרִים לִתֵּן לַיָּדַיִם, אַפִלּוּ חֵרֵשׁ שׁוֹטֶה וְקָטָן.  אִם אֵין שָׁם אַחֵר--מַנִּיחַ הַכְּלִי בֵּין בִּרְכָּיו, וְצָק עַל יָדָיו, אוֹ יַטֶּה הֶחָבִית עַל יָדָיו, וְיִטֹּל; אוֹ נוֹטֵל יָדוֹ אַחַת וְצָק בְּזוֹ עַל זוֹ, וְחוֹזֵר וְצָק בָּרִאשׁוֹנָה עַל הַשְּׁנִיָּה.  וְהַקּוּף, נוֹטֵל לְיָדַיִם.</P>

<P><B>ו,טו</B>  [יד] הַשֹּׁקֶת שֶׁדּוֹלֶה הָאָדָם בְּיָדוֹ אוֹ בְּגַלְגַּל וְנוֹתֵן לְתוֹכָהּ, וְהַמַּיִם נִמְשָׁכִין מִמֶּנָּה בְּאַמָּה וְהוֹלְכִין וּמַשְׁקִין הַיְּרָקוֹת אוֹ הַבְּהֵמָה, וְהִנִּיחַ יָדָיו בַּשֹּׁקֶת, וְעָבְרוּ הַמַּיִם וְשָׁטְפוּ עַל יָדָיו--לֹא עָלְתָה לוֹ נְטִילָה, שֶׁהֲרֵי אֵין כָּאן נוֹתֵן עַל יָדָיו; וְאִם הָיוּ יָדָיו קְרוֹבוֹת לִשְׁפִיכַת הַדְּלִי, עַד שֶׁנִּמְצְאוּ הַמַּיִם שָׁטְפוּ עַל יָדָיו מִכּוֹחַ נְתִינַת הָאָדָם--עָלְתָה לוֹ נְטִילָה.</P>

<P><B>ו,טז</B>  [טו] מַיִם שֶׁנִּסְתַּפַּק לוֹ אִם נַעֲשָׂה בָּהֶן מְלָאכָה אוֹ לֹא נַעֲשָׂה, אִם יֵשׁ בָּהֶן כַּשֵּׁעוּר אוֹ שְׁאֵין בָּהֶן, אִם הֶם טְהוֹרִים אוֹ טְמֵאִים, סְפֵק נָטַל יָדָיו סְפֵק לֹא נָטַל יָדָיו--סְפֵקוֹ טָהוֹר:  שֶׁכָּל סָפֵק שֶׁבְּטַהְרַת הַיָּדַיִם, טָהוֹר.</P>

<P><B>ו,יז</B>  [טז] מַיִם רִאשׁוֹנִים--צָרִיךְ שֶׁיַּגְבִּיהַּ יָדָיו לְמַעְלָה, שֶׁלֹּא יֵצְאוּ מַיִם חוּץ לַפֵּרֶק וְיַחְזְרוּ וִיטַמְּאוּ אֶת הַיָּדַיִם; וְאַחֲרוֹנִים--צָרִיךְ שֶׁיַּשְׁפִּיל יָדָיו לְמַטָּה, כְּדֵי שֶׁיֵּצֵא כָּל כּוֹחַ הַמֶּלַח שֶׁעַל יָדָיו.  מַיִם רִאשׁוֹנִים, נִטָּלִין בֵּין עַל גַּבֵּי כְּלִי בֵּין עַל גַּבֵּי קַרְקָע; וְאַחֲרוֹנִים, אֵינָן נִטָּלִין עַל גַּבֵּי קַרְקָע.  מַיִם רִאשׁוֹנִים, בֵּין בְּחַמֵּי הָאוּר בֵּין בְּצוֹנֵן.  אַחֲרוֹנִים, אֵין נִטָּלִין בְּחַמִּין--וְהוּא, שֶׁיִּהְיוּ חַמִּין שֶׁהַיָּד סוֹלֶדֶת בָּהֶן, מִפְּנֵי שְׁאֵין מַעְבִירִין אֶת הַזֻּהְמָה, שְׁאֵינוּ יָכוֹל לְפַשְׁפַּשׁ בָּהֶן; אֲבָל אִם הָיוּ פּוֹשְׁרִין, נוֹטְלִין מֵהֶן בָּאַחֲרוֹנָה.</P>

<P><B>ו,יח</B>  [יז] נוֹטֵל אָדָם יָדָיו שַׁחְרִית, וּמַתְנֶה עֲלֵיהֶן לְכָל הַיּוֹם, וְאֵינוּ צָרִיךְ לִטֹּל יָדָיו, לְכָל אֲכִילָה וַאֲכִילָה:  וְהוּא, שֶׁלֹּא הִסִּיחַ דַּעְתּוֹ מֵהֶן; אֲבָל אִם הִסִּיחַ דַּעְתּוֹ מֵהֶן, צָרִיךְ לִטֹּל יָדָיו בְּכָל עֵת שֶׁצָּרִיךְ נְטִילָה.</P>

<P><B>ו,יט</B>  [יח] לָט אָדָם אֶת יָדָיו בְּמַפָּה, וְאוֹכֵל בָּהֶן פַּת אוֹ דָּבָר שֶׁטִּבּוּלוֹ בְּמַשְׁקִין, אַף עַל פִּי שֶׁלֹּא נָטַל יָדָיו.  הַמַּאֲכִיל לַאֲחֵרִים, אֵינוּ צָרִיךְ נְטִילַת יָדַיִם; וְהָאוֹכֵל, צָרִיךְ נְטִילַת יָדַיִם, אַף עַל פִּי שְׁאֵינוּ נוֹגֵעַ בְּמַאֲכָל, אֵלָא אַחֵר הוּא הַמַּאֲכִילוֹ.  וְהוּא הַדִּין לָאוֹכֵל בַּמַּגְרֵפָה, שֶׁצָּרִיךְ נְטִילַת יָדַיִם.</P>

<P><B>ו,כ</B>  [יט] אָסוּר לְהַאֲכִיל לְמִי שֶׁלֹּא נָטַל יָדָיו, אַף עַל פִּי שְׁהוּא נוֹתֵן לְתוֹךְ פִּיו.  וְאָסוּר לְזַלְזַל בִּנְטִילַת יָדַיִם; וְצִוּוּי הַרְבֵּה צִוּוּ חֲכָמִים עַל נְטִילַת יָדַיִם, וְהִזְהִירוּ עַל הַדָּבָר.  אַפִלּוּ אֵין לוֹ מַיִם אֵלָא כְּדֵי לִשְׁתּוֹת, נוֹטֵל יָדָיו בְּמִקְצָתָן, וְאַחַר כָּךְ אוֹכֵל, וְשׁוֹתֶה מִקְצָתָן.</P>

<P><B>ו,כא</B>  [כ] צָרִיךְ אָדָם לְנַגַּב אֶת יָדָיו, וְאַחַר כָּךְ יֹאכַל; וְכָל הָאוֹכֵל בְּלֹא נִגּוּב יָדַיִם, כְּאוֹכֵל לֶחֶם טָמֵא.  וְכָל הַנּוֹטֵל יָדָיו בָּאַחֲרוֹנָה, מְנַגֵּב וְאַחַר כָּךְ מְבָרֵךְ.  וְתֵכֶף לִנְטִילַת יָדַיִם, בִּרְכַת הַמָּזוֹן:  לֹא יַפְסִיק בֵּינֵיהֶן בְּדָבָר אַחֵר; אַפִלּוּ לִשְׁתּוֹת מַיִם אַחַר שֶׁנּוֹטֵל יָדָיו בָּאַחֲרוֹנָה, אָסוּר עַד שֶׁיְּבָרַךְ בִּרְכַת הַמָּזוֹן.
<BR> </P>

<H2>הִלְכּוֹת בְּרָכוֹת פֵּרֶק ז</H2>

<P><B>ז,א</B>  מִנְהָגוֹת רַבּוֹת נָהֲגוּ חַכְמֵי יִשְׂרָאֵל בַּסְּעוֹדָה, וְכֻלָּן דֶּרֶךְ אֶרֶץ הֶן; וְאֵלּוּ הֶן:  כְּשֶׁנִּכְנָסִין לַסְּעוֹדָה, גָּדוֹל שֶׁבְּכֻלָּן נוֹטֵל יָדָיו תְּחִלָּה, וְאַחַר כָּךְ נִכְנָסִין, וְיוֹשְׁבִין מְסֻבִּין.  וְגָדוֹל מֵסֶב בָּרֹאשׁ, וְשֵׁנִי לוֹ לְמַטָּה מִמֶּנּוּ; הָיוּ שָׁלוֹשׁ מִטּוֹת, גָּדוֹל מֵסֶב בָּרֹאשׁ, וְשֵׁנִי לוֹ לְמַעְלָה מִמֶּנּוּ, וּשְׁלִישִׁי לוֹ לְמַטָּה מִמֶּנּוּ.</P>

<P><B>ז,ב</B>  בַּעַל הַבַּיִת מְבָרֵךְ הַמּוֹצִיא, וּמַשְׁלִים הַבְּרָכָה וְאַחַר כָּךְ בּוֹצֵעַ; וְהָאוֹרֵחַ מְבָרֵךְ בִּרְכַת הַמָּזוֹן, כְּדֵי שֶׁיְּבָרַךְ לְבַעַל הַבַּיִת.  אִם הָיוּ כֻּלָּן בַּעֲלֵי הַבַּיִת--גָּדוֹל שֶׁבְּכֻלָּן בּוֹצֵעַ, וְהוּא מְבָרֵךְ בִּרְכַת הַמָּזוֹן.</P>

<P><B>ז,ג</B>  אֵין הַבּוֹצֵעַ רַשָּׁאי לִבְצֹעַ, עַד שֶׁיָּבִיאוּ מֶלַח וְלִפְתָּן לִפְנֵי כָּל אֶחָד וְאֶחָד, אֵלָא אִם כֵּן נִתְכַּוְּנוּ לֶאֱכֹל פַּת חֲרֵבָה.  וְאֵינוּ בּוֹצֵעַ לֹא פְּרוּסָה קְטַנָּה, מִפְּנֵי שְׁהוּא נִרְאֶה כְּצַר עַיִן, וְלֹא פְּרוּסָה יָתֵר מִכַּבֵּיצָה, מִפְּנֵי שֶׁנִּרְאֶה כְּרַעְבְּתָן; וּבַשַּׁבָּת, יֵשׁ לוֹ לִבְצֹעַ פְּרוּסָה גְּדוֹלָה.  וְאֵינוּ בּוֹצֵעַ, אֵלָא מִמְּקוֹם שֶׁבָּשֵׁל יָפֶה יָפֶה.</P>

<P><B>ז,ד</B>  מִצְוָה מִן הַמֻּבְחָר, לִבְצֹעַ מִכִּכָּר שְׁלֵמָה; אִם הָיְתָה שָׁם שְׁלֵמָה שֶׁלִּשְׂעוֹרִים וּפְרוּסָה שֶׁלְּחִטִּים, מַנִּיחַ פְּרוּסָה בְּתוֹךְ שְׁלֵמָה, וּבוֹצֵעַ מִשְּׁתֵּיהֶם, כְּדֵי שֶׁיִּבְצַע מֵחִטִּים וּמִשְּׁלֵמָה.  וּבַשַּׁבָּת וּבְיָמִים טוֹבִים, חַיָּב לִבְצֹעַ עַל שְׁתֵּי כִּכְּרוֹת; נוֹטֵל שְׁתֵּיהֶן בְּיָדוֹ, וּבוֹצֵעַ אַחַת מֵהֶם.</P>

<P><B>ז,ה</B>  הַבּוֹצֵעַ נוֹתֵן פְּרוּסָה לִפְנֵי כָּל אֶחָד וְאֶחָד, וְהָאֶחָד נוֹטֵל בְּיָדוֹ; וְאֵינוּ נוֹתֵן בְּיַד הָאוֹכֵל, אֵלָא אִם כֵּן הָיָה אָבֵל.  וְהַבּוֹצֵעַ, הוּא שֶׁפּוֹשֵׁט יָדוֹ תְּחִלָּה וְאוֹכֵל, וְאֵין הַמְּסֻבִּין רַשָּׁאִין לִטְעֹם, עַד שֶׁיִּטְעֹם הַמְּבָרֵךְ; וְאֵין הַבּוֹצֵעַ רַשָּׁאי לִטְעֹם, עַד שֶׁיִּכְלֶה אָמֵן מִפִּי רֹב הַמְּסֻבִּין.  וְאִם רָצָה הַבּוֹצֵעַ לַחְלֹק כָּבוֹד לְרִבּוֹ, אוֹ לְמִי שְׁהוּא גָּדוֹל מִמֶּנּוּ בְּחָכְמָה, וְיַנִּיחֶנּוּ לִפְשֹׁט יָדוֹ קֹדֶם לוֹ--הָרְשׁוּת בְּיָדוֹ.</P>

<P><B>ז,ו</B>  שְׁנַיִם, מַמְתִּינִין זֶה לְזֶה בַּקְּעָרָה; שְׁלוֹשָׁה, אֵין מַמְתִּינִין.  גָּמְרוּ מֵהֶן שְׁנַיִם, הַשְּׁלִישִׁי מַפְסִיק עִמָּהֶן; גָּמַר אֶחָד מֵהֶן, הַשְּׁנַיִם אֵין מַפְסִיקִין לוֹ, אֵלָא אוֹכְלִין וְהוֹלְכִין, עַד שֶׁגּוֹמְרִין.</P>

<P><B>ז,ז</B>  אֵין מְסִיחִין בַּסְּעוֹדָה, כְּדֵי שֶׁלֹּא יָבוֹא לִידֵי סַכָּנָה; וּמִפְּנֵי זֶה אִם בָּא לָהֶם יַיִן בְּתוֹךְ הַמָּזוֹן, כָּל אֶחָד וְאֶחָד מְבָרֵךְ לְעַצְמוֹ, שְׁאִם בֵּרַךְ אֶחָד וְיַעֲנֶה הָעוֹנֶה אָמֵן בְּשָׁעַת הַבְּלִיעָה, יָבוֹא לִידֵי סַכָּנָה.  וְאֵין מִסְתַּכְּלִין בִּפְנֵי הָאוֹכֵל, וְלֹא בִּמְנָתוֹ, שֶׁלֹּא לְבַיִּשׁוֹ.</P>

<P><B>ז,ח</B>  [ז] הַשַּׁמָּשׁ הָעוֹמֵד לִפְנֵי הַמְּסֻבִּין, אֵינוּ אוֹכֵל עִמָּהֶן; וְדֶרֶךְ רַחְמָנוּת הִיא לִתֵּן לְתוֹךְ פִּיו מִכָּל תַּבְשִׁיל וְתַבְשִׁיל, כְּדֵי לְיַשַּׁב דַּעְתּוֹ.  וְאִם נָתְנוּ לוֹ יַיִן, מְבָרֵךְ עַל כָּל כּוֹס וְכוֹס שֶׁנּוֹתְנִין לוֹ, מִפְּנֵי שְׁאֵין שְׁתִיָּתוֹ תְּלוּיָה בִּרְצוֹנוֹ, אֵלָא בִּרְצוֹנָם.</P>

<P><B>ז,ט</B>  [ח] יָצָא אֶחָד מִן הַמְּסֻבִּין לְהַשְׁתִּין מַיִם, נוֹטֵל יָדוֹ אַחַת וְנִכְנָס; דִּבַּר עִם חֲבֵרוֹ וְהִפְלִיג, נוֹטֵל שְׁתֵּי יָדָיו וְנִכְנָס.  וְאִם הָיוּ מְסֻבִּין לִשְׁתִיָּה, נִכְנָס וְיוֹשֵׁב בִּמְקוֹמוֹ וְנוֹטֵל יָדָיו, וְאַחַר כָּךְ מַחְזִיר פָּנָיו לָאוֹרְחִים; וְלָמָּה נוֹטֵל בִּמְקוֹמוֹ--שֶׁמֶּא יְדַמּוּ שֶׁלֹּא נָטַל יָדָיו, מִפְּנֵי שְׁאֵין שָׁם אֲכִילָה.</P>

<P><B>ז,י</B>  [ט] אֵין מַנִּיחִין בָּשָׂר חַי עַל הַפַּת, וְאֵין מַעְבִירִין כּוֹס מָלֵא עַל הַפַּת, וְאֵין סוֹמְכִין אֶת הַקְּעָרָה בַּפַּת.  וְאֵין זוֹרְקִין אֶת הַפַּת, וְלֹא אֶת הַחֲתִכּוֹת; וְלֹא אֶת הָאֹכָלִין שְׁאֵין לָהֶם קְלִפִּין, כְּגוֹן תֻּתִּים וַעֲנָבִים וּתְאֵנִים, מִפְּנֵי שְׁהֶן נִמְאָסִין.  וּמֻתָּר לְהַמְשִׁיךְ יַיִן בְּצִינוֹרוֹת בְּבָתֵּי חֲתָנִים; וְזוֹרְקִין לִפְנֵיהֶן קְלָיוֹת וֶאֱגוֹזִים, בִּימוֹת הַחַמָּה, אֲבָל לֹא בִּימוֹת הַגְּשָׁמִים, מִפְּנֵי שֶׁנִּמְאָסִין.  וְאֵין נוֹטְלִין יָדַיִם בְּיַיִן, בֵּין חַי בֵּין מָזוּג.  וְכֵן אֵין מַפְסִידִין שְׁאָר אֹכָלִין וּמַשְׁקִין, דֶּרֶךְ בִּזּוּי וּבְעִיטָה.</P>

<P><B>ז,יא</B>  [י] אָסוּר לָאוֹרְחִים לִטֹּל כְּלוּם מִמַּה שֶׁלִּפְנֵיהֶם, וְלִתֵּן בְּיַד בְּנוֹ אוֹ בִּתּוֹ שֶׁלְּבַעַל הַבַּיִת--שֶׁמֶּא יִתְבַּיַּשׁ בַּעַל הַסְּעוֹדָה, שֶׁהֲרֵי אֵין לוֹ אֵלָא מַה שֶׁהֵבִיא לִפְנֵיהֶן, וְנִמְצְאוּ הַקְּטַנִּים נוֹטְלִין אוֹתָן וְהוֹלְכִין.  לֹא יִשְׁלַח אָדָם לַחֲבֵרוֹ חָבִית יַיִן, וְשֶׁמֶן צָף עַל פִּיהָ--שֶׁמֶּא יִשְׁלַח לוֹ אָדָם חָבִית שֶׁכֻּלָּהּ שֶׁמֶן וִידַמֶּה שְׁהִיא יַיִן, וְשֶׁמֶן הוּא שֶׁעַל פָּנֶיהָ בִּלְבָד, וִיזָמַן אוֹרְחִים, וְיִתְבַּיַּשׁ.  וְכֵן כָּל כַּיּוֹצֶא בִּדְבָרִים אֵלּוּ, הַמְּבִיאִין לִידֵי בּוּשָׁה לְבַעַל הַסְּעוֹדָה--אֲסוּרִין.</P>

<P><B>ז,יב</B>  [יא] גָּמְרוּ מִלֶּאֱכֹל--מְסַלְּקִין אֶת הַשֻּׁלְחָן וּמְכַבְּדִין אֶת הַמָּקוֹם שֶׁאָכְלוּ בּוֹ, וְאַחַר כָּךְ נוֹטְלִין אֶת יְדֵיהֶן:  שֶׁמֶּא יִשָּׁאֵר שָׁם פֵּרוּרִין שֶׁיֵּשׁ בָּהֶן כַּזַּיִת, שֶׁאָסוּר לְהַלַּךְ עֲלֵיהֶן וְלִרְחֹץ עֲלֵיהֶן; אֲבָל פֵּרוּרִין שְׁאֵין בָּהֶן כַּזַּיִת, מֻתָּר לְאַבְּדָן בַּיָּד.</P>

<P><B>ז,יג</B>  [יב] הֵבִיאוּ לָהֶן מַיִם לִנְטִילָה--כָּל שֶׁמְּבָרֵךְ בִּרְכַת הַמָּזוֹן, הוּא נוֹטֵל יָדָיו תְּחִלָּה, כְּדֵי שֶׁלֹּא יֵשֵׁב הַגָּדוֹל וְיָדָיו מְזֹהָמוֹת, עַד שֶׁיִּטֹּל אַחֵר.  וּשְׁאָר הַסּוֹעֲדִין, נוֹטְלִין יָדָן בַּסּוֹף זֶה אַחַר זֶה; וְאֵין מְכַבְּדִין בְּדָבָר זֶה, שְׁאֵין מְכַבְּדִין בְּיָדַיִם מְזֹהָמוֹת, וְלֹא בִּדְרָכִים, וְלֹא בִּגְשָׁרִים--אֵלָא בְּפֶתַח הָרָאוּי לִמְזוּזָה, וּבְשָׁעַת כְּנִיסָה.</P>

<P><B>ז,יד</B>  [יג] גָּמְרוּ לִטֹּל יְדֵיהֶן, וְנִגְּבוּ יְדֵיהֶן, וּבֵרְכוּ בִּרְכַת הַמָּזוֹן, וְהֵבִיאוּ אֶת הַמֻּגְמָר--הַגָּדוֹל שֶׁבֵּרַךְ בִּרְכַת הַמָּזוֹן, הוּא מְבָרֵךְ עַל הַמֻּגְמָר; וְכֻלָּם עוֹנִים אָמֵן.</P>

<P><B>ז,טו</B>  [יד] אִם הָיָה שָׁם יַיִן--מְבִיאִין כּוֹס מַחְזִיק רְבִיעִית, אוֹ יָתֵר עַל רְבִיעִית; וּמְבִיאִין מִין בְּשָׂמִים:  אוֹחֵז אֶת הַיַּיִן בִּימִינוֹ, וְאֶת הַבְּשָׂמִים בִּשְׂמֹאלוֹ, וּמְבָרֵךְ בִּרְכַת הַמָּזוֹן; וְאַחַר כָּךְ מְבָרֵךְ עַל הַיַּיִן, וְאַחַר כָּךְ מְבָרֵךְ עַל הַבֹּשֶׂם.  אִם הָיָה הַבְּשָׂמִים שֶׁמֶן עָרֵב וְכַיּוֹצֶא בּוֹ, טָחוֹ בְּרֹאשׁ הַשַּׁמָּשׁ; וְאִם הָיָה הַשַּׁמָּשׁ תַּלְמִיד חֲכָמִים, טָחוֹ בַּכּוֹתָל, כְּדֵי שֶׁלֹּא יֵצֵא מְבֻשָּׂם לַשּׁוּק.</P>

<P><B>ז,טז</B>  [טו] אַף עַל פִּי שְׁאֵין בִּרְכַת הַמָּזוֹן טְעוּנָה יַיִן, אִם בֵּרַךְ עַל הַיַּיִן כַּמִּנְהָג שֶׁאָמַרְנוּ, צָרִיךְ שֶׁיָּדִיחַ הַכּוֹס שֶׁלַּבְּרָכָה מִבִּפְנִים, וְיִשְׁטֹף אוֹתוֹ מִבַּחוּץ; וִימַלְּאֶנּוּ יַיִן חַי, וְכֵיוָן שֶׁיַּגִּיעַ לְבִרְכַת הָאָרֶץ, נוֹתֵן לְתוֹכוֹ מְעַט מַיִם, כְּדֵי שֶׁיְּהֶא עָרֵב לִשְׁתִיָּה.  וְאֵין מְסִיחִין עַל כּוֹס שֶׁלְּבִרְכַת הַמָּזוֹן, אֵלָא הַכֹּל שׁוֹתְקִין, עַד שֶׁתִּכְלֶה בִּרְכַת הַמָּזוֹן וְהַיַּיִן, וְיִשְׁתּוּ.
<BR> </P>

<H2>הִלְכּוֹת בְּרָכוֹת פֵּרֶק ח</H2>

<P><B>ח,א</B>  כָּל פֵּרוֹת הָאִילָן--מְבָרְכִין עֲלֵיהֶן בַּתְּחִלָּה, בּוֹרֵא פְּרִי הָעֵץ; וּבַסּוֹף, בּוֹרֵא נְפָשׁוֹת רַבּוֹת:  חוּץ מֵחֲמֵשֶׁת הַמִּינִים הַכְּתוּבִין בַּתּוֹרָה, וְהֶן עֲנָבִים וְרִמּוֹנִים וּתְאֵנִים וְזֵיתִים וּתְמָרִים--שְׁהוּא מְבָרֵךְ עֲלֵיהֶן בַּסּוֹף, בְּרָכָה אַחַת מֵעֵין שָׁלוֹשׁ.  וְכָל פֵּרוֹת הָאָרֶץ וְהַיְּרָקוֹת--מְבָרְכִין עֲלֵיהֶן בַּתְּחִלָּה, בּוֹרֵא פְּרִי הָאֲדָמָה; וּלְבַסּוֹף, בּוֹרֵא נְפָשׁוֹת רַבּוֹת.  וּדְבָרִים שְׁאֵין גִּדּוּלֵיהֶן מִן הָאָרֶץ, כְּגוֹן בָּשָׂר וּגְבִנָּה וְדָגִים וּבֵיצִים וּמַיִם וְחָלָב וּדְבַשׁ וְכַיּוֹצֶא בָּהֶן--בַּתְּחִלָּה מְבָרֵךְ שֶׁהַכֹּל, וּלְבַסּוֹף בּוֹרֵא נְפָשׁוֹת רַבּוֹת.  וְהַשּׁוֹתֶה מַיִם שֶׁלֹּא לְרַוּוֹת צְמָאוֹ--אֵינוּ טָעוּן בְּרָכָה, לֹא לְפָנָיו וְלֹא לְאַחֲרָיו.</P>

<P><B>ח,ב</B>  הַסּוֹחֵט פֵּרוֹת וְהוֹצִיא מֵהֶן מַשְׁקִין--מְבָרֵךְ עֲלֵיהֶן בַּתְּחִלָּה, שֶׁהַכֹּל; וּלְבַסּוֹף, בּוֹרֵא נְפָשׁוֹת רַבּוֹת:  חוּץ מִן הָעֲנָבִים וְהַזֵּיתִים--שֶׁעַל הַיַּיִן--הוּא מְבָרֵךְ בַּתְּחִלָּה, בּוֹרֵא פְּרִי הַגֶּפֶן; וּלְבַסּוֹף, בְּרָכָה אַחַת מֵעֵין שָׁלוֹשׁ.  וְעַל הַשֶּׁמֶן--הוּא מְבָרֵךְ בַּתְּחִלָּה, בּוֹרֵא פְּרִי הָעֵץ:  בַּמֶּה דְּבָרִים אֲמוּרִים, שֶׁהָיָה חוֹשֵׁשׁ בִּגְרוֹנוֹ וְשָׁתָה הַשֶּׁמֶן עִם מֵי הַשְּׁלָקוֹת וְכַיּוֹצֶא בָּהֶן, שֶׁהֲרֵי נִהְנָה בִּשְׁתִיָּתוֹ; אֲבָל אִם שָׁתָה הַשֶּׁמֶן לְבַדּוֹ, אוֹ שֶׁלֹּא הָיָה חוֹשֵׁשׁ בִּגְרוֹנוֹ--מְבָרֵךְ עָלָיו שֶׁהַכֹּל, שֶׁהֲרֵי לֹא נִהְנֶה בְּטַעַם הַשֶּׁמֶן.</P>

<P><B>ח,ג</B>  פֵּרוֹת אוֹ יְרָקוֹת שֶׁדַּרְכָּן לְהֵאָכֵל חַיִּים--אִם בִּשְּׁלָן אוֹ שְׁלָקָן--מְבָרֵךְ עֲלֵיהֶן בַּתְּחִלָּה, שֶׁהַכֹּל; וּלְבַסּוֹף, בּוֹרֵא נְפָשׁוֹת רַבּוֹת.  וִירָקוֹת שֶׁדַּרְכָּן לְהֵאָכֵל שְׁלוּקִין כְּגוֹן כַּרּוּב וְלֶפֶת--אִם אֲכָלָן חַיִּים--מְבָרֵךְ עֲלֵיהֶן בַּתְּחִלָּה, שֶׁהַכֹּל.  וּדְבָרִים שֶׁדַּרְכָּן לְהֵאָכֵל חַיִּים וּמְבֻשָּׁלִין--אֲכָלָן בֵּין חַיִּים בֵּין מְבֻשָּׁלִין--מְבָרֵךְ עֲלֵיהֶן בַּתְּחִלָּה, בְּרָכָה הָרְאוּיָה לָהֶן:  אִם הָיוּ פֵּרוֹת עֵץ, מְבָרֵךְ בּוֹרֵא פְּרִי הָעֵץ; וְאִם הָיוּ פֵּרוֹת אֲדָמָה אוֹ יְרָקוֹת, מְבָרֵךְ בּוֹרֵא פְּרִי הָאֲדָמָה.</P>

<P><B>ח,ד</B>  יְרָקוֹת שֶׁדַּרְכָּן לְהִשָּׁלֵק שֶׁשְּׁלָקָן--מְבָרֵךְ עַל מֵי שְׁלָק שֶׁלָּהֶן, בּוֹרֵא פְּרִי הָאֲדָמָה:  וְהוּא, שֶׁשְּׁלָקָן לִשְׁתּוֹת מֵימֵיהֶן, שֶׁמֵּימֵי שְׁלָקוֹת כִּשְׁלָקוֹת, בִּמְקוֹם שֶׁדַּרְכָּן לִשְׁתּוֹתָן.  דְּבַשׁ תְּמָרִים, מְבָרְכִין עָלָיו תְּחִלָּה שֶׁהַכֹּל.  אֲבָל תְּמָרִים שֶׁמִּעֲכָן בְּיָדוֹ, וְהוֹצִיא גַּרְעִנִּין שֶׁלָּהֶן, וַעֲשָׂיָן כְּמוֹ עִיסָה--מְבָרֵךְ עֲלֵיהֶן בַּתְּחִלָּה, בּוֹרֵא פְּרִי הָעֵץ; וּלְבַסּוֹף, בְּרָכָה אַחַת מֵעֵין שָׁלוֹשׁ.</P>

<P><B>ח,ה</B>  הַקָּנִים הַמְּתוּקִים שֶׁסּוֹחֲטִין אוֹתָן, וּמְבַשְּׁלִין מֵימֵיהֶן עַד שֶׁיִּקְפֶּה וְיִדְמֶה לְמֶלַח--כָּל הַגְּאוֹנִים אָמְרוּ, שֶׁמְּבָרְכִין עָלָיו בּוֹרֵא פְּרִי הָאֲדָמָה, וּמִקְצָת אָמְרוּ, בּוֹרֵא פְּרִי הָעֵץ; וְכֵן אָמְרוּ שֶׁהַמּוֹצֵץ אוֹתָן קָנִים, מְבָרֵךְ בּוֹרֵא פְּרִי הָאֲדָמָה.  וַאֲנִי אוֹמֵר שְׁאֵין זֶה פְּרִי, וְאֵין מְבָרְכִין עָלָיו אֵלָא שֶׁהַכֹּל:  לֹא יִהְיֶה דְּבַשׁ אֵלּוּ הַקָּנִים שֶׁנִּשְׁתַּנָּה עַל יְדֵי הָאוּר, גָּדוֹל מִדְּבַשׁ תְּמָרִים שֶׁלֹּא נִשְׁתַּנָּה, וּמְבָרְכִין עָלָיו, שֶׁהַכֹּל.</P>

<P><B>ח,ו</B>  הַקּוּר, וְהוּא רֹאשׁ הַדֶּקֶל שְׁהוּא כְּמוֹ עֵץ לָבָן--מְבָרֵךְ עָלָיו בַּתְּחִלָּה שֶׁהַכֹּל.  קַפְרָס שֶׁלַּצְּלָף--מְבָרֵךְ עָלָיו בּוֹרֵא פְּרִי הָאֲדָמָה, מִפְּנֵי שְׁאֵינוּ פְּרִי; וְהָאֲבִיּוֹנוֹת שֶׁלַּצְּלָף, הֶן הַפְּרִי שְׁהֶן כְּצוּרַת תְּמָרִים דַּקִּין קְטַנִּים--מְבָרֵךְ עֲלֵיהֶם בּוֹרֵא פְּרִי הָעֵץ.</P>

<P><B>ח,ז</B>  הַפַּלְפְּלִין וְהַזַּנְגְּבִיל--בִּזְמָן שְׁהֶן רְטֻבִּין, מְבָרֵךְ עֲלֵיהֶן תְּחִלָּה בּוֹרֵא פְּרִי הָאֲדָמָה; אֲבָל יְבֵשִׁים, אֵינָן טְעוּנִין בְּרָכָה לֹא לִפְנֵיהֶם וְלֹא לְאַחֲרֵיהֶן--מִפְּנֵי שְׁהֶן תְּבָלִין, וְאֵינָן אֹכֶל.  וְכֵן אֹכָלִין שְׁאֵינָן רְאוּיִין לַאֲכִילָה, וּמַשְׁקִין שְׁאֵינָן רְאוּיִין לִשְׁתִיָּה--אֵינָן טְעוּנִין בְּרָכָה, לֹא לִפְנֵיהֶם וְלֹא לְאַחֲרֵיהֶן.</P>

<P><B>ח,ח</B>  הַפַּת שֶׁעִפְּשָׁה, וְיַיִן שֶׁהִקְרִיס, וְתַבְשִׁיל שֶׁעָבְרָה צוּרָתוֹ, וְהַנּוֹבְלוֹת שְׁהֶן פַּגִּין, וְהַשֵּׁכָר, וְהַחֹמֶץ, וְהַגּוֹבַאי, וְהַמֶּלַח, וְהַכְּמֵהִין, וְהַפַּטְרָיוֹת--עַל כֻּלָּן הוּא מְבָרֵךְ תְּחִלָּה, שֶׁהַכֹּל נִהְיָה בִּדְבָרוֹ.  וְכָל שֶׁמְּבָרְכִין לְפָנָיו שֶׁהַכֹּל, מְבָרְכִין לְאַחֲרָיו, בּוֹרֵא נְפָשׁוֹת רַבּוֹת עַל כָּל מַה שֶׁבָּרָא, חֵי הָעוֹלָמִים.  וְכָל הַטָּעוּן בְּרָכָה לְאַחֲרָיו, טָעוּן בְּרָכָה לְפָנָיו.</P>

<P><B>ח,ט</B>  שְׁמָרִים שֶׁנָּתַן עֲלֵיהֶן שְׁלוֹשָׁה, וְהוֹצִיא אַרְבָּעָה--מְבָרֵךְ עֲלֵיהֶן בּוֹרֵא פְּרִי הַגֶּפֶן, שֶׁזֶּה יַיִן מָזוּג הוּא; הוֹצִיא פָּחוּת מֵאַרְבָּעָה--אַף עַל פִּי שֶׁיֵּשׁ בָּהֶן טַעַם יַיִן, מְבָרֵךְ עֲלֵיהֶן תְּחִלָּה שֶׁהַכֹּל.</P>

<P><B>ח,י</B>  בֵּרַךְ עַל פֵּרוֹת הָאִילָן, בּוֹרֵא פְּרִי הָאֲדָמָה--יָצָא; וְעַל פֵּרוֹת הָאָרֶץ, בּוֹרֵא פְּרִי הָעֵץ--לֹא יָצָא.  וְעַל הַכֹּל--אִם בֵּרַךְ שֶׁהַכֹּל נִהְיָה בִּדְבָרוֹ, יָצָא:  אַפִלּוּ עַל הַפַּת וְעַל הַיַּיִן.</P>

<P><B>ח,יא</B>  לָקַח כּוֹס שֶׁלְּשֵׁכָר בְּיָדוֹ, וְהִתְחִיל הַבְּרָכָה עַל מְנָת לוֹמַר שֶׁהַכֹּל, וְטָעָה וְאָמַר בּוֹרֵא פְּרִי הַגֶּפֶן--אֵין מַחְזִירִין אוֹתוֹ.  וְכֵן אִם הָיוּ לְפָנָיו פֵּרוֹת הָאָרֶץ, וְהִתְחִיל הַבְּרָכָה עַל מְנָת לוֹמַר בּוֹרֵא פְּרִי הָאֲדָמָה, וְטָעָה וְאָמַר בּוֹרֵא פְּרִי הָעֵץ--אֵין מַחְזִירִין אוֹתוֹ.  וְכֵן אִם הָיָה לְפָנָיו תַּבְשִׁיל שֶׁלַּדָּגָן, וּפָתַח וּבֵרַךְ עַל מְנָת לוֹמַר בּוֹרֵא מִינֵי מְזוֹנוֹת, וְטָעָה וְאָמַר הַמּוֹצִיא לֶחֶם--יָצָא:  מִפְּנֵי שֶׁבְּשָׁעָה שֶׁהִזְכִּיר הַשֵּׁם וְהַמַּלְכוּת, שְׁהֶן עִיקַר הַבְּרָכָה, לֹא נִתְכַּוַּן אֵלָא לַבְּרָכָה הָרְאוּיָה לְאוֹתוֹ הַמִּין; וְהוֹאִיל וְלֹא הָיָה בְּעִיקַר הַבְּרָכָה טְעוּת, אַף עַל פִּי שֶׁטָּעָה בְּסוֹפָהּ, יָצָא, וְאֵין מַחְזִירִין אוֹתוֹ.</P>

<P><B>ח,יב</B>  כָּל הַבְּרָכוֹת הָאֵלּוּ שֶׁנִּסְתַּפַּק לוֹ בָּהֶן אִם בֵּרַךְ אוֹ לֹא בֵרַךְ--אֵינוּ חוֹזֵר וּמְבָרֵךְ, לֹא בַּתְּחִלָּה וְלֹא בַּסּוֹף:  מִפְּנֵי שְׁהֶן מִדִּבְרֵי סוֹפְרִים.  שָׁכַח וְהִכְנִיס אֹכָלִין לְתוֹךְ פִּיו בְּלֹא בְּרָכָה--אִם הָיוּ מַשְׁקִין--בּוֹלְעָן, וּמְבָרֵךְ בַּסּוֹף; וְאִם הָיוּ פֵּרוֹת שְׁאִם זְרָקָן יִמָּאֲסוּ כְּגוֹן תֻּתִּים וַעֲנָבִים--מְסַלְּקָן לְצַד אֶחָד וּמְבָרֵךְ, וְאַחַר כָּךְ בּוֹלְעָן; וְאִם אֵינָן נִמְאָסִין כְּגוֹן פּוֹלִים וַאֲפוּנִים--פּוֹלְטָן מִפִּיו עַד שֶׁיְּבָרַךְ וּפִיו פָּנוּי, וְאַחַר כָּךְ אוֹכֵל.</P>

<P><B>ח,יג</B>  הָיוּ לְפָנָיו מִינִים הַרְבֵּה--אִם הָיוּ בִּרְכוֹתֵיהֶן שֹׁווֹת--מְבָרֵךְ עַל אֶחָד מֵהֶן, וּפוֹטֵר אֶת הַשְּׁאָר; וְאִם אֵין בִּרְכוֹתֵיהֶן שֹׁווֹת--מְבָרֵךְ עַל כָּל אֶחָד מֵהֶן בְּרָכָה הָרְאוּיָה לוֹ, וְאֵי זֶה מִין שֶׁיִּרְצֶה לְהַקְדִּים מַקְדִּים.  וְאִם אֵינוּ רוֹצֶה בְּזֶה יָתֵר מִזֶּה--אִם יֵשׁ בֵּינֵיהֶן אֶחָד מִשִּׁבְעַת הַמִּינִין, עָלָיו הוּא מְבָרֵךְ תְּחִלָּה; וְכָל הַקּוֹדֵם בַּפָּסוּק, קוֹדֵם לַבְּרָכָה:  וְהַשִּׁבְעָה הֶן הָאֲמוּרִין בְּפָסוּק זֶה "אֶרֶץ חִטָּה וּשְׂעֹרָה, וְגֶפֶן וּתְאֵנָה וְרִמּוֹן; אֶרֶץ-זֵית שֶׁמֶן, וּדְבָשׁ" (דברים ח,ח), וּדְבַשׁ זֶה הֶם הַתְּמָרִים; וְהַתְּמָרִים קוֹדְמִין לַעֲנָבִים, שֶׁהַתְּמָרִים שֵׁנִי לְאֶרֶץ וְהָעֲנָבִים שְׁלִישִׁי לְאֶרֶץ.</P>

<P><B>ח,יד</B>  בְּרָכָה אַחַת שֶׁמֵּעֵין שָׁלוֹשׁ שֶׁלַּחֲמֵשֶׁת מִינֵי הַפֵּרוֹת וְשֶׁלַּיַּיִן, הִיא שֶׁלְּמִינֵי הַדָּגָן:  אֵלָא שֶׁעַל הַפֵּרוֹת, הוּא אוֹמֵר עַל הָעֵץ וְעַל פְּרִי הָעֵץ וְעַל תְּנוּבַת הַשָּׂדֶה וְעַל אֶרֶץ חֶמְדָּה . . .; וְעַל הַיַּיִן, הוּא אוֹמֵר עַל הַגֶּפֶן וְעַל פְּרִי הַגֶּפֶן וְעַל תְּנוּבַת הַשָּׂדֶה וְעַל אֶרֶץ חֶמְדָּה.  וְחוֹתֵם בִּשְׁתֵּיהֶן, עַל הָאָרֶץ וְעַל הַפֵּרוֹת; וְאִם הָיָה בְּאֶרֶץ יִשְׂרָאֵל, חוֹתֵם בָּהֶן עַל הָאָרֶץ וְעַל פֵּרוֹתֶיהָ.  וְיֵשׁ מִי שֶׁמּוֹסִיף בַּבְּרָכָה שֶׁמֵּעֵין שָׁלוֹשׁ, קֹדֶם חֲתִימָה, כִּי אֵל טוֹב וּמֵטִיב אַתָּה, שְׁהוּא עֵין בְּרָכָה רְבִיעִית; וְיֵשׁ מִי שֶׁאוֹמֵר שֶׁלֹּא תִקְּנוּ בְּרָכָה רְבִיעִית אֵלָא בְּבִרְכַת הַמָּזוֹן בִּלְבָד.</P>

<P><B>ח,טו</B>  שָׁתָה יַיִן וְאָכַל תְּמָרִים וְאָכַל תַּבְשִׁיל שֶׁלַּחֲמֵשֶׁת מִינֵי דָּגָן, מְבָרֵךְ בָּאַחֲרוֹנָה כָּכָה:  בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, עַל הַמִּחְיָה וְעַל הַכַּלְכָּלָה, וְעַל הַגֶּפֶן וְעַל פְּרִי הַגֶּפֶן, וְעַל הָעֵץ וְעַל פְּרִי הָעֵץ וְעַל תְּנוּבַת הַשָּׂדֶה, וְעַל אֶרֶץ חֶמְדָּה . . .; וְחוֹתֵם בָּרוּךְ אַתָּה ה', עַל הָאָרֶץ, וְעַל הַמִּחְיָה, וְעַל הַפֵּרוֹת.</P>

<P><B>ח,טז</B>  אֲבָל אִם אָכַל בָּשָׂר וְשָׁתָה יַיִן--מְבָרֵךְ בַּסּוֹף עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ.  אָכַל תְּאֵנִים אוֹ עֲנָבִים, וְתַפּוּחִים וַאֲגַסִּים וְכַיּוֹצֶא בָּהֶן--מְבָרֵךְ בַּסּוֹף בְּרָכָה אַחַת מֵעֵין שָׁלוֹשׁ, וְהִיא כּוֹלֶלֶת הַכֹּל, מִפְּנֵי שֶׁכֻּלָּן פֵּרוֹת הָעֵץ הֶן.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת בְּרָכוֹת פֵּרֶק ט</H2>

<P><B>ט,א</B>  כְּשֵׁם שֶׁאָסוּר לוֹ לָאָדָם לֵהָנוֹת בְּמַאֲכָל אוֹ בְּמַשְׁקֶה, קֹדֶם בְּרָכָה--כָּךְ אָסוּר לוֹ לֵהָנוֹת בְּרֵיחַ טוֹב, קֹדֶם בְּרָכָה.  וְכֵיצַד מְבָרְכִין עַל רֵיחַ טוֹב:  אִם הָיָה זֶה שֶׁיֵּשׁ לוֹ הָרֵיחַ עֵץ אוֹ מִין הָעֵץ, מְבָרֵךְ בּוֹרֵא עֲצֵי בְּשָׂמִים; וְאִם הָיָה עֵשֶׂב אוֹ מִין הַעֵשֶׂב, מְבָרֵךְ בּוֹרֵא עִשְׂבֵּי בְּשָׂמִים; וְאִם הָיָה לֹא מֵעֵץ וְלֹא מֵאֲדָמָה, כְּגוֹן הַמּוֹר שְׁהוּא מִן הַחַיָּה--מְבָרֵךְ בּוֹרֵא מִינֵי בְּשָׂמִים; וְאִם הָיָה פְּרִי הָרָאוּי לַאֲכִילָה, כְּגוֹן אֶתְרוֹג וְתַפּוּחַ--מְבָרֵךְ שֶׁנָּתַן רֵיחַ טוֹב בַּפֵּרוֹת.  וְעַל הַכֹּל--אִם אָמַר בּוֹרֵא מִינֵי בְּשָׂמִים, יָצָא.</P>

<P><B>ט,ב</B>  אֵין מְבָרְכִין עַל הַמֻּגְמָר, עַד שֶׁתַּעֲלֶה תִּימַרְתּוֹ.  וְכֵיצַד מְבָרְכִין עָלָיו:  אִם הָיָה זֶה הַנִּשְׂרָף שֶׁנָּתַן רֵיחַ עֵץ, מְבָרְכִין עֲצֵי בְּשָׂמִים; וְאִם הָיָה עֵשֶׂב, מְבָרְכִין עִשְׂבֵּי בְּשָׂמִים; וְאִם הָיָה מִמִּין חַיָּה וְכַיּוֹצֶא בָּהּ, מְבָרְכִין בּוֹרֵא מִינֵי בְּשָׂמִים.</P>

<P><B>ט,ג</B>  שֶׁמֶן שֶׁלַּאֲפַרְסְמוֹן וְכַיּוֹצֶא בּוֹ, מְבָרֵךְ עָלָיו בּוֹרֵא שֶׁמֶן עָרֵב; אֲבָל שֶׁמֶן זַיִת שֶׁכְּבָשׁוֹ אוֹ שֶׁטְּחָנוֹ עַד שֶׁחָזַר רֵיחוֹ נוֹדֵף, מְבָרֵךְ עָלָיו בּוֹרֵא עֲצֵי בְּשָׂמִים.  שֶׁמֶן שֶׁבִּשְּׂמוֹ כְּעֵין שֶׁמֶן הַמִּשְׁחָה, מְבָרֵךְ עָלָיו בּוֹרֵא מִינֵי בְּשָׂמִים.  הֵבִיאוּ לְפָנָיו שֶׁמֶן וַהֲדָס, מְבָרֵךְ עַל הַהֲדָס וּפוֹטֵר אֶת הַשֶּׁמֶן, מִפְּנֵי שֶׁבְּרָכָה אַחַת לִשְׁנֵיהֶן, וְהִיא עֲצֵי בְּשָׂמִים.</P>

<P><B>ט,ד</B>  הָיָה לְפָנָיו בֹּשֶׂם שְׁהוּא עֵץ וּבֹשֶׂם שְׁהוּא עֵשֶׂב, אֵין בִּרְכַת אֶחָד מֵהֶן פּוֹטֶרֶת אֶת חֲבֵרוֹ, אֵלָא מְבָרֵךְ עַל זֶה לְעַצְמוֹ, וְעַל זֶה לְעַצְמוֹ.  הֵבִיאוּ לְפָנָיו יַיִן וְשֶׁמֶן--אוֹחֵז יַיִן בִּימִינוֹ, וְשֶׁמֶן בִּשְׂמֹאלוֹ; וּמְבָרֵךְ עַל הַיַּיִן וְשׁוֹתֵהוּ, וְחוֹזֵר וּמְבָרֵךְ עַל הַשֶּׁמֶן וּמֵרִיחַ בּוֹ וְטָחוֹ בְּרֹאשׁ הַשַּׁמָּשׁ; וְאִם הָיָה הַשַּׁמָּשׁ תַּלְמִיד חֲכָמִים, טָחוֹ בַּכּוֹתָל.</P>

<P><B>ט,ה</B>  דָּבָר שְׁהוּא סְפֵק אִם מִן הָעֵץ אִם מִן הָאֲדָמָה, מְבָרֵךְ עָלָיו בּוֹרֵא מִינֵי בְּשָׂמִים; בֹּשֶׂם שֶׁעֵרְבוֹ הָרוֹכֵל מִמִּינִין הַרְבֵּה, מְבָרֵךְ עָלָיו בּוֹרֵא מִינֵי בְּשָׂמִים.  נִכְנַס לְחָנוּתוֹ שֶׁלַּבַּשָּׂם שֶׁיֵּשׁ בָּהּ מִינִין הַרְבֵּה, מְבָרֵךְ בּוֹרֵא מִינֵי בְּשָׂמִים.  אִם יָשַׁב שָׁם כָּל הַיּוֹם כֻּלּוֹ, אֵינוּ מְבָרֵךְ אֵלָא אַחַת; נִכְנַס וְיָצָא נִכְנַס וְיָצָא, מְבָרֵךְ עַל כָּל פַּעַם וּפַעַם.</P>

<P><B>ט,ו</B>  הַשּׁוֹשַׁנָּה וְחִלְפֵי הַיָּם, מְבָרְכִין עֲלֵיהֶם בּוֹרֵא עֲצֵי בְּשָׂמִים.  נַרְגִּיס שֶׁלַּגִּנָּה, בּוֹרֵא עֲצֵי בְּשָׂמִים; וְשֶׁלַּשָּׂדֶה, בּוֹרֵא עִשְׂבֵּי בְּשָׂמִים.  הַוֶּרֶד, וּמֵי הַוֶּרֶד, וְהַלְּבוֹנָה, וְהַמַּצְתִּכֵּי, וְכַיּוֹצֶא בָּהֶן--בּוֹרֵא עֲצֵי בְּשָׂמִים.</P>

<P><B>ט,ז</B>  שְׁלוֹשָׁה מִינֵי רֵיחַ טוֹב, אֵין מְבָרְכִין עֲלֵיהֶן; וְאֵלּוּ הֶן--רֵיחַ טוֹב שֶׁאָסוּר לְהָרִיחַ בּוֹ, וְרֵיחַ טוֹב הֶעָשׂוּי לְהַעְבִיר רֵיחַ רָע, וְרֵיחַ טוֹב שֶׁלֹּא נַעֲשָׂה לְהָרִיחַ בְּעַצְמוֹ שֶׁלְּרֵיחַ זֶה.</P>

<P><B>ט,ח</B>  כֵּיצַד:  בְּשָׂמִים שֶׁלַּעֲבוֹדָה זָרָה, וּבְשָׂמִים שֶׁעַל עֶרְוָה מִן הָעֲרָיוֹת--אֵין מְבָרְכִין עֲלֵיהֶן, לְפִי שֶׁאָסוּר לְהָרִיחַ בָּהֶן.  בְּשָׂמִים שֶׁלַּמֵּתִים, וּבְשָׂמִים שֶׁלְּבֵית הַכִּסֵּא, וְשֶׁמֶן הֶעָשׂוּי לְהַעְבִיר אֶת הַזֻּהְמָה--אֵין מְבָרְכִין עֲלֵיהֶן, לְפִי שֶׁנַּעֲשׂוּ לְהַעְבִיר רֵיחַ רָע.  מֻגְמָר שֶׁמְּגַמְּרִין בּוֹ אֶת הַכֵּלִים וְאֶת הַבְּגָדִים--אֵין מְבָרְכִין עָלָיו, לְפִי שֶׁלֹּא נַעֲשָׂה לְהָרִיחַ בְּעַצְמוֹ שֶׁלַּמֻּגְמָר.  וְכֵן הַמֵּרִיחַ בִּבְגָדִים הַמְּגֻמָּרִין, אֵינוּ מְבָרֵךְ, לְפִי שְׁאֵין שָׁם עִיקַר בֹּשֶׂם, אֵלָא רֵיחַ בְּלֹא עִיקָר.</P>

<P><B>ט,ט</B>  בְּשָׂמִים שֶׁבִּמְסִבָּה שֶׁלַּגּוֹיִים--אֵין מְבָרְכִין עֲלֵיהֶם, שֶׁסְּתָם מְסִבַּת גּוֹיִים לַעֲבוֹדָה זָרָה.  הָיָה מְהַלֵּךְ חוּץ לַכְּרָךְ וְהֵרִיחַ רֵיחַ טוֹב--אִם רֹב הָעִיר גּוֹיִים, אֵינוּ מְבָרֵךְ; וְאִם רֹב יִשְׂרָאֵל, מְבָרֵךְ:  נִתְעָרַב רֵיחַ שֶׁמְּבָרְכִין עָלָיו, בְּרֵיחַ שְׁאֵין מְבָרְכִין עָלָיו--הוֹלְכִין אַחַר הָרֹב.
<BR> </P>

<H2>הִלְכּוֹת בְּרָכוֹת פֵּרֶק י</H2>

<P><B>י,א</B>  בְּרָכוֹת אֲחֵרוֹת וּדְבָרִים שְׁאֵין בָּהֶן פְּתִיחָה וְלֹא חֲתִימָה, תִּקְּנוּ חֲכָמִים דֶּרֶךְ שְׁבָח וְהוֹדָיָה לְהַקָּדוֹשׁ בָּרוּךְ הוּא, כְּמוֹ בִּרְכוֹת הַתְּפִלָּה שֶׁכְּבָר כְּתַבְנוּם; וְהֶם אֵלּוּ:  הַבּוֹנֶה בַּיִת חָדָשׁ, וְהַקּוֹנֶה כֵּלִים חֲדָשִׁים בֵּין יֵשׁ לוֹ כַּיּוֹצֶא בָּהֶן בֵּין אֵין לוֹ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁהֶחֱיָנוּ וְקִיְּמָנוּ וְהִגִּיעָנוּ לַזְּמָן הַזֶּה.</P>

<P><B>י,ב</B>  וְכֵן הָרוֹאֶה חֲבֵרוֹ לְאַחַר שְׁלוֹשִׁים יוֹם, מְבָרֵךְ שֶׁהֶחֱיָנוּ; וְאִם רָאָהוּ לְאַחַר שְׁנֵים עָשָׂר חֹדֶשׁ, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, מְחַיֶּה הַמֵּתִים.  הָרוֹאֶה פְּרִי הַמִּתְחַדֵּשׁ מִשָּׁנָה לְשָׁנָה בִּתְחִלַּת רְאִיָּתוֹ, מְבָרֵךְ שֶׁהֶחֱיָנוּ.</P>

<P><B>י,ג</B>  שָׁמַע שְׁמוּעָה טוֹבָה, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַטּוֹב וְהַמֵּטִיב; שָׁמַע שְׁמוּעָה רָעָה, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, דַּיָּן הָאֱמֶת:  וְחַיָּב אָדָם לְבָרַךְ עַל הָרָעָה בְּטוֹבַת נֶפֶשׁ, כְּדֶרֶךְ שֶׁמְּבָרֵךְ עַל הַטּוֹבָה בְּשִׂמְחָה--שֶׁנֶּאֱמָר "וְאָהַבְתָּ, אֵת ה' אֱלֹהֶיךָ . . . וּבְכָל-מְאֹדֶךָ" (דברים ו,ה), וּבִכְלַל אַהֲבָה זוֹ הַיְּתֵרָה שֶׁנִּצְטַוִּינוּ בָּהּ, שֶׁאַפִלּוּ בָּעֵת שֶׁיֵּצַר לוֹ, יוֹדֶה וִישַׁבַּח בְּשִׂמְחָה.</P>

<P><B>י,ד</B>  הִגִּיעָה אֵלָיו טוֹבָה, אוֹ שֶׁשָּׁמַע שְׁמוּעָה טוֹבָה--אַף עַל פִּי שֶׁהַדְּבָרִים מַרְאִים, שֶׁטּוֹבָה זוֹ תִּגְרֹם לוֹ רָעָה--מְבָרֵךְ הַטּוֹב וְהַמֵּטִיב; וְכֵן אִם נָגְעָה אֵלָיו רָעָה, אוֹ שֶׁשָּׁמַע שְׁמוּעָה רָעָה--אַף עַל פִּי שֶׁהַדְּבָרִים מַרְאִין, שֶׁרָעָה זוֹ גּוֹרֶמֶת לוֹ טוֹבָה--מְבָרֵךְ דַּיָּן הָאֱמֶת:  שְׁאֵין מְבָרְכִין עַל הָעֲתִיד לִהְיוֹת, אֵלָא עַל מַה שֶׁאֵרַע עַתָּה.</P>

<P><B>י,ה</B>  יָרְדוּ גְּשָׁמִים רַבִּים--אִם יֵשׁ לוֹ שָׂדֶה, מְבָרֵךְ שֶׁהֶחֱיָנוּ; וְאִם הָיְתָה שֶׁלּוֹ וְשֶׁלַּאֲחֵרִים, מְבָרֵךְ הַטּוֹב וְהַמֵּטִיב.  וְאִם אֵין לוֹ שָׂדֶה, מְבָרֵךְ:  מוֹדִים אֲנַחְנוּ לָךְ ה' אֱלֹהֵינוּ, עַל כָּל טִפָּה וְטִפָּה שֶׁהוֹרַדְתָּ לָנוּ; וְאִלּוּ פִינוּ מָלֵא שִׁירָה כַיָּם, וּלְשׁוֹנֵנוּ רִנָּה כַּהֲמוֹן גַּלָּיו, וְשִׂפְתוֹתֵינוּ שְׁבָח כְּמֶרְחֲבֵי הָרָקִיעַ, וְעֵינֵינוּ מְאִירוֹת כַּשֶּׁמֶשׁ וְכַיָּרֵחַ, וְיָדֵינוּ פְרוּסוֹת כְּנִשְׁרֵי שָׁמָיִם, וְרַגְלֵינוּ קַלּוֹת כָּאַיָּלוֹת--אֵין אָנוּ מַסְפִּיקִין לְהוֹדוֹת לְךָ ה' אֱלֹהֵינוּ, וּלְבָרֵךְ אֶת שִׁמְךָ מַלְכֵּנוּ, עַל אַחַת מֵאֶלֶף אַלְפֵי אֲלָפִים וְרֹב רִבְבֵי רְבָבוֹת פְּעָמִים הַטּוֹבוֹת, שֶׁעָשִׂיתָ עִמָּנוּ וְעִם אֲבוֹתֵינוּ.  מִלְּפָנִים--מִמִּצְרַיִם גְּאַלְתָּנוּ ה' אֱלֹהֵינוּ, מִבֵּית עֲבָדִים פְּדִיתָנוּ, בָּרָעָב זַנְתָּנוּ, וּבַשֹּׂבַע כִּלְכַּלְתָּנוּ, וּמֵחֶרֶב הִצַּלְתָּנוּ, וּמִדֶּבֶר מִלַּטְתָּנוּ, וּמֵחֳלָאִים רָעִים רַבִּים דִּלִּיתָנוּ; וְעַד הֵנָּה--עֲזָרוּנוּ רַחֲמֶיךָ ה' אֱלֹהֵינוּ, וְלֹא עֲזָבוּנוּ חֲסָדֶיךָ.  עַל כֵּן אֵבָרִים שֶׁפִּלַּגְתָּ בָּנוּ, וְרוּחַ וּנְשָׁמָה שֶׁנָּפַחְתָּ בְּאַפֵּינוּ, וְלָשׁוֹן אֲשֶׁר שַׂמְתָּ בְּפִינוּ--הֵן הֶן יוֹדוּ לְךָ, וִיבָרְכוּ אֶת שִׁמְךָ ה' אֱלֹהֵינוּ.  בָּרוּךְ אַתָּה ה', רֹב הַהוֹדָיוֹת אֵל הַתֻּשְׁבָּחוֹת.</P>

<P><B>י,ו</B>  מֵאֵימָתַי מְבָרְכִין עַל הַגְּשָׁמִים--מִשֶּׁיִּרְבּוּ הַמַּיִם עַל הָאָרֶץ, וַיַּעֲלוּ אֲבַעְבּוּעוֹת מִן הַמָּטָר עַל פְּנֵי הַמַּיִם, וְיֵלְכוּ הֲאַבַעְבּוּעוֹת זֶה לִקְרַאת זֶה.</P>

<P><B>י,ז</B>  אָמְרוּ לוֹ מֵת אָבִיו וִירַשְׁתּוֹ--אִם יֵשׁ עִמּוֹ אַחִים--מְבָרֵךְ בַּתְּחִלָּה דַּיָּן הָאֱמֶת, וְאַחַר כָּךְ מְבָרֵךְ הַטּוֹב וְהַמֵּטִיב; וְאִם אֵין עִמּוֹ אַחִים, מְבָרֵךְ שֶׁהֶחֱיָנוּ.  קִצְבּוֹ שֶׁלַּדָּבָר--שֶׁכָּל טוֹבָה שְׁהִיא לוֹ וְלַאֲחֵרִים, מְבָרֵךְ הַטּוֹב וְהַמֵּטִיב; וְטוֹבָה שְׁהִיא לוֹ לְבַדּוֹ, מְבָרֵךְ שֶׁהֶחֱיָנוּ.</P>

<P><B>י,ח</B>  אַרְבָּעָה צְרִיכִין לְהוֹדוֹת--חוֹלֶה שֶׁנִּתְרַפָּא, וְחָבוּשׁ שֶׁיָּצָא מִבֵּית הָאֲסוּרִים, וְיוֹרְדֵי הַיָּם כְּשֶׁיַּעֲלוּ, וְהוֹלְכֵי דְּרָכִים כְּשֶׁיַּגִּיעוּ לַיִּשּׁוּב; וּצְרִיכִין לְהוֹדוֹת בִּפְנֵי עֲשָׂרָה, וּשְׁנַיִם מֵהֶן חֲכָמִים, שֶׁנֶּאֱמָר "וִירוֹמְמוּהוּ, בִּקְהַל-עָם; וּבְמוֹשַׁב זְקֵנִים, יְהַלְלוּהוּ" (תהילים קז,לב).  וְכֵיצַד מוֹדֶה--עוֹמֵד בֵּינֵיהֶן וּמְבָרֵךְ, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַגּוֹמֵל לַחַיָּבִין טוֹבוֹת שֶׁגְּמָלַנִי כָּל טוֹב; וְכָל הַשּׁוֹמְעִים אוֹמְרִים, שֶׁגְּמָלְךָ טוֹב, הוּא יִגְמָלְךָ, סֶלָה.</P>

<P><B>י,ט</B>  הָרוֹאֶה מְקוֹם שֶׁנַּעֲשָׂה בּוֹ נִסִּים לְיִשְׂרָאֵל, כְּגוֹן יַם סוּף וּמַעְבְּרוֹת הַיַּרְדֵּן--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָשָׂה נִסִּים לַאֲבוֹתֵינוּ בַּמָּקוֹם הַזֶּה; וְכֵן כָּל מָקוֹם שֶׁנַּעֲשָׂה בּוֹ נֵס, לָרַבִּים.  אֲבָל מְקוֹם שֶׁנַּעֲשָׂה בּוֹ נֵס לַיָּחִיד--אוֹתוֹ הַיָּחִיד וּבְנוֹ וּבֶן בְּנוֹ מְבָרֵךְ כְּשֶׁרוֹאֶה אוֹתוֹ מָקוֹם, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָשָׂה לִי נֵס בַּמָּקוֹם הַזֶּה; אוֹ, שֶׁעָשָׂה לְאָבִי נֵס בַּמָּקוֹם הַזֶּה.  הָרוֹאֶה גּוֹב אֲרָיוֹת, וְכִבְשָׁן הָאֵשׁ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָשָׂה נֵס לַצַּדִּיקִים בַּמָּקוֹם הַזֶּה.</P>

<P><B>י,י</B>  הָרוֹאֶה מְקוֹם שֶׁעוֹבְדִין בּוֹ עֲבוֹדָה זָרָה--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁנָּתַן אֶרֶךְ אַפַּיִם לְעוֹבְרֵי רְצוֹנוֹ.  מְקוֹם שֶׁנֶּעְקְרָה מִמֶּנּוּ עֲבוֹדָה זָרָה--אִם בְּאֶרֶץ יִשְׂרָאֵל--הוּא מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָקַר עֲבוֹדָה זָרָה מֵאַרְצֵנוּ; וְאִם בְּחוּצָה לָאָרֶץ, הוּא מְבָרֵךְ שֶׁעָקַר עֲבוֹדָה זָרָה מִן הַמָּקוֹם הַזֶּה; וְאוֹמֵר בִּשְׁתֵּיהֶן, כְּשֵׁם שֶׁעָקַרְתָּ מִן הַמָּקוֹם הַזֶּה, כָּךְ תַּעְקֹר מִכָּל הַמְּקוֹמוֹת, וְתָשִׁיב לֵב עוֹבְדֵיהֶן לְעָבְדָךְ.</P>

<P><B>י,יא</B>  [י] הָרוֹאֶה בָּתֵּי יִשְׂרָאֵל בְּיִשּׁוּבָן--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, מַצִּיב גְּבוּל אַלְמָנָה; בְּחָרְבָּנָן, מְבָרֵךְ דַּיָּן הָאֱמֶת.</P>

<P><B>י,יב</B>  הָרוֹאֶה קִבְרֵי יִשְׂרָאֵל--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר יָצַר אֶתְכֶם בַּדִּין, וְזָן אֶתְכֶם בַּדִּין, וְכִלְכַּל אֶתְכֶם בַּדִּין, וְהֶחֱיָה אֶתְכֶם בַּדִּין, וְהֵמִית אֶתְכֶם בַּדִּין, וַעֲתִיד לְהָקִים אֶתְכֶם לְחַיֵּי הָעוֹלָם הַבָּא בַּדִּין; בָּרוּךְ אַתָּה ה', מְחַיֶּה הַמֵּתִים.</P>

<P><B>י,יג</B>  [יא] הָרוֹאֶה שֵׁשׁ מֵאוֹת אֶלֶף בְּנֵי אָדָם עוֹמְדִין כְּאֶחָד--אִם גּוֹיִים הֶם--אוֹמֵר "בּוֹשָׁה אִמְּכֶם מְאֹד, חָפְרָה יוֹלַדְתְּכֶם; הִנֵּה אַחֲרִית גּוֹיִם, מִדְבָּר צִיָּה וַעֲרָבָה" (ירמיהו נ,יב); וְאִם יִשְׂרָאֵל הֶם וּבְאֶרֶץ יִשְׂרָאֵל--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, חֲכַם הָרָזִים.  הָרוֹאֶה חַכְמֵי אֻמּוֹת הָעוֹלָם--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁנָּתַן מֵחָכְמָתוֹ לְבָשָׂר וָדָם; חַכְמֵי יִשְׂרָאֵל, מְבָרֵךְ שֶׁנָּתַן מֵחָכְמָתוֹ לִירֵאָיו; מַלְכֵי אֻמּוֹת הָעוֹלָם, מְבָרֵךְ שֶׁנָּתַן מִכְּבוֹדוֹ לְבָשָׂר וָדָם; מַלְכֵי יִשְׂרָאֵל, מְבָרֵךְ שֶׁנָּתַן מִכְּבוֹדוֹ לִירֵאָיו.</P>

<P><B>י,יד</B>  [יב] הָרוֹאֶה אֶת הַכּוּשִׁי, וְאֶת הַמְּשֻׁנִּין בְּצוּרַת פְּנֵיהֶם אוֹ בְּאֵבָרֵיהֶם--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, מְשַׁנֶּה הַבְּרִיּוֹת.  רָאָה סוֹמֶה, אוֹ קִטֵּעַ, וּמֻכֵּי שְׁחִין, וּבַהְקָנִין, וְכַיּוֹצֶא בָּהֶן--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, דַּיָּן הָאֱמֶת; וְאִם נֻלְּדוּ כֵּן מִמְּעֵי אִמָּן, מְבָרֵךְ מְשַׁנֶּה הַבְּרִיּוֹת.  וְכֵן הָרוֹאֶה פִּיל וְקוּף וְקִפּוֹף, מְבָרֵךְ בָּרוּךְ מְשַׁנֶּה הַבְּרִיּוֹת.</P>

<P><B>י,טו</B>  [יג] הָרוֹאֶה בְּרִיּוֹת טוֹבוֹת וּמְתֻקָּנוֹת בְּיוֹתֵר, וְאִילָנוֹת טוֹבוֹת--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁכָּכָה לוֹ בְּעוֹלָמוֹ.  הַיּוֹצֶא לַשָּׂדוֹת וְלַגִּנּוֹת בְּיוֹמֵי נִיסָן, וְרָאָה אִילָנוֹת פּוֹרְחוֹת וְנִצָּנִים עוֹלִים--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁלֹּא חִסַּר בְּעוֹלָמוֹ כְּלוּם, וּבָרָא בוֹ בְּרִיּוֹת טוֹבוֹת נָאוֹת, כְּדֵי לְהִתְנָאוֹת בָּהֶם בְּנֵי אָדָם.</P>

<P><B>י,טז</B>  [יד] עַל הָרוּחוֹת שֶׁיְּנַשְּׁבוּ בְּזַעַף, וְעַל הַבְּרָקִים, וְעַל הָרְעָמִים, וְעַל קוֹל הַהֲבָרָה שֶׁתִּשָּׁמַע בָּאָרֶץ כְּמוֹ רֵחַיִם גְּדוֹלִים, וְעַל הָאוֹר שֶׁבָּאַוֵּיר שֶׁיֵּרָאוּ כְּאִלּוּ הֶם כּוֹכָבִים נוֹפְלִים וְרָצִים מִמָּקוֹם לְמָקוֹם, אוֹ כְּמוֹ כּוֹכָבִים שֶׁיֵּשׁ לָהֶן זָנָב--עַל כָּל אֶחָד מֵאֵלּוּ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁכּוֹחוֹ מָלֵא עוֹלָם; וְאִם רָצָה--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, עוֹשֶׂה בְּרֵאשִׁית.</P>

<P><B>י,יז</B>  [טו] עַל הֶהָרִים, וְעַל הַגְּבָעוֹת, וְעַל הַמִּדְבָּרוֹת, וְעַל הַיַּמִּים, וְעַל הַנְּהָרוֹת--אִם רָאָה אֶחָד מֵהֶן אַחַר שְׁלוֹשִׁים יוֹם--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, עוֹשֶׂה בְּרֵאשִׁית.  הָרוֹאֶה אֶת הַיָּם הַגָּדוֹל, מִשְּׁלוֹשִׁים יוֹם לִשְׁלוֹשִׁים יוֹם אוֹ יָתֵר--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הָעוֹשֶׂה אֶת הַיָּם הַגָּדוֹל.</P>

<P><B>י,יח</B>  [טז] הָרוֹאֶה קֶשֶׁת בֶּעָנָן--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, זוֹכֵר הַבְּרִית, נֶאֱמָן בִּבְרִיתוֹ, וְקַיָּם בְּמַאֲמָרוֹ.  הָרוֹאֶה לְבָנָה בְּחִדּוּשָׁהּ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר בְּמַאֲמָרוֹ בָּרָא שְׁחָקִים, וּבְרוּחַ פִּיו כָּל צְבָאָם, חֹק וּזְמָן נָתַן לָהֶם שֶׁלֹּא יְשַׁנּוּ אֶת תַּפְקִידָתָם, שָׂשִׂים וּשְׂמֵחִים לַעֲשׂוֹת רְצוֹן קוֹנֵיהֶם, פּוֹעֲלֵי אֱמֶת שֶׁפְּעֻלָּתָן אֱמֶת; וְלַלְּבָנָה אָמַר שֶׁתִּתְחַדֵּשׁ לִהְיוֹת עֲטֶרֶת תִּפְאֶרֶת לַעֲמוּסֵי בֶטֶן, שְׁהֶן עֲתִידִין לְהִתְחַדֵּשׁ כְּמוֹתָהּ, וּלְפָאֵר לְיוֹצְרָם עַל כְּבוֹד מַלְכוּתוֹ; בָּרוּךְ אַתָּה ה', מְחַדֵּשׁ חֳדָשִׁים.</P>

<P><B>י,יט</B>  [יז] וְצָרִיךְ לְבָרַךְ בְּרָכָה זוֹ מֵעוֹמֵד, שֶׁכָּל הַמְּבָרֵךְ עַל הַחֹדֶשׁ בִּזְמַנּוֹ, כְּאִלּוּ הִקְבִּיל פְּנֵי שְׁכִינָה.  וְאִם לֹא בֵרַךְ עָלָיו בַּלַּיְלָה הָרִאשׁוֹן--יֵשׁ לוֹ לְבָרַךְ עָלָיו עַד שִׁשָּׁה עָשָׂר יוֹם בַּחֹדֶשׁ, עַד שֶׁתִּתְמַלֵּא פְּגִימָתוֹ.</P>

<P><B>י,כ</B>  [יח] הָרוֹאֶה אֶת הַחַמָּה בְּיוֹם תְּקוּפַת נִיסָן שֶׁלִּתְחִלַּת הַמַּחְזוֹר שֶׁלִּשְׁמוֹנֶה וְעֶשְׂרִים, שֶׁהַתְּקוּפָה בִּתְחִלַּת לֵיל רְבִיעִי--כְּשֶׁרוֹאֶה אוֹתָהּ בְּיוֹם רְבִיעִי בַּבֹּקֶר, מְבָרֵךְ עוֹשֶׂה בְּרֵאשִׁית.  וְכֵן כְּשֶׁתַּחְזֹר הַלְּבָנָה לִתְחִלַּת מַזָּל טָלֶה בִּתְחִלַּת הַחֹדֶשׁ, וְלֹא תִהְיֶה נוֹטָה לֹא לַצָּפוֹן וְלֹא לַדָּרוֹם; וְכֵן כְּשֶׁיַּחְזְרוּ כָּל כּוֹכָב וְכוֹכָב מֵחֲמֵשֶׁת הַכּוֹכָבִים הַנִּשְׁאָרִים לִתְחִלַּת מַזָּל טָלֶה, וְלֹא יִהְיֶה נוֹטֶה לֹא לַצָּפוֹן וְלֹא לַדָּרוֹם; וְכֵן בְּכָל עֵת שֶׁיֵּרָאֶה מַזָּל טָלֶה עוֹלֶה מִקְּצֵה הַמִּזְרָח:  עַל כָּל אֶחָד מֵאֵלּוּ, מְבָרֵךְ עוֹשֶׂה בְּרֵאשִׁית.</P>

<P><B>י,כא</B>  [יט] הָרוֹאֶה בָּתֵּי אֻמּוֹת הָעוֹלָם בְּיִשּׁוּבָן, אוֹמֵר "בֵּית גֵּאִים, יִסַּח ה'" (משלי טו,כה); בְּחָרְבָּנָן, אוֹמֵר "אֵל-נְקָמוֹת ה'" (תהילים צד,א).  רָאָה אֶת קִבְרֵי אֻמּוֹת הָעוֹלָם, אוֹמֵר "בּוֹשָׁה אִמְּכֶם מְאֹד . . ." (ירמיהו נ,יב).</P>

<P><B>י,כב</B>  [כ] הַנִּכְנָס לַמֶּרְחֵץ--אוֹמֵר יְהִי רָצוֹן מִלְּפָנֶיךָ ה' אֱלֹהַי, שֶׁתַּכְנִיסֵנִי לְשָׁלוֹם, וְתוֹצִיאֵנִי לְשָׁלוֹם; וְתַצִּילֵנִי מִזֶּה וּמִכַּיּוֹצֶא בּוֹ, לָעֲתִיד לָבוֹא.  וּכְשֶׁיָּצָא מִן הַמֶּרְחֵץ, אוֹמֵר מוֹדֶה אֲנִי לְפָנֶיךָ ה' אֱלֹהַי, שֶׁהִצַּלְתַּנִי מִן הָאוּר.</P>

<P><B>י,כג</B>  [כא] הַנִּכְנָס לְהַקִּיז דָּם--אוֹמֵר יְהִי רָצוֹן מִלְּפָנֶיךָ ה' אֱלֹהַי, שֶׁיְּהֶא עֲסָק זֶה לִי לִרְפוּאָה, כִּי רוֹפֵא שֶׁלְּחִנָּם אָתָּה; וּכְשֶׁיָּצָא, אוֹמֵר בָּרוּךְ רוֹפֵא חַיִּים.</P>

<P><B>י,כד</B>  [כב] הַהוֹלֵךְ לָמֹד אֶת גָּרְנוֹ--אוֹמֵר יְהִי רָצוֹן מִלְּפָנֶיךָ ה' אֱלֹהַי, שֶׁתִּשְׁלַח בְּרָכָה בְּמַעֲשֵׂה יָדַי; הִתְחִיל לָמֹד, אוֹמֵר בָּרוּךְ הַשּׁוֹלֵחַ בְּרָכָה בַּכֳּרִי הַזֶּה.  מָדַד וְאַחַר כָּךְ בִּקַּשׁ רַחֲמִים, הֲרֵי זוֹ תְּפִלַּת שָׁוְא; וְכָל הַצּוֹעֵק לְשֶׁעָבַר, הֲרֵי זוֹ תְּפִלַּת שָׁוְא.</P>

<P><B>י,כה</B>  [כג] הַנִּכְנָס לְבֵית הַמִּדְרָשׁ--אוֹמֵר יְהִי רָצוֹן מִלְּפָנֶיךָ ה' אֱלֹהַי, שֶׁלֹּא אֶכָּשֵׁל בִּדְבַר הֲלָכָה, שֶׁלֹּא אוֹמַר עַל טָמֵא טָהוֹר, וְעַל טָהוֹר טָמֵא, וְעַל מֻתָּר אָסוּר, וְעַל אָסוּר מֻתָּר; וְאַל אֶכָּשֵׁל בִּדְבַר הֲלָכָה, וְיִשְׂמְחוּ בִּי חֲבֵרַי; וְאַל יִכָּשְׁלוּ חֲבֵרַי בִּדְבַר הֲלָכָה, וְאֶשְׂמַח בָּהֶם.</P>

<P><B>י,כו</B>  [כד] וּבִיצִיאָתוֹ מִבֵּית הַמִּדְרָשׁ, אוֹמֵר מוֹדֶה אֲנִי לְפָנֶיךָ ה' אֱלֹהַי, שֶׁשַּׂמְתָּ חֶלְקִי מִיּוֹשְׁבֵי בֵּית הַמִּדְרָשׁ, וְלֹא שַׂמְתָּ חֶלְקִי מִיּוֹשְׁבֵי קְרָנוֹת:  שֶׁאֲנִי מַשְׁכִּים, וְהֵם מַשְׁכִּימִין--אֲנִי מַשְׁכִּים לְדִבְרֵי תּוֹרָה, וְהֵם מַשְׁכִּימִין לִדְבָרִים בְּטֵלִים; אֲנִי עָמֵל, וְהֵם עֲמֵלִין--אֲנִי עָמֵל וּמְקַבֵּל שָׂכָר, וְהֵם עֲמֵלִים וְאֵין מְקַבְּלִין שָׂכָר; אֲנִי רָץ, וְהֵם רָצִים--אֲנִי רָץ לְחַיֵּי הָעוֹלָם הַבָּא, וְהֵם רָצִים לִבְאֵר שַׁחַת.</P>

<P><B>י,כז</B>  [כה] הַנִּכְנָס לִכְּרָךְ--אוֹמֵר יְהִי רָצוֹן מִלְּפָנֶיךָ ה' אֱלֹהַי, שֶׁתַּכְנִיסֵנִי לִכְּרָךְ זֶה לְשָׁלוֹם; וְאִם נִכְנַס בְּשָׁלוֹם--אוֹמֵר מוֹדֶה אֲנִי לְפָנֶיךָ ה' אֱלֹהַי, שֶׁהִכְנַסְתַּנִי בְּשָׁלוֹם.  וּכְשֶׁיְּבַקַּשׁ לָצֵאת--אוֹמֵר יְהִי רָצוֹן מִלְּפָנֶיךָ ה' אֱלֹהַי, שֶׁתּוֹצִיאֵנִי מִכְּרָךְ זֶה בְּשָׁלוֹם; וְאִם יָצָא בְּשָׁלוֹם--אוֹמֵר מוֹדֶה אֲנִי לְפָנֶיךָ ה' אֱלֹהַי, שֶׁהוֹצֵאתַנִי מִכְּרָךְ זֶה לְשָׁלוֹם, וּכְשֵׁם שֶׁהוֹצֵאתַנִי בְשָׁלוֹם, כָּךְ תּוֹלִיכֵנִי לְשָׁלוֹם, וְתִסְמְכֵנִי לְשָׁלוֹם, וְתַצְעִידֵנִי לְשָׁלוֹם, וְתַצִּילֵנִי מִכַּף אוֹיֵב וְאוֹרֵב בַּדֶּרֶךְ.</P>

<P><B>י,כח</B>  [כו] כְּלָלוֹ שֶׁלַּדָּבָר:  לְעוֹלָם יִצְעַק אָדָם עַל הָעֲתִיד לָבוֹא, וִיבַקַּשׁ רַחֲמִים; וְיִתֵּן הוֹדָיָה עַל שֶׁעָבַר, וְיוֹדֶה וִישַׁבַּח כְּפִי כּוֹחוֹ.  וְכָל הַמַּרְבֶּה לְהוֹדוֹת אֶת הַשֵּׁם וּלְשַׁבְּחוֹ תָּמִיד, הֲרֵי זֶה מְשֻׁבָּח.
<BR> </P>

<H2>הִלְכּוֹת בְּרָכוֹת פֵּרֶק יא</H2>

<P><B>יא,א</B>  כָּל הַבְּרָכוֹת כֻּלָּן--פּוֹתֵחַ בָּהֶן בְּבָרוּךְ, וְחוֹתֵם בָּהֶן בְּבָרוּךְ:  חוּץ מִבְּרָכָה אַחֲרוֹנָה שֶׁלְּקִרְיַת שְׁמַע, וּבְרָכָה הַסְּמוּכָה לַחֲבִרְתָּהּ, וּבִרְכַת הַפֵּרוֹת וְהַדּוֹמֶה לָהּ, וּבִרְכַת עֲשִׂיַּת הַמִּצְווֹת.  וְאֵלּוּ הַבְּרָכוֹת שֶׁאָמַרְנוּ שְׁהֶן דֶּרֶךְ שְׁבָח וְהוֹדָיָה--שֶׁיֵּשׁ מֵהֶן שְׁהוּא פּוֹתֵחַ בְּבָרוּךְ, וְאֵינוּ חוֹתֵם, וְיֵשׁ מֵהֶן שְׁהוּא חוֹתֵם בְּבָרוּךְ, וְאֵינוּ פּוֹתֵחַ.  אֵלָא מְעַט מִבִּרְכַת הַמִּצְווֹת כְּגוֹן בִּרְכַת סֵפֶר תּוֹרָה, וּכְגוֹן רוֹאֶה קִבְרֵי יִשְׂרָאֵל--מֵאֵלּוּ שְׁהֶן דֶּרֶךְ שְׁבָח וְהוֹדָיָה.  אֲבָל שְׁאָר בִּרְכוֹת הַמִּצְווֹת כֻּלָּן--פּוֹתֵחַ בָּהֶן בְּבָרוּךְ, וְאֵינוּ חוֹתֵם.</P>

<P><B>יא,ב</B>  יֵשׁ מִצְוַת עֲשֵׂה שֶׁאָדָם חַיָּב לְהִשְׁתַּדַּל וְלִרְדֹּף עַד שֶׁיַּעֲשֶׂה אוֹתָהּ, כְּגוֹן תְּפִלִּין וְסֻכָּה וְלוֹלָב וְשׁוֹפָר; וְאֵלּוּ הֶן הַנִּקְרָאִין חוֹבָה, לְפִי שֶׁאָדָם חַיָּב עַל כָּל פָּנִים לַעֲשׂוֹתָן.  וְיֵשׁ מִצְווֹת שְׁאֵינָן חוֹבָה אֵלָא דּוֹמִין לִרְשׁוּת, כְּגוֹן מְזוּזָה וּמַעֲקֶה--שְׁאֵין אָדָם חַיָּב לִשְׁכֹּן בְּבַיִת הַחַיָּב בִּמְזוּזָה, כְּדֵי שֶׁיַּעֲשֶׂה מְזוּזָה, אֵלָא אִם רָצָה לִשְׁכֹּן כָּל יָמָיו בְּאֹהֶל אוֹ בִּסְפִינָה, יֵשֵׁב; וְכֵן אֵינוּ חַיָּב לִבְנוֹת בַּיִת, כְּדֵי לַעֲשׂוֹת מַעֲקֶה.  וְכָל מִצְוַת עֲשֵׂה שֶׁבֵּין אָדָם לְבֵין הַקָּדוֹשׁ בָּרוּךְ הוּא, בֵּין מִצְוָה שְׁהִיא חוֹבָה, בֵּין מִצְוָה שְׁאֵינָהּ חוֹבָה--מְבָרֵךְ עָלֶיהָ, קֹדֶם לַעֲשִׂיָּתָהּ.</P>

<P><B>יא,ג</B>  וְכֵן כָּל הַמִּצְווֹת שְׁהֶן מִדִּבְרֵי סוֹפְרִים--בֵּין מִצְווֹת שְׁהֶן חוֹבָה מִדִּבְרֵיהֶם כְּגוֹן מִקְרָא מְגִלָּה וְהַדְלָקַת נֵר שַׁבָּת וְהַדְלָקַת נֵר חֲנֻכָּה, בֵּין מִצְווֹת שְׁאֵינָן חוֹבָה כְּגוֹן עֵרוּב וּנְטִילַת יָדַיִם--מְבָרֵךְ עַל הַכֹּל קֹדֶם לַעֲשִׂיָּתָן, אֲשֶׁר קִדְּשָׁנוּ בְּמִצְווֹתָיו וְצִוָּנוּ לַעֲשׂוֹת.  וְהֵיכָן צִוָּנוּ, בַּתּוֹרָה שֶׁכָּתוּב בָּהּ "אֲשֶׁר-יֹאמְרוּ לְךָ--תַּעֲשֶׂה" (דברים יז,יא).  נִמְצָא עִנְיַן הַדְּבָרִים וְהֶסֵּעָן, כָּךְ הוּא--אֲשֶׁר קִדְּשָׁנוּ בְּמִצְווֹתָיו, שֶׁצִּוָּה בָּהֶן לִשְׁמֹעַ מֵאֵלּוּ שֶׁצִּוּוּ לִקְרוֹת אֶת הַמְּגִלָּה, אוֹ לְהַדְלִיק נֵר שֶׁלַּחֲנֻכָּה; וְכֵן שְׁאָר כָּל הַמִּצְווֹת שֶׁמִּדִּבְרֵי סוֹפְרִים.</P>

<P><B>יא,ד</B>  וְלָמָּה אֵין מְבָרְכִין עַל נְטִילַת יָדָיִם בָּאַחֲרוֹנָה--מִפְּנֵי שֶׁלֹּא חִיְּבוּ בְּדָבָר זֶה אֵלָא מִפְּנֵי הַסַּכָּנָה, וּדְבָרִים שְׁהֶן מִשּׁוֹם סַכָּנָה, אֵין מְבָרְכִין עַל עֲשִׂיָּתָן.  הַא לְמַה זֶה דּוֹמֶה--לְמִי שֶׁסִּנַּן אֶת הַמַּיִם וְאַחַר כָּךְ שָׁתָה בַּלַּיְלָה, מִפְּנֵי סַכָּנַת עֲלוּקָה, שְׁאֵינוּ מְבָרֵךְ וְצִוָּנוּ לְסַנַּן אֶת הַמַּיִם; וְכֵן כָּל כַּיּוֹצֶא בְּזֶה.</P>

<P><B>יא,ה</B>  הָעוֹשֶׂה מִצְוָה, וְלֹא בֵרַךְ--אִם מִצְוָה שֶׁעֲדַיִן עֲשִׂיָּתָהּ קַיֶּמֶת, מְבָרֵךְ אַחַר עֲשִׂיָּה; וְאִם דָּבָר שֶׁעָבַר הוּא, אֵינוּ מְבָרֵךְ.  כֵּיצַד:  הֲרֵי שֶׁנִּתְעַטַּף בַּצִּיצִית, אוֹ שֶׁלָּבַשׁ תְּפִלִּין, אוֹ שֶׁיָּשַׁב בַּסֻּכָּה, וְלֹא בֵרַךְ תְּחִלָּה--חוֹזֵר וּמְבָרֵךְ אַחַר שֶׁנִּתְעַטַּף, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהִתְעַטֵּף בַּצִּיצִית; וְכֵן מְבָרֵךְ אַחַר שֶׁלָּבַשׁ, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהַנִּיחַ תְּפִלִּין, וְאַחַר שֶׁיָּשַׁב, אֲשֶׁר קִדְּשָׁנוּ בְּמִצְווֹתָיו וְצִוָּנוּ לֵישֵׁב בַּסֻּכָּה.  וְכֵן כָּל כַּיּוֹצֶא בְּאֵלּוּ.</P>

<P><B>יא,ו</B>  אֲבָל אִם שָׁחַט בְּלֹא בְּרָכָה, אֵינוּ חוֹזֵר אַחַר שְׁחִיטָה וּמְבָרֵךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל הַשְּׁחִיטָה; וְכֵן אִם כִּסָּה הַדָּם בְּלֹא בְּרָכָה, אוֹ הִפְרִישׁ תְּרוּמָה וּמַעַשְׂרוֹת, אוֹ שֶׁטָּבַל, וְלֹא בֵרַךְ--אֵינוּ חוֹזֵר וּמְבָרֵךְ אַחַר עֲשִׂיָּה.  וְכֵן כָּל כַּיּוֹצֶא בְּאֵלּוּ.</P>

<P><B>יא,ז</B>  אֵין לָךְ מִצְוָה שֶׁמְּבָרְכִין עָלֶיהָ אַחַר עֲשִׂיָּתָהּ לְעוֹלָם, אֵלָא טְבִילַת הַגֵּר בִּלְבָד--שְׁאֵינוּ יָכוֹל לוֹמַר, אֲשֶׁר קִדְּשָׁנוּ בְּמִצְווֹתָיו וְצִוָּנוּ, שֶׁעֲדַיִן לֹא נִתְקַדַּשׁ וְלֹא נִצְטַוָּה, עַד שֶׁיִּטְבֹּל; לְפִיכָּךְ אַחַר שֶׁיִּטְבֹּל, מְבָרֵךְ עַל הַטְּבִילָה, מִפְּנֵי שֶׁהָיָה דָּחוּי מֵעִיקָרוֹ, וְלֹא הָיָה רָאוּי לַבְּרָכָה.</P>

<P><B>יא,ח</B>  כָּל מִצְוָה שֶׁעֲשִׂיָּתָהּ הוּא גְּמָר חִיּוּבָהּ, מְבָרֵךְ עָלֶיהָ בְּשָׁעַת עֲשִׂיָּה; וְכָל מִצְוָה שֶׁיֵּשׁ אַחַר עֲשִׂיָּתָהּ צִוּוּי אַחֵר, אֵינוּ מְבָרֵךְ אֵלָא בְּשָׁעָה שֶׁעוֹשֶׂה הַצִּוּוּי הָאַחֲרוֹן.  כֵּיצַד:  הָעוֹשֶׂה סֻכָּה, אוֹ לוֹלָב, אוֹ שׁוֹפָר, אוֹ צִיצִית, אוֹ תְּפִלִּין, אוֹ מְזוּזָה--אֵינוּ מְבָרֵךְ בְּשָׁעַת עֲשִׂיָּה אֲשֶׁר קִדְּשָׁנוּ בְּמִצְווֹתָיו וְצִוָּנוּ לַעֲשׂוֹת סֻכָּה, אוֹ לִכְתֹּב תְּפִלִּין, מִפְּנֵי שֶׁיֵּשׁ אַחַר עֲשִׂיָּתָן צִוּוּי אַחֵר.  וְאֵימָתַי מְבָרֵךְ--בְּשָׁעָה שֶׁיֵּשֵׁב בַּסֻּכָּה, אוֹ כְּשֶׁיְּנַעְנַע הַלּוֹלָב, אוֹ כְּשֶׁיִּשְׁמַע קוֹל הַשּׁוֹפָר, אוֹ כְּשֶׁיִּתְעַטַּף בַּצִּיצִית, וּבְשָׁעַת לְבִישַׁת תְּפִלִּין, וּבְשָׁעַת קְבִיעַת מְזוּזָה.  אֲבָל אִם עָשָׂה מַעֲקֶה--מְבָרֵךְ בְּשָׁעַת עֲשִׂיָּה, אֲשֶׁר קִדְּשָׁנוּ בְּמִצְווֹתָיו וְצִוָּנוּ לַעֲשׂוֹת מַעֲקֶה; וְכֵן כָּל כַּיּוֹצֶא בְּזֶה.</P>

<P><B>יא,ט</B>  כָּל מִצְוָה שְׁהִיא מִזְּמָן לִזְמָן, כְּגוֹן שׁוֹפָר וְסֻכָּה וְלוֹלָב וּמִקְרָא מְגִלָּה וְנֵר חֲנֻכָּה, וְכֵן כָּל מִצְוָה שְׁהִיא קִנְיָן לוֹ, כְּגוֹן צִיצִית וּתְפִלִּין וּמְזוּזָה וּמַעֲקֶה, וְכֵן מִצְוָה שְׁאֵינָהּ תְּדִירָה וְאֵינָהּ מְצוּיָה בְּכָל עֵת, שֶׁהֲרֵי הִיא דּוֹמָה לְמִצְוָה שְׁהִיא מִזְּמָן לִזְמָן, כְּגוֹן מִילַת בְּנוֹ וּפִדְיוֹן בְּנוֹ--מְבָרֵךְ עָלֶיהָ בְּשָׁעַת עֲשִׂיָּה, שֶׁהֶחֱיָנוּ.  וְאִם לֹא בֵרַךְ עַל סֻכָּה וְלוֹלָב וְכַיּוֹצֶא בָּהֶן שֶׁהֶחֱיָנוּ בְּשָׁעַת עֲשִׂיָּה, מְבָרֵךְ עֲלֵיהֶן שֶׁהֶחֱיָנוּ בְּשָׁעָה שֶׁיֵּצֵא יְדֵי חוֹבָתוֹ בָּהֶן; וְכֵן כָּל כַּיּוֹצֶא בְּזֶה.</P>

<P><B>יא,י</B>  אֶחָד הָעוֹשֶׂה מִצְוָה לְעַצְמוֹ, וְאֶחָד הָעוֹשֶׂה אוֹתָהּ לַאֲחֵרִים--מְבָרֵךְ קֹדֶם עֲשִׂיָּתָהּ, אֲשֶׁר קִדְּשָׁנוּ בְּמִצְווֹתָיו וְצִוָּנוּ לַעֲשׂוֹת; אֲבָל אֵינוּ מְבָרֵךְ שֶׁהֶחֱיָנוּ, אֵלָא עַל מִצְוָה שֶׁעָשָׂה לְעַצְמוֹ.  הָיוּ לְפָנָיו מִצְווֹת הַרְבֵּה, אֵינוּ מְבָרֵךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל הַמִּצְווֹת--אֵלָא מְבָרֵךְ עַל כָּל אַחַת וְאַחַת, בִּפְנֵי עַצְמָהּ.</P>

<P><B>יא,יא</B>  כָּל הָעוֹשֶׂה מִצְוָה, בֵּין שֶׁהָיְתָה חוֹבָה עָלָיו בֵּין שְׁאֵינָהּ חוֹבָה עָלָיו--אִם עָשָׂה אוֹתָהּ לְעַצְמוֹ, מְבָרֵךְ לַעֲשׂוֹת; עָשָׂה אוֹתָהּ לַאֲחֵרִים, מְבָרֵךְ עַל הָעֲשִׂיָּה.</P>

<P><B>יא,יב</B>  כֵּיצַד:  לָבַשׁ תְּפִלִּין, מְבָרֵךְ לְהַנִּיחַ תְּפִלִּין; נִתְעַטַּף בַּצִּיצִית, מְבָרֵךְ לְהִתְעַטֵּף בַּצִּיצִית; יָשַׁב בַּסֻּכָּה, מְבָרֵךְ לֵישֵׁב בַּסֻּכָּה.  וְכֵן הוּא מְבָרֵךְ לְהַדְלִיק נֵר שַׁבָּת, וְלִגְמֹר אֶת הַלֵּל.  וְכֵן אִם קָבַע מְזוּזָה לְבֵיתוֹ, מְבָרֵךְ לִקְבֹּעַ מְזוּזָה; עָשָׂה מַעֲקֶה לְגַגּוֹ, מְבָרֵךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ לַעֲשׂוֹת מַעֲקֶה; הִפְרִישׁ תְּרוּמָה וּמַעַשְׂרוֹת לְעַצְמוֹ, מְבָרֵךְ לְהַפְרִישׁ; מָל אֶת בְּנוֹ, מְבָרֵךְ לָמוּל אֶת הַבֵּן; שָׁחַט פִּסְחוֹ וַחֲגִיגָתוֹ, מְבָרֵךְ לִשְׁחֹט.</P>

<P><B>יא,יג</B>  אֲבָל אִם קָבַע מְזוּזָה לַאֲחֵרִים, מְבָרֵךְ עַל קְבִיעַת מְזוּזָה; עָשָׂה לָהֶן מַעֲקֶה, מְבָרֵךְ עַל עֲשִׂיַּת מַעֲקֶה; הִפְרִישׁ לָהֶן תְּרוּמָה, מְבָרֵךְ עַל הַפְרָשַׁת תְּרוּמָה; מָל אֶת בֶּן חֲבֵרוֹ, מְבָרֵךְ עַל הַמִּילָה.  וְכֵן כָּל כַּיּוֹצֶא בְּאֵלּוּ.</P>

<P><B>יא,יד</B>  עָשָׂה הַמִּצְוָה לוֹ וְלַאֲחֵרִים כְּאֶחָד--אִם הָיְתָה מִצְוָה שְׁאֵינָהּ חוֹבָה, מְבָרֵךְ עַל הָעֲשִׂיָּה; לְפִיכָּךְ הוּא מְבָרֵךְ עַל מִצְוַת עֵרוּב.  הָיְתָה חוֹבָה וְנִתְכַּוַּן לְהוֹצִיא עַצְמוֹ מִידֵי חוֹבָה, וּלְהוֹצִיא אֲחֵרִים--מְבָרֵךְ לַעֲשׂוֹת; לְפִיכָּךְ הוּא מְבָרֵךְ לִשְׁמֹעַ קוֹל שׁוֹפָר.</P>

<P><B>יא,טו</B>  נָטַל אֶת הַלּוֹלָב--מְבָרֵךְ עַל נְטִילַת לוֹלָב, שֶׁכֵּיוָן שֶׁהִגְבִּיהוֹ, יָצָא יְדֵי חוֹבָתוֹ; אֲבָל אִם בֵּרַךְ קֹדֶם שֶׁיִּטֹּל--מְבָרֵךְ לִטֹּל אֶת הַלּוֹלָב, כְּמוֹ לֵישֵׁב בַּסֻּכָּה.  וּמִכָּאן אַתָּה לָמֵד, שֶׁהַמְּבָרֵךְ אַחַר שֶׁעָשָׂה בְּלֹא בְּרָכָה, מְבָרֵךְ עַל הָעֲשִׂיָּה.  אֲבָל נְטִילַת יָדַיִם וּשְׁחִיטָה, הוֹאִיל וּבְדִבְרֵי הָרְשׁוּת הֶן--אַפִלּוּ שָׁחַט לְעַצְמוֹ--מְבָרֵךְ עַל הַשְּׁחִיטָה וְעַל כִּסּוּי הַדָּם, וְעַל נְטִילַת יָדָיִם.  וְכֵן הוּא מְבָרֵךְ עַל בֵּעוּר חָמֵץ, בֵּין שֶׁבָּדַק לְעַצְמוֹ בֵּין שֶׁבָּדַק לַאֲחֵרִים--שֶׁמֵּעֵת שֶׁגָּמַר בְּלִבּוֹ לְבַטַּל, נַעֲשָׂת מִצְוַת הַבֵּעוּר, קֹדֶם שֶׁיִּבְדֹּק, כְּמוֹ שֶׁיִּתְבָּאַר בִּמְקוֹמוֹ.</P>

<P><B>יא,טז</B>  כָּל דָּבָר שְׁהוּא מִנְהָג--אַף עַל פִּי שֶׁמִּנְהַג נְבִיאִים הוּא, כְּגוֹן נְטִילַת עֲרָבָה בַּשְּׁבִיעִי שֶׁלֶּחָג, וְאֵין צָרִיךְ לוֹמַר מִנְהַג חֲכָמִים, כְּגוֹן קְרִיאַת הַהַלֵּל בְּרָאשֵׁי חֳדָשִׁים וּבְחֻלּוֹ שֶׁלַּפֶּסַח--אֵין מְבָרְכִין עָלָיו.  וְכֵן כָּל דָּבָר שֶׁיִּסְתַּפַּק לָךְ אִם טָעוּן בְּרָכָה אִם לָאו, עוֹשִׂין אוֹתוֹ בְּלֹא בְּרָכָה.  וּלְעוֹלָם יִזָּהֵר אָדָם מִבְּרָכָה שְׁאֵינָהּ צְרִיכָה, וְיַרְבֶּה בִּבְרָכוֹת הַצְּרִיכוֹת; וְכֵן דָּוִיד אוֹמֵר "בְּכָל-יוֹם אֲבָרְכֶךָּ; וַאֲהַלְלָה שִׁמְךָ, לְעוֹלָם וָעֶד" (תהילים קמה,ב).
<BR> </P>
</DIV></BODY></HTML>
