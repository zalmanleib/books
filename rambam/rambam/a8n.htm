<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר טהרה - הלכות מקוות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מִקְווֹת</h1>

<p>מִצְוַת עֲשֵׂה אַחַת, וְהִיא שֶׁיִּטְבֹּל כָּל טָמֵא בְּמֵי מִקְוָה וְאַחַר כָּךְ יִטְהַר.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת מִקְווֹת פֵּרֶק א</h2>

<p><b>א,א</b>&nbsp;&nbsp;כָּל הַטְּמֵאִים--בֵּין אָדָם, בֵּין כֵּלִים, בֵּין שֶׁנִּטְמְאוּ בְּטֻמְאָה חֲמוּרָה שֶׁלַּתּוֹרָה, בֵּין שֶׁנִּטְמְאוּ בִּטְמָאוֹת שֶׁלְּדִבְרֵיהֶם--אֵין לָהֶן טַהְרָה, אֵלָא בִּטְבִילָה בְּמַיִם הַנִּקְוִים בַּקַּרְקָע.</p>

<p><b>א,ב</b>&nbsp;&nbsp;כָּל מָקוֹם שֶׁנֶּאֱמָר בַּתּוֹרָה רְחִיצַת בָּשָׂר וְכִבּוּס בְּגָדִים מִן הַטְּמָאוֹת, אֵינוּ אֵלָא טְבִילַת כָּל הַגּוּף בְּמִקְוָה; וְזֶה שֶׁנֶּאֱמָר בַּזָּב "וְיָדָיו לֹא-שָׁטַף בַּמָּיִם" (ויקרא טו,יא), כְּלוֹמַר שֶׁיִּטְבֹּל כָּל גּוּפוֹ.&nbsp; וְהוּא הַדִּין לִשְׁאָר הַטְּמֵאִים--שְׁאִם טָבַל כֻּלּוֹ חוּץ מֵרֹאשׁ אֶצְבָּעוֹ הַקְּטַנָּה, עֲדַיִן הוּא בְּטֻמְאָתוֹ.&nbsp; וְכָל הַדְּבָרִים הָאֵלֶּה--אַף עַל פִּי שְׁהֶן מִפִּי הַשְּׁמוּעָה, הֲרֵי נֶאֱמָר "בַּמַּיִם יוּבָא וְטָמֵא עַד-הָעֶרֶב, וְטָהֵר" (ויקרא יא,לב):&nbsp; בִּנְיַן אָב לְכָל הַטְּמֵאִים, שֶׁיָּבוֹאוּ בַּמַּיִם.</p>

<p><b>א,ג</b>&nbsp;&nbsp;כָּל הַכֵּלִים שֶׁנִּטְמְאוּ--יֵשׁ לָהֶן טַהְרָה בַּמִּקְוָה, חוּץ מִכְּלֵי חֶרֶס וּכְלֵי זְכוֹכִית; וְכֵן הַמַּפָּץ.&nbsp; וּכְלִי חֶרֶס, נֶאֱמָר בּוֹ "וְאֹתוֹ תִשְׁבֹּרוּ" (ויקרא יא,לג)--אֵין לוֹ טַהְרָה אֵלָא שְׁבִירָה.&nbsp; אַפִלּוּ חִבְּרוֹ בַּקַּרְקָע, וְאַפִלּוּ קְבָעוֹ בְּמַסְמֵר, וְאַפִלּוּ מִלְּאָהוּ סִיד אוֹ גְּבָסִים--הֲרֵי הוּא כְּמוֹת שֶׁהָיָה, עַד שֶׁיִּשָּׁבֵר.&nbsp; וּכְלֵי זְכוֹכִית, כִּכְלֵי חֶרֶס עָשׂוּ אוֹתָן בְּדָבָר זֶה.</p>

<p><b>א,ד</b>&nbsp;&nbsp;הַמַּפָּץ אֵינוּ בִּכְלַל הַכֵּלִים הַמְּקַבְּלִין שְׁאָר כָּל הַטֻּמְאוֹת:&nbsp; לְפִי שְׁאֵינוּ כְּלִי קִבּוּל, אֵינוּ בִּכְלַל כְּלֵי עֵץ הָאֲמוּרִים בַּתּוֹרָה; וְהוֹאִיל וְהוּא רָאוּי לְמִשְׁכָּב, נִתְרַבָּה לְטֻמְאַת מַדְרֵס בִּלְבָד דִּין תּוֹרָה; וְכֵיוָן שְׁאֵין לוֹ טֻמְאָה וְלֹא טַהְרָה בַּפֵּרוּשׁ, וְנִתְרַבָּה לַטֻּמְאָה--לֹא יִתְרַבֶּה לִטַּהַר בְּמִקְוָה, שְׁאֵין מִטַּהֵר בְּמִקְוָה אֵלָא הַכֵּלִים הָאֲמוּרִים בַּתּוֹרָה.&nbsp; וְאֵין לַמַּפָּץ טַהְרָה אֵלָא קְרִיעָתוֹ, עַד שֶׁיִּשָּׁאֵר פָּחוּת מִשִּׁשָּׁה עַל שִׁשָּׁה טְפָחִים.</p>

<p><b>א,ה</b>&nbsp;&nbsp;הַזָּב--אֵין לוֹ טַהְרָה אֵלָא בְּמַעְיָן, שֶׁהֲרֵי נֶאֱמָר בּוֹ "בְּמַיִם חַיִּים" (ויקרא טו,יג); אֲבָל הַזָּבָה וּשְׁאָר הַטְּמֵאִים, בֵּין אָדָם בֵּין כֵּלִים--טוֹבְלִין אַף בְּמִקְוָה.</p>

<p><b>א,ו</b>&nbsp;&nbsp;כָּל חַיָּבֵי טְבִילוֹת, טְבִילָתָן בַּיּוֹם--חוּץ מִנִּדָּה וְיוֹלֶדֶת, שֶׁטְּבִילָתָן בַּלַּיְלָה כְּמוֹ שֶׁבֵּאַרְנוּ בְּעִנְיַן נִדָּה.&nbsp; וּבַעַל קֶרִי טוֹבֵל וְהוֹלֵךְ כָּל הַיּוֹם כֻּלּוֹ, מִתְּחִלַּת הַלַּיְלָה--שֶׁנֶּאֱמָר "וְהָיָה לִפְנוֹת-עֶרֶב, יִרְחַץ בַּמָּיִם" (דברים כג,יב), שֶׁטּוֹבֵל וְהוֹלֵךְ מִתְּחִלַּת הַלַּיְלָה עַד הַעְרֵב שֶׁמֶשׁ.</p>

<p><b>א,ז</b>&nbsp;&nbsp;כָּל הַטּוֹבֵל צָרִיךְ שֶׁיִּטְבֹּל כָּל גּוּפוֹ כִּשְׁהוּא עָרֹם, בְּבַת אַחַת.&nbsp; וְאִם הָיָה בַּעַל שֵׂעָר, יַטְבִּיל כָּל שֵׂעָר רֹאשׁוֹ; וַהֲרֵי הוּא כְּגוּפוֹ, דִּין תּוֹרָה.&nbsp; וְכָל הַטְּמֵאִים שֶׁטָּבְלוּ בְּבִגְדֵיהֶם, עָלְתָה לָהֶן טְבִילָה--מִפְּנֵי שֶׁהַמַּיִם בָּאִין בָּהֶן, אֵינָן חוֹצְצִין.&nbsp; וְכֵן הַנִּדָּה שֶׁטָּבְלָה בִּבְגָדֶיהָ, מֻתֶּרֶת לְבַעְלָהּ.</p>

<p><b>א,ח</b>&nbsp;&nbsp;כָּל הַטּוֹבֵל צָרִיךְ לְהִתְכַּוַּן לַטְּבִילָה; וְאִם לֹא נִתְכַּוַּן, עָלְתָה לוֹ טְבִילָה לְחֻלִּין.&nbsp; אַפִלּוּ נִדָּה שֶׁטָּבְלָה בְּלֹא כַּוָּנָה, כְּגוֹן שֶׁנָּפְלָה לְתוֹךְ הַמַּיִם אוֹ יָרְדָה לְהָקֵר--הֲרֵי זוֹ מֻתֶּרֶת לְבַעְלָהּ; אֲבָל לִתְרוּמָה וּקְדָשִׁים--אֵינָהּ טְהוֹרָה, עַד שֶׁתִּטְבֹּל בְּכַוָּנָה.</p>

<p><b>א,ט</b>&nbsp;&nbsp;הַכּוֹפֵת יָדָיו וְרַגְלָיו, וְיָשַׁב לוֹ בְּאַמַּת הַמַּיִם--אִם נִכְנְסוּ מַיִם דֶּרֶךְ כֻּלּוֹ, טָהוֹר.&nbsp; הַקּוֹפֵץ לְתוֹךְ הַמִּקְוָה, הֲרֵי זֶה מְגֻנֶּה.&nbsp; וְהַטּוֹבֵל פַּעֲמַיִם בְּמִקְוָה, הֲרֵי זֶה מְגֻנֶּה.&nbsp; וְהָאוֹמֵר לַחֲבֵרוֹ כְּבֹשׁ יָדָךְ עָלַי בַּמִּקְוָה, הֲרֵי זֶה מְגֻנֶּה.</p>

<p><b>א,י</b>&nbsp;&nbsp;בֵּית הַסְּתָרִים וּבֵית הַקְּמָטִים, אֵינָן צְרִיכִין שֶׁיָּבוֹאוּ בָּהֶן הַמַּיִם:&nbsp; שֶׁנֶּאֱמָר "וְיָדָיו לֹא-שָׁטַף בַּמָּיִם" (ויקרא טו,יא), אֵבָרִים הַנִּרְאִים בִּלְבָד.&nbsp; וְאַף עַל פִּי כֵן צְרִיכִין לִהְיוֹת רְאוּיִין שֶׁיָּבוֹאוּ בָּהֶן הַמַּיִם, וְלֹא יִהְיֶה בָּהֶן דָּבָר חוֹצֵץ.&nbsp; לְפִיכָּךְ אָמְרוּ חֲכָמִים לְעוֹלָם יְלַמַּד אָדָם בְּתוֹךְ בֵּיתוֹ, שֶׁתִּהְיֶה אִשָּׁה מְדִיחָה קְמָטֶיהָ בַּמַּיִם וְאַחַר כָּךְ תִּטְבֹּל.&nbsp; הָאִשָּׁה טוֹבֶלֶת כְּדֶרֶךְ גְּדִילָתָהּ כְּאוֹרֶגֶת, וְכִמְנִיקָה אֶת בְּנָהּ.</p>

<p><b>א,יא</b>&nbsp;&nbsp;אִשָּׁה אֵינָהּ טוֹבֶלֶת בַּנָּמֵל, מִפְּנֵי שֶׁמִּתְבַּיֶּשֶׁת מִבְּנֵי אָדָם וְאֵינָהּ טוֹבֶלֶת כַּהֹגֶן; וְאִם הִקִּיף לָהּ מַפָּץ וְכַיּוֹצֶא בּוֹ כְּדֵי לְהַצְנִיעָהּ, טוֹבֶלֶת בַּנָּמֵל.&nbsp; וְלֹא תִטְבֹּל עַל גַּבֵּי כְּלִי חֶרֶס אוֹ סַל וְכַיּוֹצֶא בָּהֶן, מִפְּנֵי שְׁהִיא מְפַחֶדֶת וְלֹא תַעֲלֶה לָהּ טְבִילָה.</p>

<p><b>א,יב</b>&nbsp;&nbsp;אֶחָד הָאָדָם וְאֶחָד הַכֵּלִים, לֹא יִהְיֶה דָּבָר חוֹצֵץ בֵּינָם לְבֵין הַמַּיִם:&nbsp; כְּגוֹן שֶׁהָיָה בָּצֵק אוֹ טִיט מֻדְבָּק עַל בְּשַׂר הָאָדָם, אוֹ עַל גּוּף הַכְּלִי--הֲרֵי זֶה טָמֵא כְּשֶׁהָיָה, וְלֹא עָלְתָה לָהֶן טְבִילָה.</p>

<p><b>א,יג</b>&nbsp;&nbsp;דְּבַר תּוֹרָה:&nbsp; אִם הָיָה דָּבָר הַחוֹצֵץ חוֹפֶה אֶת רֹב הָאָדָם, אוֹ רֹב הַכְּלִי--לֹא עָלְתָה לָהֶן טְבִילָה.&nbsp; וְהוּא שֶׁיִּהְיֶה הָאָדָם מַקְפִּיד עָלָיו, וְרוֹצֶה לְהַעְבִירוֹ; אֲבָל אִם אֵינוּ מַקְפִּיד עָלָיו, וְלֹא שָׂם אוֹתוֹ עַל לֵב בֵּין עָבַר בֵּין לֹא עָבַר--אֵינוּ חוֹצֵץ, וְאַף עַל פִּי שְׁהוּא חוֹפֶה אֶת רֻבּוֹ.&nbsp; וְכֵן אִם הָיָה חוֹפֶה מֵעוּטוֹ--אֵינוּ חוֹצֵץ, אַף עַל פִּי שְׁהוּא מַקְפִּיד עָלָיו.</p>

<p><b>א,יד</b>&nbsp;&nbsp;מִדִּבְרֵי סוֹפְרִים:&nbsp; שֶׁכָּל דָּבָר הַחוֹצֵץ--אִם הָיָה מַקְפִּיד עָלָיו--לֹא עָלְתָה לוֹ טְבִילָה, אַף עַל פִּי שְׁהוּא עַל מֵעוּטוֹ; גְּזֵרָה, מִשּׁוֹם רֻבּוֹ.&nbsp; וְכָל דָּבָר הַחוֹצֵץ--אִם הָיָה חוֹפֶה אֶת רֻבּוֹ--לֹא עָלְתָה לוֹ טְבִילָה, אַף עַל פִּי שְׁאֵינוּ מַקְפִּיד עָלָיו; גְּזֵרָה, מִשּׁוֹם רֻבּוֹ הַמַּקְפִּיד עָלָיו.</p>

<p><b>א,טו</b>&nbsp;&nbsp;נִמְצֵאתָ אוֹמֵר שְׁאִם הָיָה עַל בְּשַׂר הָאָדָם אוֹ עַל גּוּף הַכְּלִי דָּבָר מִדְּבָרִים הַחוֹצְצִין, כְּגוֹן בָּצֵק וְזֶפֶת וְכַיּוֹצֶא בָּהֶן--אַפִלּוּ טִפָּה כַּחַרְדָּל, וְהוּא מַקְפִּיד עָלֶיהָ--לֹא עָלְתָה לוֹ טְבִילָה; וְאִם אֵינוּ מַקְפִּיד עָלֶיהָ--עָלְתָה לוֹ טְבִילָה, אֵלָא אִם כֵּן הָיָה חוֹפֶה אֶת רֹב הַכְּלִי אוֹ רֹב הָאָדָם כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת מִקְווֹת פֵּרֶק ב</h2>

<p><b>ב,א</b>&nbsp;&nbsp;אֵלּוּ חוֹצְצִין בָּאָדָם:&nbsp; לִפְלוּף שֶׁחוּץ לָעַיִן, וּגְלָד שֶׁעַל גַּבֵּי הַמַּכָּה, וְסַם יָבֵשׁ שֶׁעַל גַּבֵּי הַמַּכָּה, וְהָרְטִיָּה שֶׁעָלֶיהָ, וְגִלְדֵי צוֹאָה שֶׁעַל בְּשָׂרוֹ, וּבָצֵק אוֹ טִיט שֶׁתַּחַת הַצִּפֹּרֶן, וְהמִּלְמוּלִין שֶׁעַל הַגּוּף, וְטִיט הַיָּוֵן, וְטִיט הַיּוֹצְרִין, וְטִיט שֶׁלַּדְּרָכִים הַנִּמְצָא שָׁם תָּמִיד אַפִלּוּ בִּימוֹת הַחַמָּה--כָּל אֵלּוּ חוֹצְצִין.&nbsp; וּשְׁאָר כָּל הַטִּיט--כִּשְׁהוּא לַח--אֵינוּ חוֹצֵץ, שֶׁהֲרֵי נִמְחֶה בַּמַּיִם; וְכִשְׁהוּא יָבֵשׁ, חוֹצֵץ.</p>

<p><b>ב,ב</b>&nbsp;&nbsp;הַדְּיוֹ, וְהַדְּבַשׁ, וְהֶחָלָב, וְהַדָּם, וְשֶׂרֶף הַתּוּת, וְשֶׂרֶף הַתְּאֵנָה, וְשֶׂרֶף הַשִּׁקְמָה, וְשֶׂרֶף הַחַרּוּב--יְבֵשִׁין, חוֹצְצִין; לַחִין, אֵינָן חוֹצְצִין.&nbsp; וּשְׁאָר כָּל הַשְּׂרָפִין--בֵּין לַחִין בֵּין יְבֵשִׁין, חוֹצְצִין.&nbsp; וְדָם שֶׁנִּסְרַךְ בַּבָּשָׂר--אַפִלּוּ לַח, חוֹצֵץ.</p>

<p><b>ב,ג</b>&nbsp;&nbsp;הָאֵבֶר וְהַבָּשָׂר הַמְּדֻלְדָּלִין בָּאָדָם, חוֹצְצִין.&nbsp; [ג] בֵּית הַסְּתָרִים בָּאִשָּׁה, חוֹצֵץ עַד שֶׁתָּדִיחַ תְּחִלָּה, שֶׁהַזִּיעָה שָׁם תָּמִיד, וְהָאָבָק מִתְקַבֵּץ וְחוֹצֵץ.&nbsp; בַּמֶּה דְּבָרִים אֲמוּרִים, בִּנְשׂוּאָה; אֲבָל בִּפְנוּיָה--הוֹאִיל וְאֵינָהּ מַקְפֶּדֶת, אֵינוּ חוֹצֵץ.</p>

<p><b>ב,ד</b>&nbsp;&nbsp;הָאֶגֶד שֶׁעַל גַּבֵּי הַמַּכָּה, וְהַקַּשְׂקַשִּׂין שֶׁעַל גַּבֵּי הַשֶּׁבֶר, וְהַשֵּׁירִים וְהַנְּזָמִים וְהַקַּטְלָיוֹת וְהַטַּבָּעוֹת--בִּזְמָן שְׁהֶן חֲזָקִים וּדְבֵקִים בַּבָּשָׂר, חוֹצְצִין; וּבִּזְמָן שְׁהֶן רָפִין, אֵינָן חוֹצְצִין.</p>

<p><b>ב,ה</b>&nbsp;&nbsp;חוּטֵי צֶמֶר, וְחוּטֵי פִּשְׁתָּן, וְהָרְצוּעוֹת שֶׁקּוֹשְׁרִין הַנָּשִׁים עַל רָאשֵׁיהֶן לְנוֹאי--חוֹצְצִין, מִפְּנֵי שְׁהֶן מַבְדִּילִין בֵּין הַמַּיִם וּבֵין הַגּוּף; אֲבָל חוּטֵי שֵׂעָר--אֵין חוֹצְצִין, מִפְּנֵי שֶׁהַמַּיִם בָּאִין בָּהֶן אַף עַל פִּי שְׁאֵינָן רָפִין.</p>

<p><b>ב,ו</b>&nbsp;&nbsp;חוּטִין שֶׁבַּצַּוָּאר--אֵין חוֹצְצִין, אַפִלּוּ שֶׁלְּפִשְׁתָּן:&nbsp; לְפִי שְׁאֵין אִשָּׁה חוֹנֶקֶת עַצְמָהּ בָּהֶן.&nbsp; אֲבָל חֲבָקִין שֶׁלְּצַוָּאר, כְּגוֹן קַטְלָיוֹת וַעֲנָקִים--חוֹצְצִין:&nbsp; לְפִי שֶׁהָאִשָּׁה חוֹנֶקֶת עַצְמָהּ בָּהֶן, כְּדֵי שֶׁתֵּרָאֶה בַּעֲלַת בָּשָׂר.&nbsp; [ז] שֵׂעָר שֶׁעַל הַלֵּב שֶׁנִּתְקַשַּׁר וְנַעֲשָׂה קִלְקִין, חוֹצֵץ; וְכֵן קִלְקֵי הַזָּקָן חוֹצְצִין.</p>

<p><b>ב,ז</b>&nbsp;&nbsp;[ח] חֵץ שְׁהוּא תָּחוּב בָּאָדָם--בִּזְמָן שְׁהוּא נִרְאֶה, חוֹצֵץ; וּבִזְמָן שְׁאֵינוּ נִרְאָה--טוֹבֵל וְאוֹכֵל בִּתְרוּמָתוֹ לָעֶרֶב, אַף עַל פִּי שְׁהוּא חֵץ טָמֵא.&nbsp; וְכֵן מִי שֶׁבָּלַע טַבַּעַת טְמֵאָה, וְטָבַל--הֲרֵי זֶה טָהוֹר; וְאִם הֱקִיאָהּ אַחַר שֶׁטָּבַל, נִטְמָא בְּמַגָּעָהּ:&nbsp; שֶׁכְּבָר בֵּאַרְנוּ שֶׁכָּל הַבְּלוּעִין בְּגוּף הַחַי, אֵינָן מְטַמְּאִין וְלֹא מִטַּמְּאִין.</p>

<p><b>ב,ח</b>&nbsp;&nbsp;נִכְנְסוּ צְרוֹרוֹת וְקִסְמִין בְּסִדְקֵי רַגְלָיו מִלְּמַטָּה, חוֹצְצִין.&nbsp; [ט] אַסְפְּלוֹנִית, מְלֻגְמָה, וּרְטִיָּה שֶׁעַל בֵּית הַסְּתָרִים--חוֹצְצִין:&nbsp; אַף עַל פִּי שְׁאֵינוּ צָרִיךְ שֶׁיִּכָּנְסוּ הַמַּיִם, צְרִיכִין שֶׁיִּהְיוּ רְאוּיִין וְלֹא יִהְיֶה עֲלֵיהֶן דָּבָר חוֹצֵץ כְּמוֹ שֶׁבֵּאַרְנוּ.</p>

<p><b>ב,ט</b>&nbsp;&nbsp;הָיְתָה בּוֹ שַׂעֲרָה אוֹ שְׁתֵּי שְׂעָרוֹת חוּץ לַמַּכָּה וְרֹאשָׁן מֻדְבָּק לַמַּכָּה, אוֹ שֶׁהָיוּ מֻדְבָּקִין בְּטִיט אוֹ בְּצוֹאָה, אוֹ שֶׁהָיוּ בּוֹ שְׁתֵּי שְׂעָרוֹת בְּרִיסֵי עֵינָיו מִלְמַעְלָה--הֲרֵי אֵלּוּ חוֹצְצִין.</p>

<p><b>ב,י</b>&nbsp;&nbsp;לֹא יִטְבֹּל אָדָם בֶּעָפָר שֶׁעַל רַגְלָיו; וְאִם טָבַל, אֵינוּ חוֹצֵץ.&nbsp; [יא] הָאוֹחֵז בָּאָדָם וּבַכֵּלִים, וְהִטְבִּילָן--הֲרֵי הֶן בְּטֻמְאָתָן, וְאַף עַל פִּי שֶׁרִפָּה יָדָיו עַד שֶׁבָּאוּ בָּהֶן הַמַּיִם:&nbsp; גְּזֵרָה, שֶׁמֶּא לֹא יְרַפֶּה.&nbsp; וְאִם הֵדִיחַ יָדָיו בַּמַּיִם, עָלְתָה לָהֶן טְבִילָה.</p>

<p><b>ב,יא</b>&nbsp;&nbsp;[יב] הַמַּפְשֶׁלֶת בְּנָהּ לַאֲחוֹרֶיהָ, וְטָבְלָה--לֹא עָלְתָה לָהּ טְבִילָה:&nbsp; שֶׁמֶּא טִיט הָיָה בְּרַגְלֵי הַתִּינוֹק אוֹ בְּיָדוֹ, וְנִדְבַּק בְּאִמּוֹ בְּשָׁעַת טְבִילָה, וְחָצַץ, וְאַחַר שֶׁעָלְתָה נָפַל.</p>

<p><b>ב,יב</b>&nbsp;&nbsp;[יג] נִדָּה שֶׁנָּתְנָה שְׂעָרָהּ בְּפִיהָ, אוֹ שֶׁקָּפְצָה יָדָהּ, אוֹ שֶׁקָּרְצָה בְּשִׂפְתוֹתֶיהָ, אוֹ שֶׁנִּמְצָא עֶצֶם בֵּין שִׁנֶּיהָ--כְּאִלּוּ לֹא טָבְלָה.&nbsp; וְכֵן שְׁאָר הַטְּמֵאִים.&nbsp; נָתְנָה מָעוֹת בְּפִיהָ, וְיָרְדָה וְטָבְלָה--טָהֲרָה מִטֻּמְאַת נִדָּה, וַהֲרֵי הִיא טְמֵאָה עַל גַּב רֻקָּהּ; וְנִמְצְאָה רִאשׁוֹן לַטֻּמְאָה, כְּמִי שֶׁנָּגַע בְּרֹק הַנִּדָּה.&nbsp; וְכֵן הַדִּין בְּזָב.</p>

<p><b>ב,יג</b>&nbsp;&nbsp;[יד] וְאֵלּוּ שְׁאֵין חוֹצְצִין בָּאָדָם:&nbsp; קִלְקֵי הָרֹאשׁ וּבֵית הַשֶּׁחִי וּבֵית הַסְּתָרִים בָּאִישׁ, וְלִפְלוּף שֶׁבָּעַיִן, וּגְלָד שֶׁהֶעֱלָת הַמַּכָּה, וְלִכְלוּכֵי צוֹאָה שֶׁעַל בְּשָׂרוֹ, וְצוֹאָה שֶׁתַּחַת הַצִּפֹּרֶן, וְצִפֹּרֶן הַמְּדֻלְדֶּלֶת, וְכִישׁוּת הַקָּטָן וְהוּא הַשֵּׂעָר הַדַּק שֶׁעַל בְּשָׂרוֹ--כָּל אֵלּוּ אֵין חוֹצְצִין.</p>

<p><b>ב,יד</b>&nbsp;&nbsp;[טו] שְׁתֵּי שְׂעָרוֹת אוֹ יָתֵר שֶׁהָיוּ קְשׁוּרִין כְּאַחַת קֶשֶׁר אֶחָד--אֵינָן חוֹצְצִין, מִפְּנֵי שֶׁהַמַּיִם בָּאִין בָּהֶן.&nbsp; וְשַׂעֲרָה אַחַת שֶׁנִּקְשְׁרָה, חוֹצֶצֶת:&nbsp; וְהוּא, שֶׁיִּהְיֶה מַקְפִּיד עָלֶיהָ; אֲבָל אִם אֵינוּ מַקְפִּיד עָלֶיהָ, עָלְתָה לוֹ טְבִילָה, עַד שֶׁיִּהְיֶה רֹב שְׂעָרוֹ קָשׁוּר, נִימָה נִימָה בִּפְנֵי עַצְמָהּ.&nbsp; כְּזֶה הוֹרוּ הַגְּאוֹנִים.</p>

<p><b>ב,טו</b>&nbsp;&nbsp;וְיֵרָאֶה לִי שֶׁשְּׂעָרוֹ שֶׁלָּאָדָם כְּגוּפוֹ הוּא חָשׁוּב לְעִנְיַן טְבִילָה, וְאֵינוּ כְּגוּף בִּפְנֵי עַצְמוֹ כְּדֵי שֶׁנֹּאמַר רֹב הַשֵּׂעָר; אֵלָא אַף עַל פִּי שֶׁכָּל שֵׂעָר רֹאשׁוֹ קָשׁוּר נִימָה נִימָה--אִם אֵינוּ מַקְפִּיד עָלָיו, עָלְתָה לוֹ טְבִילָה, אֵלָא אִם כֵּן נִצְטָרַף לְחוֹצֵץ אַחֵר עַל גּוּפוֹ, כְּמוֹ שֶׁבֵּאַרְנוּ.&nbsp; וְאֶחָד הַנִּדָּה, וְאֶחָד שְׁאָר הַטְּמֵאִים שֶׁיֵּשׁ בְּרֹאשָׁן שֵׂעָר.</p>

<p><b>ב,טז</b>&nbsp;&nbsp;תַּקָּנַת עֶזְרָא הִיא שֶׁתִּהְיֶה אִשָּׁה חוֹפֶפֶת אֶת שְׂעָרָהּ, וְאַחַר כָּךְ תִּטְבֹּל; וְאִם אִפְשָׁר לָהּ לָחֹף בַּלַּיְלָה וְלִטְבֹּל מִיָּד, תֵּכֶף לַחֲפִיפָה--הֲרֵי זֶה מְשֻׁבָּח.&nbsp; וּבְשָׁעַת הַדֹּחַק, אוֹ מִפְּנֵי הַחֹלִי--חוֹפֶפֶת אַפִלּוּ בְּעֶרֶב שַׁבָּת, וְטוֹבֶלֶת לְמוֹצָאֵי שַׁבָּת.</p>

<p><b>ב,יז</b>&nbsp;&nbsp;טָבְלָה וְעָלְתָה, וְנִמְצָא עָלֶיהָ דָּבָר חוֹצֵץ--אִם בְּאוֹתוֹ הַיּוֹם שֶׁחָפְפָה טַבְלָה, אֵינָהּ צְרִיכָה לָחֹף פַּעַם שְׁנִיָּה, אֵלָא חוֹזֶרֶת, וְטוֹבֶלֶת בִּלְבָד.&nbsp; וְאִם לָאו, צְרִיכָה לָחֹף פַּעַם שְׁנִיָּה וְלִטְבֹּל.</p>

<p><b>ב,יח</b>&nbsp;&nbsp;לֹא תָחֹף אִשָּׁה בְּנֶתֶר, מִפְּנֵי שְׁהוּא מְקַטֵּף אֶת הַשֵּׂעָר, וְלֹא בְּאָהָל, מִפְּנֵי שְׁהוּא מְסָרֵךְ אֶת הַשֵּׂעָר; אֵלָא בְּחַמִּין, וְאַפִלּוּ בְּחַמֵּי חַמָּה--מִפְּנֵי שֶׁהַחַמִּין מְיַשְּׁרִין אֶת הַשֵּׂעָר, וּמְסַלְסְלִין אוֹתוֹ.&nbsp; אֲבָל הַצּוֹנֵן מְקַבְּצִין אֶת הַשֵּׂעָר, וּמְכַלְכְּלִין אוֹתוֹ וּמִתְקַשֵּׁר.</p>

<p><b>ב,יט</b>&nbsp;&nbsp;נִדָּה שֶׁנָּתְנָה תַּבְשִׁיל לִבְנָהּ, וְטָבְלָה--לֹא עָלְתָה לָהּ טְבִילָה, מִפְּנֵי הַשַּׁמְנוּנִית שֶׁעַל יָדָהּ.&nbsp; [כ] שָׂרְטָה בְּשָׂרָהּ וְהוֹצִיאָה דָּם, וְטָבְלָה--בְּתוֹךְ שְׁלוֹשָׁה יָמִים, אֵין מְקוֹם הַשְּׂרִיטוֹת חוֹצֵץ; לְאַחַר שְׁלוֹשָׁה יָמִים, הֲרֵי מְקוֹם הַשְּׂרִיטוֹת חוֹצֵץ, מִפְּנֵי שֶׁהַדָּם קוֹפֶה שָׁם, כַּגְּלָד שֶׁעַל גַּבֵּי הַמַּכָּה.</p>

<p><b>ב,כ</b>&nbsp;&nbsp;וְכֵן לִפְלוּף שֶׁבָּעַיִן--אִם הָיָה יָבֵשׁ וְהוּא שֶׁהִתְחִיל לְהוֹרִיק, חוֹצֵץ בַּנִּדָּה.&nbsp; [כא] כֹּחַל שֶׁבָּעַיִן, אֵינוּ חוֹצֵץ; שֶׁעַל גַּבֵּי הָעַיִן, חוֹצֵץ.&nbsp; וְאִם הָיוּ עֵינֶיהָ פּוֹרְחוֹת, אַף עַל גַּבֵּי הָעַיִן אֵינוּ חוֹצֵץ.&nbsp; [כב] פָּתְחָה עֵינֶיהָ בְּיוֹתֵר, אוֹ עָצְמָה עֵינֶיהָ בְּיוֹתֵר--לֹא עָלְתָה לָהּ טְבִילָה.</p>

<p><b>ב,כא</b>&nbsp;&nbsp;בַּמֶּה דְּבָרִים אֲמוּרִים, לְעִנְיַן טְהָרוֹת; אֲבָל לְהַתִּירָהּ לְבַעְלָהּ, הֲרֵי זוֹ מֻתֶּרֶת.&nbsp; אַף עַל פִּי שֶׁנָּתְנָה תַּבְשִׁיל לִבְנָהּ, אוֹ שֶׁהָיָה בָּהּ שֶׂרֶט יָשָׁן, אוֹ שֶׁהָיָה עַל גַּב עֵינֶיהָ כֹּחַל, וּבֵין פָּתְחָה עֵינֶיהָ אוֹ עָצְמָה אוֹתָן--הֲרֵי זוֹ מֻתֶּרֶת לְבַעְלָהּ:&nbsp; שֶׁכָּל הַדְּבָרִים הָאֵלּוּ וְכַיּוֹצֶא בָּהֶן אֵינָן חוֹצְצִין אֵלָא מִדִּבְרֵיהֶם, וּלְעִנְיַן טְהָרוֹת גָּזְרוּ; לְעִנְיַן בְּעִילָה, לֹא גָזְרוּ.&nbsp; וְכָל הַחוֹצֵץ בַּנִּדָּה לִטְהָרוֹת--חוֹצֵץ בִּשְׁאָר טְמֵאִים לְעִנְיַן טְהָרוֹת, וְחוֹצֵץ בַּבֶּגֶד בְּשָׁעַת טְבִילָה.</p>

<p><b>ב,כב</b>&nbsp;&nbsp;[כג] מִי שֶׁטָּבַל, וְעָלָה וְנִמְצָא עָלָיו דָּבָר חוֹצֵץ--אַף עַל פִּי שֶׁנִּתְעַסַּק בְּאוֹתוֹ הַמִּין כָּל הַיּוֹם כֻּלּוֹ, הֲרֵי הוּא בְּטֻמְאָתוֹ עַד שֶׁיֹּאמַר יוֹדֵעַ אֲנִי בַּוַּדַּאי שֶׁלֹּא הָיָה זֶה עָלַי קֹדֶם הַטְּבִילָה:&nbsp; הוֹאִיל וְהֻחְזַק טָמֵא, הַעְמֵד טָמֵא עַל טֻמְאָתוֹ, עַד שֶׁתֵּדַע בַּוַּדַּאי שֶׁטָּהַר.
<br>&nbsp;</p>

<h2>הִלְכּוֹת מִקְווֹת פֵּרֶק ג</h2>

<p><b>ג,א</b>&nbsp;&nbsp;וְאֵלּוּ חוֹצְצִין בַּכֵּלִים:&nbsp; הַזֶּפֶת, וְהַחֵמָר, וְכַיּוֹצֶא בָּהֶן.&nbsp; הַזֶּפֶת שֶׁבְּכוֹס וְשֶׁבִּצְלוֹחִית--מִתּוֹכָן, חוֹצְצִין; וּמֵאֲחוֹרֵיהֶן, אֵינָן חוֹצְצִין.&nbsp; בַּמֶּה דְּבָרִים אֲמוּרִים, מִבֵּית הָאֻמָּן; אֲבָל מִבַּעַל הַבַּיִת--בֵּין מִתּוֹכָן בֵּין מֵאֲחוֹרֵיהֶן, חוֹצְצִין.</p>

<p><b>ג,ב</b>&nbsp;&nbsp;הַזֶּפֶת שֶׁבְּתַמְחוּי וְשֶׁבִּקְעָרָה--בֵּין מִתּוֹכָן בֵּין מֵאֲחוֹרֵיהֶן, בֵּין מִבַּעַל הַבַּיִת בֵּין מִבֵּית הָאֻמָּן--חוֹצְצִין.&nbsp; [ב] הַמּוֹר וְהַקּוּמוֹס--בֵּין בְּכוֹס וּצְלוֹחִית בֵּין בְּתַמְחוּי וּקְעָרָה, בֵּין מִבַּעַל הַבַּיִת בֵּין מִבֵּית הָאֻמָּן, בֵּין מִתּוֹכָן בֵּין מֵאֲחוֹרֵיהֶן--חוֹצְצִין.</p>

<p><b>ג,ג</b>&nbsp;&nbsp;הָיָה זֶפֶת אוֹ חֵמָר וְכַיּוֹצֶא בָּהֶן עַל הַטַּבְלָה, וְעַל הַשֻּׁלְחָן, וְעַל הַדַּרְגַּשׁ--אִם הָיוּ נְקִיִּים--חוֹצְצִין, מִפְּנֵי שְׁהוּא מַקְפִּיד עֲלֵיהֶן; וְעַל הַבְּלוּסִין--אֵינָן חוֹצְצִין, מִפְּנֵי שְׁאֵינוּ מַקְפִּיד עֲלֵיהֶן.&nbsp; [ג] הָיוּ עַל מִטּוֹת בַּעַל הַבַּיִת, חוֹצְצִין; וְעַל שֶׁלְּעָנִי, אֵינָן חוֹצְצִין.&nbsp; עַל אִכּוּף בַּעַל הַבַּיִת, חוֹצֵץ; וְעַל זַקָּקִין, אֵינוּ חוֹצֵץ.&nbsp; עַל הַמַּרְדַּעַת מִשְּׁנֵי צְדָדִין, חוֹצֵץ.</p>

<p><b>ג,ד</b>&nbsp;&nbsp;הָיָה זֶפֶת אוֹ חֵמָר וְכַיּוֹצֶא בָּהֶן עַל בִּגְדֵי תַּלְמִידֵי חֲכָמִים--אַפִלּוּ מִצַּד אֶחָד חוֹצֵץ, מִפְּנֵי שְׁהֶן מַקְפִּידִין עַל מַלְבּוּשָׁן לִהְיוֹת נָקִי.</p>

<p><b>ג,ה</b>&nbsp;&nbsp;עַל בִּגְדֵי עַמֵּי הָאָרֶץ--מִשְּׁנֵי צְדָדִין, חוֹצֵץ; מִצַּד אֶחָד, אֵינוּ חוֹצֵץ.&nbsp; [ה] הָיוּ עַל הַמִּטְפָּחוֹת שֶׁלַּזַּפָּתִים, וְשֶׁלַּיּוֹצְרִים, וְשֶׁלִּמְפַסְּלֵי אִילָנוֹת--אֵינָן חוֹצְצִין.&nbsp; [ו] טַבָּח שֶׁהָיָה דָּם עַל בִּגְדוֹ--אֵינוּ חוֹצֵץ, מִפְּנֵי שְׁאֵינוּ מַקְפִּיד.&nbsp; [ז] מוֹכֵר רְבָב שֶׁהָיָה רְבָב עַל בִּגְדוֹ, אֵינוּ חוֹצֵץ; וְכֵן כָּל כַּיּוֹצֶא בְּזֶה.&nbsp; הָיָה הַטַּבָּח מוֹכֵר רְבָב, וְהָיָה עַל בִּגְדוֹ דָּם וּרְבָב--הֲרֵי זֶה סְפֵק אִם חוֹצֵץ, מִפְּנֵי שְׁהֶן שְׁנַיִם מַקְפִּיד, אוֹ אֵינוּ חוֹצֵץ, שֶׁהֲרֵי מְלַאכְתּוֹ הִיא וְאֵינוּ מַקְפִּיד.</p>

<p><b>ג,ו</b>&nbsp;&nbsp;[ח] הָיָה הַזֶּפֶת אוֹ הַחֵמָר וְכַיּוֹצֶא בָּהֶן עַל הַסַּנְדָּל מִתּוֹכוֹ--מִלְמַעְלָה, חוֹצֵץ; וּמִלְּמַטָּה, אֵינוּ חוֹצֵץ.&nbsp; עַל הַסַּפְסַל--מִלְמַעְלָה אוֹ מִן הַצְּדָדִין, חוֹצֵץ; מִלְּמַטָּה, אֵינוּ חוֹצֵץ.&nbsp; [ט] לִכְלוּכֵי צוֹאָה שֶׁבַּכִּסֵּא וְשֶׁבַּקַּתְדְּרָה הַמְּכֻבָּשִׁין--בֵּין מִתּוֹכָן בֵּין מֵאֲחוֹרֵיהֶן, בֵּין מִלְּמַטָּה בֵּין מִן הַצְּדָדִין--אֵינָן חוֹצְצִין, מִפְּנֵי שֶׁהַמַּיִם מַעְבִירִין אוֹתָן.</p>

<p><b>ג,ז</b>&nbsp;&nbsp;אֲבָל לִכְלוּכֵי שְׁמָרִים שֶׁבַּכּוֹס וְשֶׁבַּצְּלוֹחִית, וְהַמּוֹךְ שֶׁבַּשֵּׁיר וְשֶׁבַּזּוֹג, וְהַטִּיט וְהַבָּצֵק שֶׁעַל יַד הַקֻּרְדֹּם וְשֶׁעַל יַד הַמַּגְרֵפָה--חוֹצְצִין.</p>

<p><b>ג,ח</b>&nbsp;&nbsp;[י] דָּבָר בָּרוּר הוּא שֶׁכָּל מָקוֹם שֶׁאָמַרְנוּ בַּזֶּפֶת וּבַחֵמָר וְכַיּוֹצֶא בָּהֶן שְׁאֵינָן חוֹצְצִין בַּכֵּלִים, מִפְּנֵי שְׁאֵינוּ מַקְפִּיד הוּא; לְפִיכָּךְ אִם הָיָה רֹב הַכְּלִי חָפוּי בְּזֶפֶת אוֹ בְּחֵמָר וְכַיּוֹצֶא בָּהֶן--לֹא עָלְתָה לוֹ טְבִילָה כְּמוֹ שֶׁבֵּאַרְנוּ, אַף עַל פִּי שְׁאֵינוּ מַקְפִּיד.&nbsp; וְאֵין בְּדָבָר זֶה הֶפְרֵשׁ בִּכְלִי מִן הַכֵּלִים, אֵלָא כָּל הַכֵּלִים שׁוֹוִין בְּדָבָר זֶה.</p>

<p><b>ג,ט</b>&nbsp;&nbsp;[יא] כָּל יְדוֹת הַכֵּלִים שְׁהֶן חֲלוּלִין שֶׁהִכְנִיסָן שֶׁלֹּא כְּדַרְכָּן, אוֹ שֶׁהִכְנִיסָן כְּדַרְכָּן וְלֹא מֵרְקָן, אוֹ שֶׁהָיוּ שֶׁלְּמַתֶּכֶת וְנִשְׁבְּרוּ--לֹא עָלְתָה לָהֶן טְבִילָה.&nbsp; [יב] כְּלִי שֶׁהָפַךְ פִּיו לְמַטָּה, וְהִטְבִּילוֹ--כְּאִלּוּ לֹא טָבַל, מִפְּנֵי שְׁאֵין הַמַּיִם נִכְנָסִין בְּכֻלּוֹ.&nbsp; הָיָה בּוֹ מְקוֹם שְׁאֵינָן נִכְנָסִין בּוֹ עַד שֶׁיַּטֶּנּוּ--לֹא עָלְתָה לוֹ טְבִילָה, עַד שֶׁיַּטֶּנּוּ עַל צִדּוֹ.</p>

<p><b>ג,י</b>&nbsp;&nbsp;[יג] כְּלִי שְׁהוּא צָר מִכָּאן וּמִכָּאן, וְרָחֵב מִן הָאֶמְצָע--אֵינוּ טָהוֹר, עַד שֶׁיַּטֶּנּוּ עַל צִדּוֹ.&nbsp; [יד] צְלוֹחִית שֶׁפִּיהָ שׁוֹקֵעַ--אֵינָהּ טְהוֹרָה, עַד שֶׁיַּטֶּנָּה עַל צִדָּהּ.&nbsp; [טו] קַלְמָרִין--אֵינָהּ טְהוֹרָה, עַד שֶׁיִּקְּבֶנָּה מִצִּדָּהּ כְּדֵי שֶׁיִּכָּנְסוּ הַמַּיִם לָעַקְמוּמִית שֶׁבָּהּ.</p>

<p><b>ג,יא</b>&nbsp;&nbsp;[טז] בְּהֵמָה שֶׁהָיָה הַשֵּׁיר עָלֶיהָ רָפוּי וְנִטְמָא, מַטְבִּילִין אוֹתוֹ בִּמְקוֹמוֹ.&nbsp; [יז] וְלֹא יַטְבִּיל אֶת הַקֻּמְקְמוֹס בַּפֶּחָמִין שֶׁבּוֹ, אֵלָא אִם כֵּן שִׁפְשַׁף.&nbsp; [יח] כְּלִי שְׁהוּא מָלֵא מַשְׁקִין, וְהִטְבִּילוֹ--כְּאִלּוּ לֹא טָבַל.&nbsp; הָיָה מָלֵא מַיִם, וְהִטְבִּילוֹ--הֲרֵי הַמַּיִם וְהַכְּלִי טְהוֹרִין כְּאַחַת, מִפְּנֵי שֶׁהַמַּיִם יֵשׁ לָהֶן טַהְרָה כְּמוֹ שֶׁבֵּאַרְנוּ בְּטֻמְאַת אֹכָלִין וּמַשְׁקִין.</p>

<p><b>ג,יב</b>&nbsp;&nbsp;הָיָה הַכְּלִי מָלֵא מֵי רַגְלַיִם, רוֹאִין אוֹתָן כְּאִלּוּ הֶן מַיִם.&nbsp; הָיָה בּוֹ מֵי חַטָּאת--אִם הָיָה רֹב הַכְּלִי פָּנוּי, כְּדֵי שֶׁיִּרְבּוּ מֵי מִקְוָה עַל מֵי חַטָּאת שֶׁבְּתוֹכוֹ--הֲרֵי זֶה טָהוֹר; וְאִם לָאו--עֲדַיִן הוּא בְּטֻמְאָתוֹ, וּכְאִלּוּ הֶן שְׁאָר מַשְׁקִין שֶׁחוֹצְצִין בֵּין גּוּף הַכְּלִי וּבֵין מֵי הַמִּקְוָה.</p>

<p><b>ג,יג</b>&nbsp;&nbsp;[יט] כְּלִי שֶׁתּוֹכוֹ טָהוֹר וְגַבּוֹ טָמֵא, וְהָיָה מָלֵא יַיִן לָבָן אוֹ חָלָב, וְהִטְבִּילוֹ--הוֹלְכִין אַחַר הָרֹב:&nbsp; אִם הָיָה רֹב הַכְּלִי פָּנוּי, כְּדֵי שֶׁיִּרְבּוּ הַמַּיִם בְּתוֹכוֹ--טָהוֹר, מִפְּנֵי שֶׁטֻּמְאָתוֹ מִדִּבְרֵיהֶם.&nbsp; אֲבָל אִם הָיָה בּוֹ יַיִן אָדֹם אוֹ שְׁאָר מַשְׁקִין, לֹא עָלְתָה לוֹ טְבִילָה.</p>

<p><b>ג,יד</b>&nbsp;&nbsp;[כ] לְגִין שְׁהוּא מָלֵא מַיִם טְמֵאִים, וְנָתַן עַל פִּיו טִיט טוֹפֵחַ, וְהָיָה הַטִּיט שׁוֹקֵעַ בַּמַּיִם, וְהִטְבִּילוֹ--טָהוֹר; וְאִם הָיָה טִיט הַיָּוֵן וְכַיּוֹצֶא בּוֹ, כְּאִלּוּ לֹא טָבַל.&nbsp; וְכֵן טַבַּעַת שֶׁנְּתָנָהּ בִּלְבֵנָה שֶׁלְּטִיט טוֹפֵחַ, וְהִטְבִילָהּ--טְהוֹרָה; וְאִם הָיָה טִיט יָוֵן, כְּאִלּוּ לֹא טָבְלָה.</p>

<p><b>ג,טו</b>&nbsp;&nbsp;[כא] אֵלּוּ שְׁאֵין צְרִיכִין שֶׁיָּבוֹאוּ בָּהֶן הַמַּיִם:&nbsp; סְתָם קִשְׁרֵי בִּגְדֵי עֲנִיִּים; וְאִם הִקְפִּיד עֲלֵיהֶן, חוֹצְצִין.&nbsp; וְקִשְׁרֵי בִּגְדֵי בַּעֲלֵי בָּתִּים, סְתָמָן חוֹצְצִין; וְאִם אֵינוּ מַקְפִּיד עַל הַקְּשָׁרִים, אֵינָן חוֹצְצִין.&nbsp; וְקִשְׁרֵי נִימֵי הַבְּגָדִים שֶׁנִּתְקַשְּׁרוּ מֵאֵלֵיהֶן, וַחֲבַט הַסַּנְדָּל, וּתְפִלָּה שֶׁלָּרֹאשׁ בִּזְמָן שֶׁהַקְּצִיצָה דְּבוּקָה עִם הָרְצוּעָה בְּבֵית הָרְצוּעָה שֶׁבָּהּ וַחֲזָקָה, וּתְפִלָּה שֶׁלַּזְּרוֹעַ בִּזְמָן שְׁאֵינָהּ עוֹלָה וְיוֹרֶדֶת, וְאָזְנֵי הַחֵמֶת וְאָזְנֵי הַתֻּרְמַל, וְכָל כַּיּוֹצֶא בְּאֵלּוּ מִקְּשָׁרִים וּתְפָרִים שְׁאֵינוּ עֲתִיד לְהַתִּירָן.</p>

<p><b>ג,טז</b>&nbsp;&nbsp;[כב] וְאֵלּוּ שְׁהֶן צְרִיכִין שֶׁיָּבוֹאוּ בָּהֶן הַמַּיִם:&nbsp; הַקְּשָׁרִים שֶׁבְּפִתְחֵי הַחֲלוּק שְׁהֶן עֲשׂוּיִין בְּלוּלָאוֹת, וְכֵן קִשְׁרֵי לוּלָאוֹת שֶׁבַּכָּתֵף, וְשָׂפָה שֶׁלַּסָּדִין צָרִיךְ לְמַתַּח, וּתְפִלָּה שֶׁלָּרֹאשׁ בִּזְמָן שְׁאֵינָהּ בָּרְצוּעָה, וְשֶׁלַּזְּרוֹעַ בִּזְמָן שְׁהִיא עוֹלָה וְיוֹרֶדֶת, וּשְׁנָץ שֶׁלַּסַּנְדָּל, וְקִשְׁרֵי נִימֵי הַבְּגָדִים שֶׁקָּשַׁר אוֹתָן, וְכֵן כָּל כַּיּוֹצֶא בְּאֵלּוּ מִמְּקוֹמוֹת שְׁהוּא עֲתִיד לְגַלּוֹתָן וּלְמַתְּחָן.</p>

<p><b>ג,יז</b>&nbsp;&nbsp;הַסַּלִּין שֶׁלַּגַּת וְשֶׁלַּבַּד--אִם הָיוּ חֲזָקִים, צָרִיךְ לַחְטֹט; וְאִם הָיוּ רָפִין, צָרִיךְ לְנַעַר.&nbsp; הַכַּר וְהַכֶּסֶת שֶׁלְּעוֹר, צְרִיכִין שֶׁיָּבוֹאוּ הַמַּיִם בָּהֶן.&nbsp; [כג] כֶּסֶת עֲגוּלָה, וְהַכַּדּוּר, וְהָאִמּוּם, וְהַקָּמִיעַ, וְהַתְּפִלָּה--אֵינָן צְרִיכִין שֶׁיָּבוֹאוּ הַמַּיִם לַחֲלָלָן.&nbsp; זֶה הַכְּלָל--כָּל שְׁאֵין דַּרְכוֹ לְהַכְנִיס וּלְהוֹצִיא, טוֹבֵל סָתוּם.</p>

<p><b>ג,יח</b>&nbsp;&nbsp;[כד] הַמַּטְבִּיל בְּגָדִים כִּשְׁהֶן מְכֻבָּסִין, צְרִיכִין שֶׁיִּכָּנְסוּ בָּהֶן הַמַּיִם עַד שֶׁיְּבַעְבְּעוּ; הִטְבִּילָן נְגוּבִין, עַד שֶׁיְּבַעְבְּעוּ וְיָנוּחוּ מִבִּעְבּוּעָן.</p>

<p><b>ג,יט</b>&nbsp;&nbsp;[כה] כָּל יְדוֹת הַכֵּלִים שְׁהֶן אֲרוּכִין יָתֵר מִצָּרְכָּן, וַעֲתִיד לָקוּצָן--מַטְבִּילָן עַד מְקוֹם הַמִּדָּה.&nbsp; כֵּיצַד:&nbsp; שַׁלְשֶׁלֶת דְּלִי גָּדוֹל אַרְבָּעָה טְפָחִים, וְקָטָן עֲשָׂרָה טְפָחִים; מַטְבִּיל מִן הַשַּׁלְשֶׁלֶת עַד מִדָּה זוֹ בִּלְבָד, וְהַשְּׁאָר טָהוֹר.</p>

<p><b>ג,כ</b>&nbsp;&nbsp;[כו] כְּלִי טָמֵא שֶׁנָּתַן בְּתוֹכוֹ כֵּלִים אֲחֵרִים, וְהִטְבִּיל הַכֹּל--עָלְתָה לָהֶן טְבִילָה, אַף עַל פִּי שֶׁפִּי הַכְּלִי צָר בְּיוֹתֵר:&nbsp; שֶׁהֲרֵי הַמַּיִם נִכְנָסִין לוֹ; וּמִתּוֹךְ שֶׁעָלְתָה טְבִילָה לִכְלִי גָּדוֹל, עָלְתָה טְבִילָה לַכֵּלִים שֶׁבְּתוֹכוֹ.&nbsp; וְאִם הִטָּהוּ עַל צִדּוֹ, וְהִטְבִּיל--לֹא עָלְתָה לָהֶן טְבִילָה, עַד שֶׁיִּהְיֶה פִּיו רָחֵב כִּשְׁפוֹפֶרֶת הַנּוֹד.&nbsp; וְכֵן אִם הָיָה הַכְּלִי טָהוֹר, וְנָתַן לְתוֹכוֹ כֵּלִים טְמֵאִים, וְהִטְבִּילָן--לֹא עָלְתָה לָהֶן טְבִילָה, עַד שֶׁיִּהְיֶה פִּיו רָחֵב כִּשְׁפוֹפֶרֶת הַנּוֹד.</p>

<p><b>ג,כא</b>&nbsp;&nbsp;בַּמֶּה דְּבָרִים אֲמוּרִים, לַתְּרוּמָה.&nbsp; אֲבָל לַקֳּדָשִׁים--אֵין מַטְבִּילִין כֵּלִים לְתוֹךְ כֵּלִים טְהוֹרִים כְּלָל, וְאַפִלּוּ הָיוּ בְּסַל אוֹ בְּקֻפָּה כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת מִקְווֹת פֵּרֶק ד</h2>

<p><b>ד,א</b>&nbsp;&nbsp;דִּין תּוֹרָה:&nbsp; שֶׁכָּל מַיִם מְכֻנָּסִין, טוֹבְלִין בָּהֶן--שֶׁנֶּאֱמָר "מִקְוֵה-מַיִם" (ויקרא יא,לו), מִכָּל מָקוֹם.&nbsp; וְהוּא, שֶׁיִּהְיֶה בָּהֶן כְּדֵי לְהַעֲלוֹת בָּהֶן טְבִילָה לְכָל גּוּף הָאָדָם בְּבַת אַחַת:&nbsp; שִׁעֲרוּ חֲכָמִים, אַמָּה עַל אַמָּה בְּרוּם שָׁלוֹשׁ אַמּוֹת; וְשֵׁעוּר זֶה הוּא מַחְזִיק אַרְבָּעִים סְאָה מַיִם, בֵּין שְׁאוּבִין בֵּין שְׁאֵינָן שְׁאוּבִין.</p>

<p><b>ד,ב</b>&nbsp;&nbsp;מִדִּבְרֵי סוֹפְרִים:&nbsp; שֶׁהַמַּיִם הַשְּׁאוּבִין, פְּסוּלִין לִטְבִילָה; וְלֹא עוֹד, אֵלָא מִקְוֵה מַיִם שְׁאֵינָן שְׁאוּבִין, שֶׁנָּפַל לְתוֹכָן שְׁלֹשֶׁת לוֹגִין מַיִם שְׁאוּבִין--פָּסְלוּ הַכֹּל.&nbsp; אַף עַל פִּי שֶׁפְּסוּל מַיִם שְׁאוּבִין מִדִּבְרֵי סוֹפְרִים, לְמָדוּהוּ בְּהֶקֵּשׁ:&nbsp; שֶׁהֲרֵי הוּא אוֹמֵר "אַךְ מַעְיָן וּבוֹר מִקְוֵה-מַיִם, יִהְיֶה טָהוֹר" (ויקרא יא,לו)--הַמַּעְיָן אֵין בּוֹ תְּפוּסַת יַד אָדָם כְּלָל, וְהַבּוֹר כֻּלּוֹ בִּידֵי אָדָם שֶׁהֲרֵי כֻּלּוֹ מַיִם שְׁאוּבִין; אָמְרוּ חֲכָמִים הַמִּקְוָה לֹא יִהְיֶה כֻּלּוֹ שָׁאוּב כַּבּוֹר, וְאֵינוּ צָרִיךְ לִהְיוֹת כֻּלּוֹ בִּידֵי שָׁמַיִם כַּמַּעְיָן, אֵלָא אִם יֵשׁ בּוֹ תְּפוּסַת יַד אָדָם, כָּשֵׁר.</p>

<p><b>ד,ג</b>&nbsp;&nbsp;כֵּיצַד:&nbsp; הַמַּנִּיחַ קַנְקַנִּים בְּרֹאשׁ הַגָּג לְנַגְּבָן, וְיָרְדוּ לָהֶן גְּשָׁמִים וְנִתְמַלְּאוּ--אַף עַל פִּי שְׁהִיא עוֹנַת הַגְּשָׁמִים, הֲרֵי זֶה יְשַׁבַּר אֶת הַקַּנְקַנִּים אוֹ יִכְפֶּה אוֹתָן וְהַמַּיִם הַנִּקְוִים מֵהֶן כְּשֵׁרִים לִטְבִילָה, וְאַף עַל פִּי שֶׁכָּל הַמַּיִם הָאֵלּוּ הָיוּ בְּכֵלִים, שֶׁהֲרֵי לֹא מִלְּאָן בְּיָדוֹ.&nbsp; לְפִיכָּךְ אִם הִגְבִּיהַּ אֶת הַקַּנְקַנִּים, וְהֶעֱרָה אוֹתָן--הֲרֵי כָּל הַמַּיִם שֶׁבָּהֶן שְׁאוּבִין.</p>

<p><b>ד,ד</b>&nbsp;&nbsp;הַמַּנִּיחַ כֵּלִים תַּחַת הַצִּנּוֹר תָּמִיד בְּכָל עֵת וּבְכָל זְמָן, אֶחָד כֵּלִים קְטַנִּים וְאֶחָד כֵּלִים גְּדוֹלִים, אַפִלּוּ כְּלֵי אֲבָנִים וְכַיּוֹצֶא בָּהֶן מִכֵּלִים שְׁאֵינָן מְקַבְּלִין טֻמְאָה, וְנִתְמַלְּאוּ מֵי גְּשָׁמִים--הֲרֵי אֵלּוּ פְּסוּלִין.&nbsp; וְאִם כְּפָיָן עַל פִּיהֶן, אוֹ שִׁבְּרָן--הַמַּיִם הַנִּקְוִים מֵהֶן כִּשְׁאוּבִין לְכָל דָּבָר, שֶׁהֲרֵי לְדַעְתּוֹ נִתְמַלְּאוּ:&nbsp; שֶׁחֶזְקַת הַצִּנּוֹר לְקַלַּח מַיִם.&nbsp; וְאַפִלּוּ שָׁכַח הַכֵּלִים תַּחַת הַצִּנּוֹר, פְּסוּלִין:&nbsp; גָּזְרוּ עַל הַשּׁוֹכֵחַ, מִפְּנֵי הַמַּנִּיחַ.</p>

<p><b>ד,ה</b>&nbsp;&nbsp;וְכֵן הַמַּנִּיחַ אֶת הַכֵּלִים בֶּחָצֵר בְּשָׁעַת קִשּׁוּר עָבִים, וְנִתְמַלְּאוּ--הַמַּיִם שֶׁבָּהֶן פְּסוּלִין, שֶׁהֲרֵי לְדַעְתּוֹ נִתְמַלְּאוּ.&nbsp; וְכֵן גָּזְרוּ עַל הַשּׁוֹכֵחַ בֶּחָצֵר בְּשָׁעַת קִשּׁוּר עָבִים, מִשּׁוֹם מַנִּיחַ.</p>

<p><b>ד,ו</b>&nbsp;&nbsp;הִנִּיחָן בֶּחָצֵר בְּשָׁעַת פִּזּוּר עָבִים, וּבָאוּ עָבִים, וְנִתְמַלְּאוּ--הֲרֵי אֵלּוּ כְּשֵׁרִין, כְּמִי שֶׁהִנִּיחָן בְּרֹאשׁ הַגָּג לְנַגְּבָן.&nbsp; וְכֵן אִם הִנִּיחָן בְּשָׁעַת קִשּׁוּר עָבִים, וְנִתְפַּזְּרוּ, וְחָזְרוּ וְנִתְקַשְּׁרוּ, וְנִתְמַלְּאוּ--הֲרֵי אֵלּוּ כְּשֵׁרִין.&nbsp; וְאִם שִׁבְּרָן אוֹ כְּפָיָן, הַמַּיִם הַנִּקְוִים מֵהֶן כְּשֵׁרִין.</p>

<p><b>ד,ז</b>&nbsp;&nbsp;[ה] הַסַּיָּד שֶׁשָּׁכַח עֲצִיץ בְּמִקְוָה, וְנִתְמַלָּא מַיִם--אַף עַל פִּי שֶׁלֹּא נִשְׁאַר בַּמִּקְוָה אֵלָא מְעַט, וַהֲרֵי הָעֲצִיץ יֵשׁ בּוֹ רֹב הַמִּקְוָה--הֲרֵי זֶה יְשַׁבַּר אֶת הָעֲצִיץ בִּמְקוֹמוֹ, וְנִמְצָא הַמִּקְוָה כֻּלּוֹ כָּשֵׁר.</p>

<p><b>ד,ח</b>&nbsp;&nbsp;וְכֵן הַמְּסַדֵּר אֶת הַקַּנְקַנִּים בְּתוֹךְ הַמִּקְוָה, כְּדֵי לְחַסְּמָן, וְנִתְמַלְּאוּ מַיִם--אַף עַל פִּי שֶׁבָּלַע הַמִּקְוָה אֶת מֵימָיו, וְלֹא נִשְׁאָר שָׁם מַיִם כְּלָל אֵלָא מַיִם שֶׁבְּתוֹךְ הַקַּנְקַנִּים--הֲרֵי זֶה יְשַׁבַּר אֶת הַקַּנְקַנִּים, וְהַמַּיִם הַנִּקְוִים מֵהֶן מִקְוָה כָּשֵׁר.</p>

<p><b>ד,ט</b>&nbsp;&nbsp;[ו] כֵּיצַד פּוֹסְלִין הַמַּיִם הַשְּׁאוּבִין אֶת הַמִּקְוָה בִּשְׁלֹשֶׁת לוֹגִין:&nbsp; שְׁאִם הָיָה בַּמִּקְוָה פָּחוּת מֵאַרְבָּעִים סְאָה, וְנָפְלוּ לוֹ שְׁלֹשֶׁת לוֹגִין וְהִשְׁלִימוּהוּ לְאַרְבָּעִים סְאָה--הֲרֵי הַכֹּל פָּסוּל.&nbsp; אֲבָל מִקְוָה שֶׁיֵּשׁ בּוֹ אַרְבָּעִים סְאָה מַיִם שְׁאֵינָן שְׁאוּבִין, וְשָׁאַב בְּכַד, וְשָׁפַךְ לְתוֹכוֹ כָּל הַיּוֹם כֻּלּוֹ--הֲרֵי זֶה כָּשֵׁר.</p>

<p><b>ד,י</b>&nbsp;&nbsp;וְלֹא עוֹד, אֵלָא מִקְוָה עֶלְיוֹן שֶׁיֵּשׁ בּוֹ אַרְבָּעִים סְאָה מַיִם כְּשֵׁרִין, וְהָיָה מְמַלֵּא בִּכְלִי וְנוֹתֵן לְתוֹכוֹ עַד שֶׁרַבּוּ הַמַּיִם, וְיָרְדוּ לְמִקְוָה תַּחְתּוֹן אַרְבָּעִים סְאָה--הֲרֵי הַתַּחְתּוֹן כָּשֵׁר.</p>

<p><b>ד,יא</b>&nbsp;&nbsp;[ז] מִקְוָה שֶׁיֵּשׁ בּוֹ אַרְבָּעִים סְאָה מְכֻוָּנוֹת, וְנָתַן לְתוֹכוֹ סְאָה מַיִם שְׁאוּבִין, וְנָטַל אַחַר כָּךְ מִמֶּנּוּ סְאָה--הֲרֵי זֶה כָּשֵׁר; וְכֵן נוֹתֵן סְאָה וְנוֹטֵל סְאָה, וְהוּא כָּשֵׁר--עַד רֻבּוֹ.</p>

<p><b>ד,יב</b>&nbsp;&nbsp;[ח] אֵין הַמַּיִם הַשְּׁאוּבִין פּוֹסְלִין אֶת הַמִּקְוָה בִּשְׁלֹשֶׁת לוֹגִין, עַד שֶׁיִּפְּלוּ לְתוֹךְ הַמִּקְוָה מִן הַכְּלִי; אֲבָל אִם נִגְרְרוּ הַמַּיִם הַשְּׁאוּבִין חוּץ לַמִּקְוָה, וְנִמְשְׁכוּ וְיָרְדוּ לַמִּקְוָה--אֵינָן פּוֹסְלִין אֶת הַמִּקְוָה, אֵלָא עַד שֶׁיִּהְיוּ מֶחְצָה לְמֶחְצָה; אֲבָל אִם הָיָה רֹב מִן הַכְּשֵׁרִים, הֲרֵי הַמִּקְוָה כָּשֵׁר.</p>

<p><b>ד,יג</b>&nbsp;&nbsp;כֵּיצַד:&nbsp; מִקְוָה שֶׁיֵּשׁ בּוֹ עֶשְׂרִים סְאָה וּמַשְׁהוּ מַיִם כְּשֵׁרִים, וְהָיָה מְמַלֵּא וְשׁוֹאֵב חוּץ לַמִּקְוָה, וְהַמַּיִם נִמְשָׁכִין וְיוֹרְדִין לַמִּקְוָה--בֵּין שֶׁהָיוּ נִמְשָׁכִין עַל הַקַּרְקָע, אוֹ בְּתוֹךְ הַסִּילוֹן וְכַיּוֹצֶא בּוֹ מִדְּבָרִים שְׁאֵינָן פּוֹסְלִין--הֲרֵי הַמִּקְוָה כָּשֵׁר, וְאַפִלּוּ הִשְׁלִימוֹ לְאֶלֶף סְאָה:&nbsp; שֶׁהַשְּׁאוּבָה שֶׁהִמְשִׁיכוּהָ כְּשֵׁרָה, אִם הָיָה שָׁם רֹב אַרְבָּעִים סְאָה מִן הַכָּשֵׁר.</p>

<p><b>ד,יד</b>&nbsp;&nbsp;וְכֵן גָּג שֶׁהָיָה בְּרֹאשׁוֹ עֶשְׂרִים סְאָה וּמַשְׁהוּ מֵי גְּשָׁמִים, וּמִלָּא בִּכְתֵפוֹ וְנָתַן לְתוֹכוֹ פָּחוּת מֵעֶשְׂרִים, שֶׁנִּמְצָא הַכֹּל פָּסוּל, וּפָתַח הַצִּנּוֹר וְנִמְשְׁכוּ הַכֹּל לְמָקוֹם אֶחָד--הֲרֵי זֶה מִקְוָה כָּשֵׁר:&nbsp; שֶׁהַשְּׁאוּבָה שֶׁהִמְשִׁיכוּהָ--כֻּלָּהּ כְּשֵׁרָה, הוֹאִיל וְהָיָה שָׁם רֹב כָּשֵׁר.&nbsp; וְכֵן כָּל כַּיּוֹצֶא בְּזֶה.</p>

<p><b>ד,טו</b>&nbsp;&nbsp;[ט] הוֹרוּ מִקְצַת חַכְמֵי מַעְרָב וְאָמְרוּ הוֹאִיל וְאָמְרוּ חֲכָמִים שְׁאוּבָה שֶׁהִמְשִׁיכוּהָ כֻּלָּהּ טְהוֹרָה, אֵין אָנוּ צְרִיכִין שֶׁיִּהְיוּ שָׁם רֹב מַיִם כְּשֵׁרִים; וְזֶה שֶׁהִצְרִיךְ רֹב וְהַמְשָׁכָה, דִּבְרֵי יָחִיד הֶן, וּכְבָר נִדְחוּ, שֶׁהֲרֵי אָמְרוּ בַּסּוֹף שְׁאוּבָה שֶׁהִמְשִׁיכוּהָ כֻּלָּהּ טְהוֹרָה.&nbsp; וּלְפִי דִּבְרֵי זֶה--אִם הָיָה מְמַלֵּא בִּכְלִי וְשׁוֹפֵךְ, וְהַמַּיִם נִזְחָלִין וְהוֹלְכִין לְמָקוֹם אֶחָד, הֲרֵי זֶה מִקְוָה כָּשֵׁר.&nbsp; וְכֵן כָּל אַמְבְּטֵי שֶׁבַּמֶּרְחֲצָאוֹת שֶׁלָּנוּ מִקְווֹת כְּשֵׁרִים, שֶׁהֲרֵי כָּל הַמַּיִם שֶׁבָּהֶן שָׁאוּב שֶׁנִּמְשַׁךְ הוּא.&nbsp; וּמֵעוֹלָם לֹא רָאִינוּ מִי שֶׁעָשָׂה מַעֲשֶׂה בְּדָבָר זֶה.</p>

<p><b>ד,טז</b>&nbsp;&nbsp;[י] מֵי גְּשָׁמִים וּמַיִם שְׁאוּבִין שֶׁהָיוּ מִתְעָרְבִין בֶּחָצֵר, וְנִמְשָׁכִין וְיוֹרְדִין לָעוּקָה שֶׁבֶּחָצֵר, אוֹ שֶׁהָיוּ מִתְעָרְבִין עַל מַעֲלוֹת הַמְּעָרָה, וְיוֹרְדִין לַמְּעָרָה--אִם רֹב מִן הַכָּשֵׁר, כָּשֵׁר; וְאִם רֹב מִן הַפָּסוּל, פָּסוּל; מֶחְצָה לְמֶחְצָה, פָּסוּל.</p>

<p><b>ד,יז</b>&nbsp;&nbsp;אֵימָתַי--בִּזְמָן שֶׁמִּתְעָרְבִין עַד שֶׁלֹּא יַגִּיעוּ לַמִּקְוָה, וְנִמְשָׁכִין וְיוֹרְדִין.&nbsp; אֲבָל אִם הָיוּ הַכְּשָׁרִים וְהַפְּסוּלִים מְקַלְּחִין לְתוֹךְ הַמִּקְוָה--אִם יָדוּעַ שֶׁנָּפַל לְתוֹכוֹ אַרְבָּעִים סְאָה מַיִם כְּשֵׁרִים עַד שֶׁלֹּא יָרְדוּ לְתוֹכוֹ שְׁלֹשֶׁת לוֹגִין מַיִם שְׁאוּבִין, כָּשֵׁר; וְאִם לָאו, פָּסוּל.
<br>&nbsp;</p>

<h2>הִלְכּוֹת מִקְווֹת פֵּרֶק ה</h2>

<p><b>ה,א</b>&nbsp;&nbsp;מִקְוָה שֶׁנָּפְלוּ לוֹ שְׁלֹשֶׁת לוֹגִין מַיִם שְׁאוּבִין מִכְּלִי אֶחָד, אוֹ מִשְּׁנַיִם וּשְׁלוֹשָׁה כֵּלִים--מִצְטָרְפִין:&nbsp; וְהוּא, שֶׁיַּתְחִיל הַשֵּׁנִי עַד שֶׁלֹּא פָסַק הָרִאשׁוֹן.&nbsp; מֵאַרְבָּעָה כֵּלִים, אֵין מִצְטָרְפִין.&nbsp; בַּמֶּה דְּבָרִים אֲמוּרִים, בִּזְמָן שֶׁלֹּא נִתְכַּוַּן; אֲבָל אִם נִתְכַּוַּן לְרַבּוֹת אֶת מֵי הַמְּקְוָה--אַפִלּוּ נָפַל מִשְׁקַל דֵּינָר בְּכָל שָׁנָה, מִצְטָרֵף לִשְׁלֹשֶׁת לוֹגִין.</p>

<p><b>ה,ב</b>&nbsp;&nbsp;בֵּין שֶׁקָּדְמוּ הַשְּׁאוּבִין אֶת הַכְּשֵׁרִים, בֵּין שֶׁקָּדְמוּ הַכְּשֵׁרִים אֶת הַפְּסוּלִין, אוֹ שֶׁהָיוּ הַשְּׁאוּבִין וְהַכְּשֵׁרִים נוֹפְלִין לַמִּקְוָה כְּאַחַת--כֵּיוָן שֶׁנָּפְלוּ שְׁלֹשֶׁת לוֹגִין שְׁאוּבִין לְתוֹךְ אַרְבָּעִים סְאָה אוֹ לְפָחוּת מֵאַרְבָּעִים--נִפְסַל הַכֹּל וְנַעֲשָׂה שָׁאוּב.</p>

<p><b>ה,ג</b>&nbsp;&nbsp;[ב] שְׁנַיִם שֶׁהִטִּילוּ זֶה לוֹג וּמֶחְצָה, וְזֶה לוֹג וּמֶחְצָה, וְהַסּוֹחֵט כְּסוּתוֹ וְהִגְבִּיהָהּ, וַהֲרֵי הַמַּיִם שֶׁבָּהּ נוֹפְלִין מִמְּקוֹמוֹת הַרְבֵּה, וְכֵן הַמְּעַרֶּה מִן הַצִּרְצוּר, שֶׁמַּטִּיל מִמְּקוֹמוֹת הַרְבֵּה--הֲרֵי אֵלּוּ פּוֹסְלִין.</p>

<p><b>ה,ד</b>&nbsp;&nbsp;[ג] הַמַּטְבִּיל כַּר אוֹ כֶּסֶת שֶׁלְּעוֹר בְּמִקְוָה שֶׁיֵּשׁ בּוֹ אַרְבָּעִים סְאָה מְכֻוָּנוֹת--כֵּיוָן שֶׁהִגְבִּיהַּ שִׂפְתוֹתֵיהֶן מִן הַמַּיִם, נִמְצְאוּ הַמַּיִם שֶׁבְּתוֹכָן שְׁאוּבִין.&nbsp; כֵּיצַד יַעֲשֶׂה--מַטְבִּילָן, וּמַעֲלֶה אוֹתָן דֶּרֶךְ שׁוּלֵיהֶן.&nbsp; אֲבָל הַשַּׂק וְהַקֻּפָּה--מַטְבִּילִין אוֹתָן וּמַעֲלִין אוֹתָן כְּדַרְכָּן, וְאֵינוּ חוֹשֵׁשׁ.</p>

<p><b>ה,ה</b>&nbsp;&nbsp;[ד] מִקְוָה שֶׁיֵּשׁ בּוֹ שָׁלוֹשׁ גֻּמּוֹת שֶׁלְּמַיִם שְׁאוּבִין, לוֹג בְּכָל גֻּמָּה, וְנָפַל לְתוֹכוֹ מַיִם כְּשֵׁרִים--אִם יָדוּעַ שֶׁנָּפַל לְתוֹכוֹ אַרְבָּעִים סְאָה מַיִם כְּשֵׁרִים עַד שֶׁלֹּא יַגִּיעוּ לַגֻּמָּה הַשְּׁלִישִׁית, כָּשֵׁר; וְאִם לָאו, פָּסוּל.</p>

<p><b>ה,ו</b>&nbsp;&nbsp;[ה] שְׁנֵי מִקְווֹת, אֵין בְּכָל אֶחָד מֵהֶן אַרְבָּעִים סְאָה, וְנָפַל לְזֶה לוֹג וּמֶחְצָה, וּלְזֶה לוֹג וּמֶחְצָה, וְנִתְעָרְבוּ שְׁנֵי הַמִּקְווֹת--הֲרֵי אֵלּוּ כְּשֵׁרִים, מִפְּנֵי שֶׁלֹּא נִקְרָא עַל אֶחָד מֵהֶן שֵׁם פְּסוּל.</p>

<p><b>ה,ז</b>&nbsp;&nbsp;אֲבָל מִקְוָה שְׁאֵין בּוֹ אַרְבָּעִים סְאָה, שֶׁנָּפַל לְתוֹכוֹ שְׁלֹשֶׁת לוֹגִין מַיִם שְׁאוּבִין, וְאַחַר כָּךְ נֶחְלַק לִשְׁנַיִם, וְרִבָּה מַיִם כְּשֵׁרִים עַל כָּל אֶחָד מֵהֶן--הֲרֵי אֵלּוּ פְּסוּלִין:&nbsp; שֶׁכָּל הַמִּקְוָה כֻּלּוֹ שֶׁנִּפְסַל כְּמַיִם שְׁאוּבִין הוּא חָשׁוּב, וּכְאִלּוּ כָּל מֵימָיו נִשְׁאֲבוּ בִּכְלִי.</p>

<p><b>ה,ח</b>&nbsp;&nbsp;[ו] בּוֹר שְׁהוּא מָלֵא מַיִם שְׁאוּבִין, וְהָאַמָּה נִכְנֶסֶת לוֹ וְיוֹצְאָה מִמֶּנּוּ--לְעוֹלָם הוּא בִּפְסוּלוֹ, עַד שֶׁיִּתְחַשַּׁב שֶׁלֹּא נִשְׁאַר מִן הַשְּׁאוּבִין שֶׁהָיוּ בַּבּוֹר שְׁלֹשֶׁת לוֹגִין.</p>

<p><b>ה,ט</b>&nbsp;&nbsp;מִקְוָה שֶׁנָּפַל לְתוֹכוֹ מַיִם שְׁאוּבִין וְנִפְסַל, וְאַחַר כָּךְ רִבָּה עָלָיו מַיִם כְּשֵׁרִים עַד שֶׁנִּמְצְאוּ הַכְּשֵׁרִים אַרְבָּעִים סְאָה--הֲרֵי הוּא בִּפְסוּלוֹ:&nbsp; עַד שֶׁיֵּצְאוּ כָּל הַמַּיִם שֶׁהָיוּ בּוֹ, וְיִפְחֲתוּ הַשְּׁאוּבִין מִשְּׁלֹשֶׁת לוֹגִין.</p>

<p><b>ה,י</b>&nbsp;&nbsp;כֵּיצַד:&nbsp; מִקְוָה שֶׁיֵּשׁ בּוֹ עֶשְׂרִים סְאָה מֵי גְּשָׁמִים, וְנָפַל לְתוֹכוֹ סְאָה מַיִם שְׁאוּבִין, וְאַחַר כָּךְ הִרְבָּה עָלָיו מַיִם כְּשֵׁרִים--הֲרֵי זֶה בִּפְסוּלוֹ:&nbsp; עַד שֶׁיֵּדַע שֶׁיָּצְאוּ מִמֶּנּוּ עֶשְׂרִים סְאָה שֶׁהָיוּ בּוֹ וַחֲמֵשֶׁת קַבִּין וְיוֹתֵר מֵרְבִּיעַ הַקַּב, וְלֹא נִשְׁאָר מִן הַכֹּל שֶׁנִּפְסַל חוּץ מִפָּחוּת מִשְּׁלֹשֶׁת לוֹגִין.&nbsp; וְכֵן אִם עָשָׂה מִקְוָה שֶׁיֵּשׁ בּוֹ אַרְבָּעִים סְאָה מַיִם כְּשֵׁרִים, וְעֵרַב אוֹתוֹ עִם הַמִּקְוָה הַזֶּה הַפָּסוּל--טָהֲרוּ אֵלּוּ אֶת אֵלּוּ.</p>

<p><b>ה,יא</b>&nbsp;&nbsp;[ז] הַמְּסַנֵּק אֶת הַטִּיט לַצְּדָדִין, וְנִמְשְׁכוּ מִמֶּנּוּ שְׁלֹשֶׁת לוֹגִין לַמִּקְוָה--הֲרֵי זֶה כָּשֵׁר; הָיָה תּוֹלֵשׁ הַטִּיט וּמַגְבִּיהוֹ בְּיָדָיו, וְהִבְדִּילוֹ מִן הַמִּקְוָה לְצִדָּהּ, וְנִמְשְׁכוּ מִמֶּנּוּ שְׁלֹשֶׁת לוֹגִין--הֲרֵי אֵלּוּ פְּסוּלִין.</p>

<p><b>ה,יב</b>&nbsp;&nbsp;[ח] גַּיִס הָעוֹבֵר מִמָּקוֹם לְמָקוֹם, וְכֵן בְּהֵמָה הָעוֹבֶרֶת מִמָּקוֹם לְמָקוֹם, וְזָלְפוּ בִּידֵיהֶם וּבְרַגְלֵיהֶם שְׁלֹשֶׁת לוֹגִין לְמִקְוָה--הֲרֵי זֶה כָּשֵׁר.&nbsp; וְלֹא עוֹד אֵלָא אַפִלּוּ עָשׂוּ מִקְוָה בַּתְּחִלָּה, הֲרֵי הוּא כָּשֵׁר.</p>

<p><b>ה,יג</b>&nbsp;&nbsp;[ט] מִקְוָה שְׁאֵין בּוֹ אַרְבָּעִים סְאָה, וְנָפַל לְתוֹכוֹ פָּחוּת מִשְּׁלֹשֶׁת לוֹגִין מַיִם טְמֵאִין שְׁאוּבִין--הֲרֵי זֶה כָּשֵׁר לַחַלָּה וְלַתְּרוּמָה וְלִטֹּל מֵהֶן לַיָּדַיִם, וּפְסוּלִין לְהִקָּווֹת עֲלֵיהֶן.&nbsp; יָרְדוּ עֲלֵיהֶן גְּשָׁמִים, וְרַבּוּ עֲלֵיהֶן--הֲרֵי אֵלּוּ כְּשֵׁרִים לְהִקָּווֹת עֲלֵיהֶן.</p>

<p><b>ה,יד</b>&nbsp;&nbsp;נָפַל לְתוֹכוֹ שְׁלֹשֶׁת לוֹגִין מַיִם שְׁאוּבִין טְמֵאִין--הֲרֵי זֶה פָּסוּל לַחַלָּה וְלַתְּרוּמָה וְלִטֹּל מִמֶּנּוּ לַיָּדַיִם, וּפָסוּל לְהִקָּווֹת עָלָיו.&nbsp; יָרְדוּ גְּשָׁמִים וְרַבּוּ עֲלֵיהֶן--הֲרֵי הֶן כְּשֵׁרִים לַחַלָּה וְלַתְּרוּמָה וְלִטֹּל מֵהֶן לַיָּדַיִם, וּפְסוּלִין לְהִקָּווֹת עֲלֵיהֶן, עַד שֶׁיֵּצְאוּ כָּל הַמַּיִם הָרִאשׁוֹנִים שֶׁנַּעֲשׂוּ כֻּלָּן כִּשְׁאוּבִין, וְלֹא יִשָּׁאֵר מֵהֶן אֵלָא פָּחוּת מִשְּׁלֹשֶׁת לוֹגִין.</p>

<p><b>ה,טו</b>&nbsp;&nbsp;וְכֵן מִקְוָה שֶׁיֵּשׁ בּוֹ אַרְבָּעִים סְאָה חָסֵר דֵּינָר, וְנָפַל לְתוֹכוֹ שְׁלֹשֶׁת לוֹגִין מַיִם שְׁאוּבִין טְמֵאִין--הֲרֵי זֶה פָּסוּל לַחַלָּה וְלַתְּרוּמָה וְלִטֹּל מִמֶּנּוּ לַיָּדַיִם, וּפְסוּלִין לְהִקָּווֹת עֲלֵיהֶן.&nbsp; נָפַל לְתוֹכוֹ פָּחוּת מִשְּׁלֹשֶׁת לוֹגִין, אַפִלּוּ כֻּלָּן טְמֵאִין, וְאַחַר כָּךְ נָפַל לְתוֹכוֹ מִשְׁקַל דֵּינָר מֵי גְּשָׁמִים לְהַשְׁלִימוֹ--כְּשֵׁם שֶׁטָּהַר לִטְבִילָה, כָּךְ טָהַר לְכָל דָּבָר.
<br>&nbsp;</p>

<h2>הִלְכּוֹת מִקְווֹת פֵּרֶק ו</h2>

<p><b>ו,א</b>&nbsp;&nbsp;כָּל הַכֵּלִים הַמְּקַבְּלִין שֶׁהָלְכוּ הַמַּיִם עֲלֵיהֶן, אוֹ שֶׁנָּפְלוּ מִתּוֹכָן--הֲרֵי אֵלּוּ שְׁאוּבִין, וּפוֹסְלִין אֶת הַמִּקְוָה:&nbsp; וְהוּא, שֶׁיֵּעָשׂוּ לְקַבָּלָה.&nbsp; אַפִלּוּ הָיוּ כֵּלִים שְׁאֵין מְקַבְּלִין טֻמְאָה, כְּגוֹן כְּלֵי אֲבָנִים וּכְלֵי אֲדָמָה--הֲרֵי אֵלּוּ פּוֹסְלִין.</p>

<p><b>ו,ב</b>&nbsp;&nbsp;כָּל כְּלִי שֶׁלֹּא נַעֲשָׂה לְקַבָּלָה--אַף עַל פִּי שְׁהוּא מְקַבֵּל, אֵינוּ פּוֹסֵל אֶת הַמִּקְוָה:&nbsp; כְּגוֹן הַסִּילוֹנוֹת שֶׁהַמַּיִם נִמְשָׁכִין בָּהֶן--אַף עַל פִּי שְׁהֶן רְחָבִים בָּאֶמְצָע וּמְקַבְּלִין--אֵין פּוֹסְלִין אֶת הַמִּקְוָה, בֵּין שֶׁהָיוּ שֶׁלְּמַתֶּכֶת אוֹ שֶׁלְּחֶרֶס.</p>

<p><b>ו,ג</b>&nbsp;&nbsp;הַשֹּׁקֶת שֶׁבַּסֶּלַע--אֵינָהּ פּוֹסֶלֶת אֶת הַמִּקְוָה, לְפִי שְׁאֵינָהּ כְּלִי.&nbsp; אֲבָל כְּלִי שֶׁחִבְּרוֹ בַּסֶּלַע--פּוֹסֵל אֶת הַמִּקְוָה, אַף עַל פִּי שֶׁחִבְּרוֹ בְּסִיד.&nbsp; נִקְּבָה מִלְּמַטָּה, אוֹ מִן הַצַּד כִּשְׁפוֹפֶרֶת הַנּוֹד--כְּשֵׁרָה, וְאֵינָהּ פּוֹסֶלֶת אֶת הַמִּקְוָה.</p>

<p><b>ו,ד</b>&nbsp;&nbsp;הַלּוֹקֵחַ כְּלִי גָּדוֹל, כְּגוֹן חָבִית גְּדוֹלָה אוֹ עֲרֵבָה גְּדוֹלָה, וְנִקְּבוֹ נֶקֶב הַמְּטַהֵר אוֹתוֹ, וּקְבָעוֹ בָּאָרֶץ, וְעָשָׂהוּ מִקְוָה--הֲרֵי זֶה כָּשֵׁר.&nbsp; וְכֵן אִם פָּקַק אֶת הַנֶּקֶב בְּסִיד וּבְבִנְיָן, אֵינוּ פּוֹסֵל; וְהַמַּיִם הַנִּקְוִים בְּתוֹכוֹ, מִקְוָה כָּשֵׁר.&nbsp; סָתַם אֶת הַנֶּקֶב בְּסִיד וּבִגְבָסִים--עֲדַיִן הוּא פּוֹסֵל אֶת הַמִּקְוָה, עַד שֶׁיִּקְבְּעֶנּוּ בָּאָרֶץ אוֹ יִבְנֶה.&nbsp; וְאִם הוֹלִיכוֹ עַל גַּב הָאָרֶץ וְעַל גַּב הַסִּיד, וּמֵרַח בְּטִיט מִן הַצְּדָדִין--הֲרֵי זֶה כָּשֵׁר.</p>

<p><b>ו,ה</b>&nbsp;&nbsp;הַמַּנִּיחַ טַבְלָה תַּחַת הַצִּנּוֹר, וַהֲרֵי הַמַּיִם נִמְשָׁכִין עַל הַטַּבְלָה, וְיוֹרְדִין לַמִּקְוָה--אִם הָיָה לַטַּבְלָה דֹּפֶן, הֲרֵי זוֹ פּוֹסֶלֶת אֶת הַמִּקְוָה; וְאִם לָאו, אֵינָהּ פּוֹסֶלֶת.&nbsp; זְקָפָהּ תַּחַת הַצִּנּוֹר כְּדֵי לְהַדִּיחָהּ--אַף עַל פִּי שֶׁיֵּשׁ לָהּ דֹּפֶן--אֵינָהּ פּוֹסֶלֶת, שֶׁהֲרֵי לֹא עֲשָׂיָהּ לְקַבַּל.</p>

<p><b>ו,ו</b>&nbsp;&nbsp;הַחוֹטֵט בַּצִּנּוֹר מָקוֹם לְקַבַּל בּוֹ הַצְּרוֹרוֹת הַמִּתְגַּלְגְּלִין בַּמַּיִם, כְּדֵי שֶׁלֹּא יֵרְדוּ עִם הַמַּיִם--אִם הָיָה הַצִּנּוֹר שֶׁלְּעֵץ וְחָפַר בּוֹ כָּל שְׁהוּא, פּוֹסֵל אֶת הַמִּקְוָה:&nbsp; שֶׁהֲרֵי כָּל הַמַּיִם שֶׁיּוֹרְדִין בָּאִין מִתּוֹךְ כְּלִי שֶׁנַּעֲשָׂה לְקַבָּלָה--וְאַפִלּוּ קְבָעוֹ אַחַר שֶׁחָקַק בּוֹ, הוֹאִיל וְהָיָה עָלָיו תּוֹרַת כְּלִי כְּשֶׁהָיָה תָּלוּשׁ.&nbsp; אֲבָל אִם קְבָעוֹ בַּקַּרְקָע, וְאַחַר כָּךְ חָקַק בּוֹ בֵּית קִבּוּל--אֵינוּ פּוֹסֵל.&nbsp; וְאִם הָיָה צִנּוֹר שֶׁלְּחֶרֶס, אֵינוּ פּוֹסֵל עַד שֶׁיִּהְיֶה בַּחֲקָק כְּדֵי לְקַבַּל רְבִיעִית.</p>

<p><b>ו,ז</b>&nbsp;&nbsp;אַף עַל פִּי שֶׁנִּתְמַלָּא הַמָּקוֹם הֶחָקוּק שֶׁבַּצִּנּוֹר צְרוֹרוֹת הַמִּתְחַלְחְלִין בְּתוֹכוֹ--הֲרֵי הוּא בִּפְסוּלוֹ, וְאֵינוּ כְּסָתוּם.&nbsp; יָרַד לְתוֹךְ הַמָּקוֹם שֶׁחָקַק עָפָר, וּסְתָמוֹ--הֲרֵי זֶה כָּשֵׁר.</p>

<p><b>ו,ח</b>&nbsp;&nbsp;[ז] הַסְּפוֹג וְהַדְּלִי שֶׁהָיוּ בָּהֶן שְׁלֹשֶׁת לוֹגִין מַיִם, וְנָפְלוּ לְמִקְוָה--לֹא פְסָלוּהוּ:&nbsp; שֶׁלֹּא אָמְרוּ אֵלָא שְׁלֹשֶׁת לוֹגִין שֶׁנָּפְלוּ, לֹא כְּלִי שֶׁנָּפַל וּבוֹ מַיִם שְׁאוּבִין.</p>

<p><b>ו,ט</b>&nbsp;&nbsp;[ח] הַשִּׁדָּה וְהַתֵּבָה שֶׁבַּיָּם--אֵין מַטְבִּילִין בָּהֶן, אֵלָא אִם כֵּן הָיוּ נְקוּבִים כִּשְׁפוֹפֶרֶת הַנּוֹד; וְאִם הָיוּ שַׂק אוֹ קֻפָּה, מַטְבִּילִין בָּהֶן.&nbsp; וְכֵן הַמַּנִּיחַ שַׂק אוֹ קֻפָּה תַּחַת הַצִּנּוֹר, אֵין הַמַּיִם הַנִּמְשָׁכִין מֵהֶן פּוֹסְלִין אֶת הַמִּקְוָה.</p>

<p><b>ו,י</b>&nbsp;&nbsp;[ט] גִּסְטְרָה טְמֵאָה שְׁהִיא בְּתוֹךְ הַמִּקְוָה, וּשְׂפָתָהּ לְמַעְלָה מִן הַמַּיִם, וְהִטְבִּיל בָּהּ הַכֵּלִים--טָהֲרוּ מִטֻּמְאָתָן.&nbsp; אֲבָל כְּשֶׁיַּגְבִּיהַּ אוֹתָן מִן הַמַּיִם עַד שְׁהֶן בְּאַוֵּיר הַגִּסְטְרָה, מִטַּמֵּא הַמַּיִם שֶׁעַל גַּבָּן מֵאַוֵּיר הַגִּסְטְרָה, וְחוֹזֵר וּמְטַמֵּא אוֹתָן.</p>

<p><b>ו,יא</b>&nbsp;&nbsp;וְכֵן מַעְיָן שְׁהוּא יוֹצֶא מִתַּחַת הַתַּנּוּר הַטָּמֵא, וְיָרַד וְטָבַל לְתוֹכוֹ--הוּא טָהוֹר, וְיָדָיו טְמֵאוֹת מֵאַוֵּיר הַתַּנּוּר, אֵלָא אִם כֵּן הָיוּ הַמַּיִם לְמַעְלָה מִן הַתַּנּוּר בְּרוּם יָדָיו, שֶׁנִּמְצָא כְּשֶׁטָּבַל יָדָיו לְמַעְלָה מִן הַתַּנּוּר:&nbsp; שְׁאֵין כְּלֵי חֶרֶס מִטַּהֲרִין בַּמִּקְוָה כְּמוֹ שֶׁבֵּאַרְנוּ.</p>

<p><b>ו,יב</b>&nbsp;&nbsp;[י] חָבִית מְלֵאָה מַיִם שֶׁנָּפְלָה לַיָּם, אַפִלּוּ לְיָם הַגָּדוֹל--הַטּוֹבֵל שָׁם, לֹא עָלְתָה לוֹ טְבִילָה:&nbsp; אֵי אִפְשָׁר לִשְׁלֹשֶׁת לוֹגִין שֶׁלֹּא יִהְיוּ בְּמָקוֹם אֶחָד.&nbsp; וְכִכָּר שֶׁלִּתְרוּמָה, שֶׁנָּפַל לְשָׁם--נִטְמָא בַּמַּיִם הַשְּׁאוּבִין, שֶׁהֲרֵי הַמַּיִם עוֹמְדִין שָׁם.&nbsp; אֲבָל הַנְּהָרוֹת וְכַיּוֹצֶא בָּהֶן--הוֹאִיל וְהֶן נִמְשָׁכִין, הֲרֵי זֶה טוֹבֵל שָׁם.</p>

<p><b>ו,יג</b>&nbsp;&nbsp;[יא] מַיִם שְׁאוּבִין שֶׁהָיוּ בְּצַד הַמִּקְוָה--אַף עַל פִּי שֶׁהַמַּיִם נוֹגְעִין בְּמֵי הַמִּקְוָה, לֹא פְסָלוּהוּ:&nbsp; מִפְּנֵי שְׁהֶן כְּמִקְוָה סָמוּךְ לְמִקְוָה.&nbsp; הָיוּ הַשְּׁאוּבִין בָּאֶמְצָע, פּוֹסְלִין אֶת הַמִּקְוָה.</p>

<p><b>ו,יד</b>&nbsp;&nbsp;[יב] שְׁתֵּי בְּרֵכוֹת זוֹ לְמַעְלָה מִזּוֹ, וְכוֹתָל בֵּינֵיהֶן, וְהָעֶלְיוֹנָה מְלֵאָה מַיִם כְּשֵׁרִים, וְהַתַּחְתּוֹנָה מְלֵאָה שְׁאוּבִין, וְנִקַּב בַּכּוֹתָל שֶׁבֵּין הָעֶלְיוֹנָה לַתַּחְתּוֹנָה--אִם יֵשׁ כְּנֶגֶד הַנֶּקֶב שְׁלֹשֶׁת לוֹגִין מַיִם שְׁאוּבִין, נִפְסְלָה הָעֶלְיוֹנָה:&nbsp; מִפְּנֵי שֶׁהַנֶּקֶב כְּאִלּוּ הוּא בְּאֶמְצַע הָעֶלְיוֹנָה, וְאֵינוּ בְּצִדָּהּ.</p>

<p><b>ו,טו</b>&nbsp;&nbsp;[יג] כַּמָּה יִהְיֶה בַּנֶּקֶב, וְיִהְיֶה בּוֹ שְׁלֹשֶׁת לוֹגִין--הַכֹּל לְפִי הַבְּרֵכָה:&nbsp; אִם הָיְתָה הַבְּרֵכָה הַתַּחְתּוֹנָה אַרְבָּעִים סְאָה, צָרִיךְ שֶׁיִּהְיֶה הַנֶּקֶב אֶחָד מִשְּׁלוֹשׁ מֵאוֹת וְעֶשְׂרִים לַבְּרֵכָה.&nbsp; הָיְתָה עֶשְׂרִים סְאָה, צָרִיךְ לִהְיוֹת הַנֶּקֶב אֶחָד מִמֵּאָה וְשִׁשִּׁים לַבְּרֵכָה.&nbsp; וְצֵא וְחַשַּׁב לְפִי חֶשְׁבּוֹן זֶה--שֶׁהַסְּאָה שֵׁשֶׁת קַבִּין, וְהַקַּב אַרְבַּעַת לוֹגִין.</p>

<p><b>ו,טז</b>&nbsp;&nbsp;[יד] שָׁלוֹשׁ מִקְווֹת זֶה בְּצַד זֶה, בְּכָל אֶחָד מֵהֶן עֶשְׂרִים סְאָה מְכֻוָּנוֹת, וְאֶחָד מֵהֶן שָׁאוּב מִן הַצַּד, וְיָרְדוּ שְׁלוֹשָׁה וְטָבְלוּ בִּשְׁלָשְׁתָּן וְנֶעֶרְמוּ הַמַּיִם מִכֻּלָּן וְנִתְעָרְבוּ מִלְמַעְלָה--הַמִּקְווֹת כְּשֵׁרִים, וְהַטּוֹבְלִים טְהוֹרִים:&nbsp; שֶׁהֲרֵי נַעֲשָׂה הַכֹּל שִׁשִּׁים סְאָה, מֵהֶן אַרְבָּעִים כְּשֵׁרִים זֶה בְּצַד זֶה, וְאֵין הַמַּיִם הַשְּׁאוּבִין פּוֹסְלִין מִקְוָה שֶׁיֵּשׁ בּוֹ אַרְבָּעִים סְאָה, כְּמוֹ שֶׁבֵּאַרְנוּ.</p>

<p><b>ו,יז</b>&nbsp;&nbsp;הָיָה הַשָּׁאוּב בָּאֶמְצָע, וְיָרְדוּ וְטָבְלוּ בָּהֶן, וְנֶעֶרְמוּ הַמַּיִם וְנִתְעָרְבוּ הַמִּקְווֹת--הֲרֵי הַמִּקְווֹת כְּמוֹת שֶׁהָיוּ, וְהַטּוֹבְלִין טְמֵאִין כְּשֶׁהָיוּ:&nbsp; שֶׁהֲרֵי לֹא נִתְעָרְבוּ אַרְבָּעִים סְאָה הַכְּשֵׁרִים--לְפִי שְׁאֵינָן זֶה בְּצַד זֶה, שֶׁהַשָּׁאוּב מַבְדִּיל בֵּינֵיהֶן.
<br>&nbsp;</p>

<h2>הִלְכּוֹת מִקְווֹת פֵּרֶק ז</h2>

<p><b>ז,א</b>&nbsp;&nbsp;אֵין הַמִּקְוָה נִפְסָל לֹא בְּשִׁנּוּי הָרֵיחַ וְלֹא בְּשִׁנּוּי הַטַּעַם, אֵלָא בְּשִׁנּוּי הַמַּרְאֶה בִּלְבָד.&nbsp; וְכָל דָּבָר שְׁאֵין עוֹשִׂין בּוֹ מִקְוָה לְכַתְּחִלָּה, פּוֹסֵל אֶת הַמִּקְוָה בְּשִׁנּוּי מַרְאֶה.</p>

<p><b>ז,ב</b>&nbsp;&nbsp;כֵּיצַד:&nbsp; הַיַּיִן אוֹ הֶחָלָב וְהַדָּם וְכַיּוֹצֶא בָּהֶן מִמֵּי כָּל הַפֵּרוֹת--אֵינָן פּוֹסְלִין אֶת הַמִּקְוָה בִּשְׁלֹשֶׁת לוֹגִין, שֶׁלֹּא אָמְרוּ אֵלָא מַיִם שְׁאוּבִין; וּפוֹסְלִין בְּשִׁנּוּי מַרְאֶה.&nbsp; אַפִלּוּ מִקְוָה שֶׁיֵּשׁ בּוֹ מֵאָה סְאָה, וְנָפַל לוֹ לוֹג יַיִן אוֹ מֵי פֵּרוֹת, וְשִׁנָּה אֶת מַרְאָיו--פָּסוּל.</p>

<p><b>ז,ג</b>&nbsp;&nbsp;וְכֵן מִקְוָה שֶׁיֵּשׁ בּוֹ עֶשְׂרִים סְאָה מַיִם כְּשֵׁרִים אוֹ פָּחוּת מִזֶּה, וְנָפַל לְתוֹכוֹ סְאָה יַיִן אוֹ מֵי פֵּרוֹת, וְלֹא שִׁנּוּ אֶת מַרְאָיו--הֲרֵי אֵלּוּ כְּשֵׁרִים כְּשֶׁהָיוּ, וְאֵין הַסְּאָה שֶׁנָּפְלָה עוֹלָה לְמִדַּת הַמִּקְוָה.&nbsp; וְאִם נוֹסַף עַל הָעֶשְׂרִים, עֶשְׂרִים אֲחֵרִים מַיִם כְּשֵׁרִים--הֲרֵי זֶה מִקְוָה כָּשֵׁר.</p>

<p><b>ז,ד</b>&nbsp;&nbsp;[ב] יֵשׁ מַעֲלִין אֶת הַמִּקְוָה וְלֹא פוֹסְלִין, פּוֹסְלִין וְלֹא מַעֲלִין, לֹא מַעֲלִין וְלֹא פוֹסְלִין.&nbsp; [ג] וְאֵלּוּ מַעֲלִין וְלֹא פוֹסְלִין--הַשֶּׁלֶג, וְהַבָּרָד, וְהַכְּפוֹר, וְהַגְּלִיד, וְהַמֶּלַח, וְטִיט הַנָּרוֹק.</p>

<p><b>ז,ה</b>&nbsp;&nbsp;כֵּיצַד:&nbsp; מִקְוָה שֶׁיֵּשׁ בּוֹ אַרְבָּעִים סְאָה חָסֵר אַחַת, וְנָפַל לְתוֹכוֹ סְאָה מֵאֶחָד מֵאֵלּוּ--הֲרֵי זֶה עוֹלֶה לְמִידָתוֹ, וַהֲרֵי הַמִּקְוָה כָּשֵׁר וְשָׁלֵם; נִמְצְאוּ מַעֲלִין וְלֹא פוֹסְלִין.&nbsp; אַפִלּוּ הֵבִיא אַרְבָּעִים סְאָה שֶׁלֶג בַּתְּחִלָּה, וְהִנִּיחוֹ בְּעוּקָה, וְרִסְּקוֹ שָׁם--הֲרֵי זֶה מִקְוָה כָּשֵׁר.</p>

<p><b>ז,ו</b>&nbsp;&nbsp;[ד] וְאֵלּוּ פּוֹסְלִין וְלֹא מַעֲלִין--מַיִם שְׁאוּבִין בֵּין טְהוֹרִים בֵּין טְמֵאִים, וּמֵי כְּבָשִׁים, וּמֵי שְׁלָקוֹת, וְהַתֶּמֶד עַד שֶׁלֹּא הִחְמִיץ, וְהַשֵּׁכָר.</p>

<p><b>ז,ז</b>&nbsp;&nbsp;כֵּיצַד:&nbsp; מִקְוָה שֶׁיֵּשׁ בּוֹ אַרְבָּעִים סְאָה חָסֵר מִשְׁקַל דֵּינָר, וְנָפַל מֵאַחַד מֵאֵלּוּ מִשְׁקַל דֵּינָר לְתוֹכָן--אֵינוּ עוֹלֶה לְמִדַּת הַמִּקְוָה, וְלֹא הִשְׁלִימוֹ; וְאִם נָפַל מֵאַחַד מֵהֶן שְׁלֹשֶׁת לוֹגִין, פּוֹסֵל אֶת הַמִּקְוָה.</p>

<p><b>ז,ח</b>&nbsp;&nbsp;[ה] וְאֵלּוּ לֹא פוֹסְלִין וְלֹא מַעֲלִין--שְׁאָר הַמַּשְׁקִין, וּמֵי פֵּרוֹת, וְהַצִּיר, וְהַמֻּרְיָס, וְהַתֶּמֶד מִשֶּׁהִחְמִיץ.&nbsp; כֵּיצַד:&nbsp; מִקְוָה שֶׁיֵּשׁ בּוֹ אַרְבָּעִים סְאָה חָסֵר אַחַת, וְנָפַל מֵאַחַד מֵאֵלּוּ סְאָה לְתוֹכוֹ--לֹא הֶעֱלַתּוּ, וַהֲרֵי הַמַּיִם כְּשֵׁרִים כְּשֶׁהָיוּ:&nbsp; שְׁאֵין אֵלּוּ פּוֹסְלִין, אֵלָא בְּשִׁנּוּי מַרְאֶה כְּמוֹ שֶׁבֵּאַרְנוּ.</p>

<p><b>ז,ט</b>&nbsp;&nbsp;[ו] וּפְעָמִים שֶׁאֵלּוּ מַעֲלִין אֶת הַמִּקְוָה.&nbsp; כֵּיצַד:&nbsp; מִקְוָה שֶׁיֵּשׁ בּוֹ אַרְבָּעִים סְאָה, וְנָפַל לְתוֹכוֹ סְאָה מֵאַחַד מֵאֵלּוּ, וְחָזַר וְלָקַח סְאָה מִמֶּנּוּ--הֲרֵי הָאַרְבָּעִים שֶׁנִּשְׁאֲרוּ, מִקְוָה כָּשֵׁר.</p>

<p><b>ז,י</b>&nbsp;&nbsp;[ז] מִקְוָה שֶׁהֵדִיחַ בּוֹ סַלֵּי זֵיתִים וַעֲנָבִים, וְשִׁנּוּ אֶת מַרְאָיו--כָּשֵׁר.&nbsp; [ח] מֵי הַצְּבָע--פּוֹסְלִין אֶת הַמִּקְוָה בִּשְׁלֹשֶׁת לוֹגִין, וְאֵין פּוֹסְלִין אוֹתוֹ בְּשִׁנּוּי מַרְאֶה.</p>

<p><b>ז,יא</b>&nbsp;&nbsp;[ט] מִקְוָה שֶׁנָּפַל לְתוֹכוֹ יַיִן אוֹ מֹחַל אוֹ שְׁאָר מֵי פֵּרוֹת, וְשִׁנּוּ אֶת מַרְאָיו וְנִפְסַל--כֵּיצַד תַּקָּנָתוֹ:&nbsp; יַמְתִּין עַד שֶׁיֵּרְדוּ גְּשָׁמִים, וְיַחְזְרוּ מַרְאָיו לְמַרְאֵה מַיִם.&nbsp; וְאִם הָיָה בַּמִּקְוָה אַרְבָּעִים סְאָה מַיִם כְּשֵׁרִים--מְמַלֵּא וְשׁוֹאֵב לְתוֹכוֹ, עַד שֶׁיַּחְזְרוּ מַרְאָיו לְמַרְאֵה מַיִם.</p>

<p><b>ז,יב</b>&nbsp;&nbsp;נָפַל לְתוֹכוֹ יַיִן אוֹ מֹחַל וְכַיּוֹצֶא בָּהֶן, וְנִשְׁתַּנָּה מַרְאֶה מִקְצָתוֹ--אִם אֵין בּוֹ מַרְאֵה מַיִם שֶׁלֹּא נִשְׁתַּנָּה כְּדֵי אַרְבָּעִים סְאָה, הֲרֵי זֶה לֹא יִטְבֹּל בּוֹ; וְהַטּוֹבֵל בִּמְקוֹם שֶׁנִּשְׁתַּנָּה, לֹא עָלְתָה לוֹ טְבִילָה:&nbsp; אַפִלּוּ חָבִית שֶׁלְּיַיִן שֶׁנִּשְׁבְּרָה בַּיָּם הַגָּדוֹל, וּמַרְאֶה אוֹתוֹ מָקוֹם כְּמַרְאֵה יַיִן--הַטּוֹבֵל בְּאוֹתוֹ מָקוֹם, לֹא עָלְתָה לוֹ טְבִילָה.</p>

<p><b>ז,יג</b>&nbsp;&nbsp;[י] שְׁלֹשֶׁת לוֹגִין מַיִם שְׁאוּבִין, שֶׁנָּפַל לְתוֹכָן אַפִלּוּ מִשְׁקַל דֵּינָר יַיִן וְשִׁנָּה מַרְאֵיהֶן, וַהֲרֵי מַרְאֵה הַכֹּל מַרְאֵה יַיִן, וְנָפְלוּ לַמִּקְוָה--לֹא פְסָלוּהוּ, אֵלָא אִם שִׁנּוּ אֶת מַרְאָיו.</p>

<p><b>ז,יד</b>&nbsp;&nbsp;[יא] שְׁלֹשֶׁת לוֹגִין חָסֵר דֵּינָר מַיִם שְׁאוּבִין, שֶׁנָּפַל לְתוֹכָן דֵּינָר חָלָב אוֹ מֵי פֵּרוֹת, וַהֲרֵי מַרְאֵה הַכֹּל מַיִם, וְנָפְלוּ לְמִקְוָה--לֹא פְסָלוּהוּ:&nbsp; עַד שֶׁיִּפְּלוּ שְׁלֹשֶׁת לוֹגִין מַיִם שְׁאוּבִין שְׁאֵין בָּהֶן תַּעְרֹבֶת מַשְׁקֶה אַחֵר, וְלֹא מֵי פֵּרוֹת.</p>

<p><b>ז,טו</b>&nbsp;&nbsp;[יב] מִקְוָה שֶׁנִּשְׁתַּנָּה מַרְאֵה מֵימָיו מֵחֲמַת עַצְמוֹ, וְלֹא נָפַל לוֹ דָּבָר--הֲרֵי זֶה כָּשֵׁר:&nbsp; לֹא אָמְרוּ אֵלָא שֶׁנִּשְׁתַּנָּה, מֵחֲמַת מַשְׁקֶה אַחֵר.
<br>&nbsp;</p>

<h2>הִלְכּוֹת מִקְווֹת פֵּרֶק ח</h2>

<p><b>ח,א</b>&nbsp;&nbsp;כָּל הַמְּעֹרָב לַמִּקְוָה--הֲרֵי הוּא כַּמִּקְוָה, וּמַטְבִּילִין בּוֹ.&nbsp; גֻּמּוֹת הַסְּמוּכוֹת לְפִי הַמִּקְוָה, וּמְקוֹם רַגְלֵי פַּרְסוֹת בְּהֵמָה שֶׁהָיוּ בָּהֶן מַיִם--אִם הָיוּ מְעֹרָבִין עִם מֵי הַמִּקְוָה כִּשְׁפוֹפֶרֶת הַנּוֹד, מַטְבִּילִין בָּהֶן.&nbsp; [ב] חַדְרֵי הַמְּעָרָה, וְסִדְקֵי הַמְּעָרָה--מַטְבִּילִין בָּהֶן, אַף עַל פִּי שְׁאֵין הַמַּיִם שֶׁבָּהֶן מְעֹרָבִין עִם מֵי הַמִּקְוָה אֵלָא בְּכָל שְׁהוּא.&nbsp; [ג] מַחַט שֶׁהָיְתָה נְתוּנָה עַל מַעֲלוֹת הַמִּקְוָה, וְהָיָה מוֹלִיךְ וּמֵבִיא בַּמַּיִם--כֵּיוָן שֶׁעָבַר עָלֶיהָ הַגַּל, טְהוֹרָה.</p>

<p><b>ח,ב</b>&nbsp;&nbsp;[ד] עוּקָה שֶׁבְּתוֹךְ הַמִּקְוָה--אִם הָיְתָה הַקַּרְקָע הַמַּבְדֶּלֶת בֵּין הָעוּקָה וּבֵין הַמִּקְוָה בְּרִיאָה, וִיכוּלָה לְהַעְמִיד אֶת עַצְמָהּ--אֵין מַטְבִּילִין בַּמַּיִם שֶׁבָּעוּקָה, עַד שֶׁיִּהְיוּ מְעֹרָבִין עִם הַמִּקְוָה כִּשְׁפוֹפֶרֶת הַנּוֹד; וְאִם אֵינָהּ יְכוּלָה לְהַעְמִיד אֶת עַצְמָהּ--אַפִלּוּ אֵינָן מְעֹרָבִין אֵלָא בְּכָל שְׁהוּא, מַטְבִּילִין בָּהּ.</p>

<p><b>ח,ג</b>&nbsp;&nbsp;[ה] כּוֹתָל שֶׁבֵּין שְׁנֵי מִקְווֹת שֶׁנִּסְדַּק לַשְּׁתִי, מִצְטָרְפִין; וְאִם הָיָה בִּשְׁנֵיהֶן אַרְבָּעִים סְאָה, מַטְבִּיל בְּכָל אַחַת מֵהֶן.&nbsp; וְאִם נִסְדַּק לָעֵרֶב--אֵין מִצְטָרְפִין, עַד שֶׁיִּהְיֶה בְּמָקוֹם אֶחָד כִּשְׁפוֹפֶרֶת הַנּוֹד.&nbsp; נִפְרַץ הַכּוֹתָל מִלְמַעְלָה--אִם נִתְעָרְבוּ הַמַּיִם לְמַעְלָה מִן הַכּוֹתָל כִּקְלִפַּת הַשּׁוּם עַל רֹחַב שְׁפוֹפֶרֶת הַנּוֹד, מִצְטָרְפִין.</p>

<p><b>ח,ד</b>&nbsp;&nbsp;[ו] כַּמָּה הוּא שֵׁעוּר הַנֶּקֶב שְׁהוּא כִּשְׁפוֹפֶרֶת הַנּוֹד:&nbsp; כְּרֹחַב שְׁתֵּי אֶצְבָּעוֹת בֵּינוֹנִיּוֹת שֶׁלְּכָל אָדָם, וְחוֹזְרוֹת בּוֹ; וְאֵינָן בְּגֻדָּל, אֵלָא שְׁתֵּי אֶצְבָּעוֹת רִאשׁוֹנוֹת מִן הָאַרְבַּע שֶׁבְּפַס הַיָּד.</p>

<p><b>ח,ה</b>&nbsp;&nbsp;כָּל שֶׁיַּעֲמֹד בִּשְׁפוֹפֶרֶת הַנּוֹד מְמַעֵט, וְאַפִלּוּ דְּבָרִים שְׁהֶן מִבְּרִיָּתוֹ שֶׁלְּמַיִם.&nbsp; סְפֵק יֵשׁ בַּנֶּקֶב כִּשְׁפוֹפֶרֶת הַנּוֹד, סְפֵק שְׁאֵין בּוֹ--אֵין מִצְטָרְפִין:&nbsp; מִפְּנֵי שֶׁעִיקַר הַטְּבִילָה מִן הַתּוֹרָה; וְכָל שֶׁעִיקָרוֹ מִן הַתּוֹרָה--אַף עַל פִּי שֶׁשֵּׁעוּרוֹ הֲלָכָה, סְפֵק שֵׁעוּרוֹ לְהַחְמִיר.</p>

<p><b>ח,ו</b>&nbsp;&nbsp;[ז] מְטַהֲרִין אֶת הַמִּקְווֹת הָעֶלְיוֹן מִן הַתַּחְתּוֹן, וְהָרָחוֹק מִן הַקָּרוֹב.&nbsp; כֵּיצַד:&nbsp; מְבִיאִין סִילוֹן שֶׁלְּחֶרֶס אוֹ שֶׁלַּאֲבָר וְכַיּוֹצֶא בָּהֶן, שְׁאֵין הַסִּילוֹנוֹת פּוֹסְלִין אֶת הַמִּקְוָה, וּמַנִּיחַ אֶת יָדָיו תַּחְתָּיו עַד שֶׁיִּהְיֶה מִתְמַלֵּא מַיִם וּמוֹשְׁכוֹ וּמַשִּׁיקוֹ, עַד שֶׁיִּתְעָרַב הַמַּיִם שֶׁבַּסִּילוֹן עִם מֵי הַמִּקְוָה הָאַחֵר:&nbsp; אַפִלּוּ כְּשַׂעֲרָה דַּיּוֹ, וַהֲרֵי שְׁנֵי הַמִּקְווֹת שֶׁהַסִּילוֹן בֵּינֵיהֶן כְּמִקְוָה אֶחָד.</p>

<p><b>ח,ז</b>&nbsp;&nbsp;[ח] שָׁלוֹשׁ גּוּמוֹת שֶׁבַּנַּחַל, הַתַּחְתּוֹנָה וְהָעֶלְיוֹנָה שֶׁלְּעֶשְׂרִים עֶשְׂרִים סְאָה, וְהָאֶמְצָעִית שֶׁלְּאַרְבָּעִים, וְשֶׁטֶף שֶׁלַּגְּשָׁמִים עוֹבֵר בְּתוֹךְ הַנַּחַל--אַף עַל פִּי שְׁהוּא נִכְנָס לְתוֹכָן וְיוֹצֶא מִתּוֹכָן, אֵין זֶה עֵרוּב; וְאֵין מַטְבִּילִין אֵלָא בָּאֶמְצָעִית, שְׁאֵין הַמַּיִם הַנִּזְחָלִין מְעָרְבִין אֵלָא אִם כֵּן עָמְדוּ.</p>

<p><b>ח,ח</b>&nbsp;&nbsp;[ט] טִיט רַךְ שֶׁהַפָּרָה שׁוֹחָה וְשׁוֹתָה מִמֶּנּוּ, הֲרֵי זֶה נִמְדָּד עִם הַמִּקְוָה; הָיָה עָבֶה עַד שְׁאֵין הַפָּרָה שׁוֹחָה וְשׁוֹתָה מִמֶּנּוּ, אֵינוּ נִמְדָּד.</p>

<p><b>ח,ט</b>&nbsp;&nbsp;[י] מִקְוָה שֶׁיֵּשׁ בּוֹ אַרְבָּעִים סְאָה מַיִם וְטִיט, מַטְבִּילִין בַּטִּיט וּבַמַּיִם.&nbsp; בְּאֵיזֶה טִיט מַטְבִּילִין, בְּטִיט זֶה הָרַךְ שֶׁהַמַּיִם צָפִין עַל גַּבָּיו.</p>

<p><b>ח,י</b>&nbsp;&nbsp;הָיוּ הַמַּיִם מִצַּד אֶחָד, וְהַטִּיט הָרַךְ מִצַּד אַחֵר--מַטְבִּילִין בַּמַּיִם, וְאֵין מַטְבִּילִין בַּטִּיט.&nbsp; [יא] כָּל שֶׁתְּחִלַּת בְּרִיָּתוֹ מִן הַמַּיִם, כְּגוֹן יַבְחוּשִׁין אֲדֻמִּין--מַטְבִּילִין בּוֹ; וּמַטְבִּילִין בְּעֵינוֹ שֶׁלַּדָּג.</p>

<p><b>ח,יא</b>&nbsp;&nbsp;[יב] מִקְוָה שֶׁיֵּשׁ בּוֹ אַרְבָּעִים סְאָה מְכֻוָּנוֹת, וְיָרְדוּ שְׁנַיִם וְטָבְלוּ זֶה אַחַר זֶה--אַף עַל פִּי שֶׁרַגְלָיו שֶׁלְּרִאשׁוֹן נוֹגְעוֹת בַּמַּיִם, הָרִאשׁוֹן טָהוֹר וְהַשֵּׁנִי בְּטֻמְאָתוֹ:&nbsp; שֶׁהֲרֵי חָסְרוּ הַמַּיִם מֵאַרְבָּעִים סְאָה.&nbsp; הִטְבִּיל בּוֹ תְּחִלָּה סְגוֹס עָבֶה וְכַיּוֹצֶא בּוֹ, וְהִגְבִּיהוֹ--אִם הָיָה מִקְצַת הַסְּגוֹס נוֹגַעַת בַּמַּיִם, הֲרֵי הַטּוֹבֵל בָּאַחֲרוֹנָה טָהוֹר:&nbsp; שֶׁהֲרֵי הַמַּיִם כֻּלָּן מְעֹרָבִין.</p>

<p><b>ח,יב</b>&nbsp;&nbsp;הִטְבִּיל בּוֹ אֶת הַמִּטָּה וְכַיּוֹצֶא בָּהּ--אַף עַל פִּי שֶׁדָּחַק רַגְלֵי הַמִּטָּה בְּטִיט עָבֶה שֶׁבְּקַרְקַע הַמִּקְוָה עַד שֶׁצָּפוּ הַמַּיִם עָלֶיהָ מִלְמַעְלָה, הֲרֵי זוֹ טְהוֹרָה:&nbsp; שֶׁהֲרֵי לֹא נִטְבְּעוּ בַּטִּיט, עַד שֶׁטָּבְלוּ בַּמַּיִם תְּחִלָּה.</p>

<p><b>ח,יג</b>&nbsp;&nbsp;הִטְבִּיל בּוֹ יוּרָה גְּדוֹלָה, הֲרֵי זוֹ טְמֵאָה כְּשֶׁהָיְתָה, מִפְּנֵי שֶׁהַמַּיִם נִתָּזִין וְיוֹצְאִין חוּץ לַמִּקְוָה, וְנִמְצָא חָסֵר מֵאַרְבָּעִים.&nbsp; כֵּיצַד יַעֲשֶׂה:&nbsp; מוֹרִידָהּ דֶּרֶךְ פִּיהָ, וְהוֹפְכָהּ בַּמִּקְוָה, וּמַטְבִּילָהּ; וּמַעֲלֶה אוֹתָהּ דֶּרֶךְ שׁוּלֶיהָ--כְּדֵי שֶׁלֹּא יִהְיוּ הַמַּיִם שֶׁבְּתוֹכָהּ שְׁאוּבִין, וְיַחְזְרוּ לַמִּקְוָה וְיִפְסְלוּ אוֹתוֹ.</p>

<p><b>ח,יד</b>&nbsp;&nbsp;[יג] מִקְוָה שֶׁמֵּימָיו מְרֻדָּדִין--כּוֹבֵשׁ אַפִלּוּ חֲבִלֵּי קַשׁ וַחֲבִלֵּי קָנִים בְּתוֹךְ הַמַּיִם וּמִן הַצְּדָדִין, עַד שֶׁיֵּעָרְמוּ הַמַּיִם לְמַעְלָה; וְיוֹרֵד וְטוֹבֵל לְתוֹכָן.
<br>&nbsp;</p>

<h2>הִלְכּוֹת מִקְווֹת פֵּרֶק ט</h2>

<p><b>ט,א</b>&nbsp;&nbsp;שֵׁשׁ מַעֲלוֹת בַּמִּקְווֹת, זוֹ לְמַעְלָה מִזּוֹ.&nbsp; הָרִאשׁוֹן מֵי גְּבָאִים, וּמֵי בּוֹרוֹת שִׁיחִין וּמְעָרוֹת, וְכַיּוֹצֶא בָּהֶן מִמַּיִם הַמְּכֻנָּסִין בַּקַּרְקָע.&nbsp; אַף עַל פִּי שְׁהֶן שְׁאוּבִין, וְאַף עַל פִּי שְׁאֵין בָּהֶן אַרְבָּעִים סְאָה--הוֹאִיל וְאֵינָן מִטַּמְּאִין אֵלָא לְרָצוֹן, כְּמוֹ שֶׁבֵּאַרְנוּ--הֲרֵי הֶן בְּחֶזְקַת טְהוֹרִין וּכְשֵׁרִים לַעֲשׂוֹת מֵהֶן עִיסָה הַטְּבוּלָה לְחַלָּה, וְלִטֹּל מֵהֶן לַיָּדַיִם, וְהוּא שֶׁיִּטֹּל מֵהֶן בִּכְלִי, כְּמוֹ שֶׁיִּתְבָּאַר.</p>

<p><b>ט,ב</b>&nbsp;&nbsp;לְמַעְלָה מֵהֶן מֵי תַּמְצִית שֶׁלֹּא פָסְקוּ, אֵלָא עֲדַיִן הַגְּשָׁמִים יוֹרְדִין וְהֶהָרִים בָּצִין, וְהֶן נִמְשָׁכִין וְנִקְוִין, וְאֵינָן שְׁאוּבִין אֲבָל אֵין בָּהֶן אַרְבָּעִים סְאָה--הֲרֵי הֶן כְּשֵׁרִים לַתְּרוּמָה וְלִטֹּל מֵהֶן לַיָּדַיִם, וּמַטְבִּילִין בָּהֶן אֶת הַמַּיִם שֶׁנִּטְמְאוּ.</p>

<p><b>ט,ג</b>&nbsp;&nbsp;פָּסְקוּ הַגְּשָׁמִים וְלֹא פָסְקוּ הֶהָרִים מִלְּהַזְחִיל, עֲדַיִן הֶן מֵי תַּמְצִית; פָּסְקוּ הֶהָרִים וְאֵינָן בָּצִין, הֲרֵי אֵלּוּ כְּמֵי גְּבָאִים.</p>

<p><b>ט,ד</b>&nbsp;&nbsp;[ג] הַחוֹפֵר בְּצַד הַיָּם וּבְצַד הַנָּהָר וּבִמְקוֹם הַבִּצִּין, הֲרֵי הֶן כְּמֵי תַּמְצִית שֶׁלֹּא פָסְקוּ.&nbsp; [ד] הַחוֹפֵר בְּצַד הַמַּעְיָן--כָּל זְמָן שְׁהֶן בָּאִין מֵחֲמַת הַמַּעְיָן, אַף עַל פִּי שֶׁפּוֹסְקִין וְחוֹזְרִין וּמוֹשְׁכִין--הֲרֵי הֶן כְּמֵי מַעְיָן; פָּסְקוּ מִלִּהְיוֹת מוֹשְׁכִין, הֲרֵי הֶן כְּמֵי גְּבָאִים.</p>

<p><b>ט,ה</b>&nbsp;&nbsp;לְמַעְלָה מֵהֶן מִקְוָה שֶׁיֵּשׁ בּוֹ אַרְבָּעִים סְאָה מַיִם שְׁאֵינָן שְׁאוּבִין, שֶׁבּוֹ טוֹבֵל כָּל אָדָם טָמֵא--חוּץ מִן הַזָּב הַזָּכָר.&nbsp; וּבוֹ מַטְבִּילִין אֶת כָּל הַכֵּלִים הַטְּמֵאִים, וְאֶת הַיָּדַיִם שֶׁמַּטְבִּילִין אוֹתָן לַקֹּדֶשׁ כְּמוֹ שֶׁבֵּאַרְנוּ.</p>

<p><b>ט,ו</b>&nbsp;&nbsp;לְמַעְלָה מִזֶּה הַמַּעְיָן שֶׁמֵּימָיו מוּעָטִין, וְהִרְבּוּ עָלָיו מַיִם שְׁאוּבִין--שׁוֹוֶה לַמִּקְוָה, שְׁאֵין מִטַּהֲרִין בַּמַּיִם הַנִּמְשָׁכִין מִמֶּנּוּ אֵלָא בַּמַּיִם הַנִּקְוִין וְעוֹמְדִין בְּאַשְׁבֹּרֶן; וְשׁוֹוֶה לַמַּעְיָן, שְׁהוּא מְטַהֵר בְּכָל שְׁהוּא--שֶׁהַמַּעְיָן אֵין לְמֵימָיו שֵׁעוּר, אַפִלּוּ כָּל שְׁהֶן מְטַהֲרִין.</p>

<p><b>ט,ז</b>&nbsp;&nbsp;לְמַעְלָה מִזֶּה הַמַּעְיָן שֶׁלֹּא נִתְעָרַב בּוֹ מַיִם שְׁאוּבִין, אֲבָל מֵימָיו מֻכִּים, כְּגוֹן שֶׁהָיוּ מֵימָיו מָרִים, אוֹ מְלוּחִים--שֶׁהֲרֵי הוּא מְטַהֵר בְּזוֹחֲלִין, וְהֶן הַמַּיִם הַנִּגְרָרִין וְנִמְשָׁכִין מִן הַמַּעְיָן.</p>

<p><b>ט,ח</b>&nbsp;&nbsp;לְמַעְלָה מִזֶּה הַמַּעְיָן שֶׁמֵּימָיו מַיִם חַיִּים--שֶׁבָּהֶן בִּלְבָד טוֹבְלִין הַזָּבִים הַזְּכָרִים, וּמֵהֶן לוֹקְחִין לְטַהְרַת הַמְּצֹרָע, וּלְקַדַּשׁ מֵי חַטָּאת.</p>

<p><b>ט,ט</b>&nbsp;&nbsp;מַה בֵּין מַעְיָן לְמִקְוָה:&nbsp; הַמִּקְוָה אֵינוּ מְטַהֵר אֵלָא בְּאַרְבָּעִים סְאָה, וְהַמַּעְיָן מְטַהֵר בְּכָל שְׁהוּא.&nbsp; הַמִּקְוָה אֵינוּ מְטַהֵר אֵלָא בְּאַשְׁבֹּרֶן, אֲבָל הַמַּיִם הַנִּזְחָלִין מִמֶּנּוּ אֵינָן מְטַהֲרִין; וְהַמַּעְיָן מְטַהֵר בְּזוֹחֲלִין.&nbsp; הַמִּקְוָה, לֹא תַעֲלֶה בּוֹ טְבִילָה לַזָּבִים; וְהַמַּעְיָן--אִם הָיוּ מֵימָיו מַיִם חַיִּים, הַזָּב טוֹבֵל בָּהֶן.</p>

<p><b>ט,י</b>&nbsp;&nbsp;[ט] מַעְיָן שֶׁהָיוּ מֵימָיו יוֹצְאִין וְנִמְשָׁכִין לְתוֹךְ הַשֹּׁקֶת, וְאַחַר כָּךְ יוֹצְאִין מִן הַשֹּׁקֶת וְנִזְחָלִין--הֲרֵי כָּל הַמַּיִם שֶׁבַּשֹּׁקֶת וְשֶׁחוּץ לַשֹּׁקֶת פְּסוּלִין.&nbsp; הָיוּ מִקְצַת הַמַּיִם נִמְשָׁכִין עַל שְׂפַת הַשֹּׁקֶת, אַפִלּוּ כָּל שְׁהוּא--הֲרֵי הַמַּיִם שֶׁחוּץ לַשֹּׁקֶת כְּשֵׁרִים, שֶׁהַמַּעְיָן מְטַהֵר בְּכָל שְׁהוּא.</p>

<p><b>ט,יא</b>&nbsp;&nbsp;הָיוּ מֵימָיו נִמְשָׁכִין לְתוֹךְ בְּרֵכָה שְׁהִיא מְלֵאָה מַיִם, וְנִקְוִין שָׁם--הֲרֵי אוֹתָהּ הַבְּרֵכָה כַּמִּקְוָה; הָיָה יוֹצֶא חוּץ לַבְּרֵכָה--הֲרֵי זֶה פָּסוּל לַזָּבִים וְלַמְּצֹרָעִים וּלְקַדַּשׁ מֵי חַטָּאת, עַד שֶׁיֵּדַע שֶׁיָּצְאוּ כָּל מֵי הַמִּקְוָה שֶׁהָיוּ בְּתוֹךְ הַבְּרֵכָה.</p>

<p><b>ט,יב</b>&nbsp;&nbsp;[י] מַעְיָן שֶׁהָיוּ מֵימָיו נִמְשָׁכִין עַל גַּבֵּי הַכֵּלִים שְׁאֵין לָהֶן בֵּית קִבּוּל, כְּגוֹן שֻׁלְחָן וְסַפְסַל וְכַיּוֹצֶא בָּהֶן--הֲרֵי זֶה כַּמִּקְוָה, וּבִלְבָד שֶׁלֹּא יַטְבִּיל עַל גַּבֵּי הַכֵּלִים.</p>

<p><b>ט,יג</b>&nbsp;&nbsp;[יא] מַעְיָן שֶׁהָיוּ אַמּוֹת קְטַנּוֹת נִמְשָׁכוֹת מִמֶּנּוּ, וְרִבָּה עָלָיו מַיִם שְׁאוּבִין לְתוֹךְ הַמַּעְיָן עַד שֶׁגָּבְרוּ הַמַּיִם שֶׁבָּאַמּוֹת וְשָׁטְפוּ--הֲרֵי הֶן כַּמַּעְיָן לְכָל דָּבָר.</p>

<p><b>ט,יד</b>&nbsp;&nbsp;הָיוּ מֵימֵי הַמַּעְיָן עוֹמְדִין, וְאֵינָן נִמְשָׁכִין, וְרִבָּה עָלָיו מַיִם, עַד שֶׁמָּשְׁכוּ מִמֶּנּוּ אַמּוֹת הַמַּיִם--הֲרֵי הַמַּיִם שֶׁמָּשְׁכוּ שׁוֹוִין לַמִּקְוָה לְטַהַר בְּאַשְׁבֹּרֶן בִּלְבָד, וְשׁוֹוִין לַמַּעְיָן לְטַהַר בְּכָל שְׁהוּא.</p>

<p><b>ט,טו</b>&nbsp;&nbsp;[יב] כָּל הַיַּמִּים--מְטַהֲרִין בַּזּוֹחֲלִין, וּפְסוּלִין לַזָּבִים וְלַמְּצֹרָעִים וּלְקַדַּשׁ מֵהֶן מֵי חַטָּאת.&nbsp; [יג] הַמַּיִם הַזּוֹחֲלִין מִן הַמַּעְיָן, הֲרֵי הֶן כַּמַּעְיָן לְכָל דָּבָר.&nbsp; וְהַמְּנַטְּפִין מִן הַמַּעְיָן--אַף עַל פִּי שְׁהֶן טוֹרְדִין, הֲרֵי הֶם כַּמִּקְוָה, וְאֵין מְטַהֲרִין אֵלָא בְּאַרְבָּעִים סְאָה עוֹמְדִין, וּפְסוּלִין לַזָּבִים וְלַמְּצֹרָעִים וּלְקַדַּשׁ מֵהֶן מֵי חַטָּאת.</p>

<p><b>ט,טז</b>&nbsp;&nbsp;הָיוּ הַזּוֹחֲלִין מִן הַמַּעְיָן מִתְעָרְבִין עִם הַנּוֹטְפִין מִמֶּנּוּ--אִם רַבּוּ הַזּוֹחֲלִין עַל הַנּוֹטְפִין, הֲרֵי הַכֹּל כַּמַּעְיָן לְכָל דָּבָר.&nbsp; וְאִם רַבּוּ הַנּוֹטְפִין עַל הַזּוֹחֲלִין, וְכֵן אִם רַבּוּ מֵי גְּשָׁמִים עַל מֵי הַנָּהָר--אֵינָן מְטַהֲרִין בַּזּוֹחֲלִין, אֵלָא בְּאַשְׁבֹּרֶן; לְפִיכָּךְ צָרִיךְ לְהַקִּיף מַפָּץ וְכַיּוֹצֶא בּוֹ בְּאוֹתוֹ הַנָּהָר הַמְּעֹרָב, עַד שֶׁיִּקָּווּ הַמַּיִם וְיִטְבֹּל בָּהֶן.</p>

<p><b>ט,יז</b>&nbsp;&nbsp;[יד] נוֹטְפִין שֶׁעֲשָׂיָן זוֹחֲלִין, כְּגוֹן שֶׁסָּמַךְ לַמָּקוֹם הַמְּנַטֵּף טַבְלָה שֶׁלְּחֶרֶס חֲלָקָה, וַהֲרֵי הַמַּיִם נִזְחָלִין וְיוֹרְדִין עָלֶיהָ--הֲרֵי אֵלּוּ כְּשֵׁרִים; וְכָל דָּבָר שֶׁמְּקַבֵּל טֻמְאָה, וְאַפִלּוּ מִדִּבְרֵי סוֹפְרִים--אֵין מַזְחִילִין בּוֹ.&nbsp; [טו] זוֹחֲלִין שֶׁקִּלְּחָן בְּעַלֵּי אֱגוֹז--כְּשֵׁרִים כְּשֶׁהָיוּ, שְׁאֵין עַלֵּי הָאֱגוֹז הַלַּח שְׁהוּא צוֹבֵעַ חָשׁוּב כְּכֵלִים.</p>

<p><b>ט,יח</b>&nbsp;&nbsp;[טז] מֵי גְּשָׁמִים הַבָּאִין מִן הַמִּדְרוֹן, וַהֲרֵי הֶן נִזְחָלִין וְיוֹרְדִין--אַף עַל פִּי שֶׁיֵּשׁ מִתְּחִלָּתָן וְעַד סוֹפָן אַרְבָּעִים סְאָה--אֵין מַטְבִּילִין בָּהֶן כִּשְׁהֶן נִזְחָלִין, עַד שֶׁיִּקָּווּ וְיָנוּחוּ בְּאַשְׁבֹּרֶן אַרְבָּעִים סְאָה.&nbsp; הֲרֵי שֶׁהִקִּיף כֵּלִים וְעָשָׂה מֵהֶן מְחִצּוֹת, עַד שֶׁנִּתְקַבַּץ בֵּינֵיהֶן אַרְבָּעִים סְאָה מִמַּיִם הַנִּזְחָלִין מִן הַגְּשָׁמִים--הֲרֵי זֶה טוֹבֵל בָּהֶן; וְכֵלִים שֶׁעָשָׂה מֵהֶן הַגָּדֵר, לֹא עָלְתָה לָהֶן טְבִילָה.</p>

<p><b>ט,יט</b>&nbsp;&nbsp;[יז] גַּל שֶׁנִּתְלַשׁ מִן הַיָּם, וְנָפַל עַל הָאָדָם אוֹ עַל הַכֵּלִים--אִם יֵשׁ בּוֹ אַרְבָּעִים סְאָה, הֲרֵי אֵלּוּ טְהוֹרִין לְחֻלִּין:&nbsp; שְׁאֵין הַטּוֹבֵל לְחֻלִּין צָרִיךְ כַּוָּנָה, כְּמוֹ שֶׁבֵּאַרְנוּ.&nbsp; וְאִם נִתְכַּוַּן, וְהָיָה יוֹשֵׁב וּמְצַפֶּה עַד שֶׁיִּפֹּל הַגַּל--עָלְתָה לוֹ טְבִילָה לַדָּבָר שֶׁנִּתְכַּוַּן לוֹ.</p>

<p><b>ט,כ</b>&nbsp;&nbsp;[יח] אֵין מַטְבִּילִין בַּגַּל כִּשְׁהוּא בָּאַוֵּיר קֹדֶם שֶׁיִּפֹּל עַל הָאָרֶץ, אַף עַל פִּי שֶׁיֵּשׁ בּוֹ אַרְבָּעִים סְאָה--לְפִי שְׁאֵין מַטְבִּילִין בַּזּוֹחֲלִין, קַל וְחֹמֶר בָּאַוֵּיר.&nbsp; הָיוּ שְׁנֵי רָאשֵׁי הַגַּל נוֹגְעִין בָּאָרֶץ, מַטְבִּילִין בּוֹ; וְאֵין מַטְבִּילִין בַּכִּיפָה שֶׁלּוֹ, מִפְּנֵי שְׁהוּא בָּאַוֵּיר.
<br>&nbsp;</p>

<h2>הִלְכּוֹת מִקְווֹת פֵּרֶק י</h2>

<p><b>י,א</b>&nbsp;&nbsp;סְפֵק מַיִם שְׁאוּבִין שֶׁטִּהֲרוּ חֲכָמִים כֵּיצַד:&nbsp; מִקְוָה שֶׁנִּסְתַּפַּק לוֹ אִם נָפְלוּ לְתוֹכוֹ מַיִם שְׁאוּבִין אוֹ לֹא נָפְלוּ, וְאַפִלּוּ יָדַע בַּוַּדַּאי שֶׁנָּפְלוּ, סְפֵק יֵשׁ בָּהֶן שְׁלֹשֶׁת לוֹגִין אוֹ לֹא הָיָה בָּהֶן שְׁלֹשֶׁת לוֹגִין, וְאַפִלּוּ יָדַע בַּוַּדַּאי שֶׁיֵּשׁ בָּהֶן שְׁלֹשֶׁת לוֹגִין, סְפֵק שֶׁהָיָה בַּמִּקְוָה שֶׁנָּפְלוּ בּוֹ אַרְבָּעִים סְאָה סְפֵק שֶׁלֹּא הָיָה--הֲרֵי זֶה כָּשֵׁר.</p>

<p><b>י,ב</b>&nbsp;&nbsp;שְׁנֵי מִקְווֹת, אֶחָד יֵשׁ בּוֹ אַרְבָּעִים סְאָה וְאֶחָד שְׁאֵין בּוֹ--נָפְלוּ שְׁלֹשֶׁת לוֹגִין מַיִם שְׁאוּבִין לְאֶחָד מֵהֶן, וְאֵין יָדוּעַ לְאֵיזֶה מֵהֶן נָפְלוּ--סְפֵקוֹ טָהוֹר, מִפְּנֵי שֶׁיֵּשׁ לוֹ בְּמַה יִתְלֶה.&nbsp; הָיוּ שְׁנֵיהֶן פְּחוּתִין מֵאַרְבָּעִים סְאָה, וְנָפְלוּ לְאֶחָד מֵהֶן, וְאֵין יָדוּעַ אֵיזֶה הוּא--כָּל אֶחָד מִשְּׁנֵיהֶן פָּסוּל:&nbsp; שְׁאֵין לוֹ בְּמַה יִתְלֶה; אִם לְזֶה נָפְלוּ, נִפְסַל, וְאִם לְזֶה נָפְלוּ, נִפְסַל.</p>

<p><b>י,ג</b>&nbsp;&nbsp;מִקְוָה שֶׁהִנִּיחוֹ רֵיקָן, וּבָא וּמְצָאוֹ מָלֵא--כָּשֵׁר, מִפְּנֵי שֶׁזֶּה סְפֵק מַיִם שְׁאוּבִין לְמִקְוָה זֶה.&nbsp; [ד] צִנּוֹר שֶׁהָיָה מְקַלֵּחַ לְמִקְוָה, וְהַמַּכְתֶּשֶׁת נְתוּנָה בְּצִדּוֹ--סְפֵק מִן הַצִּנּוֹר לַמִּקְוָה, סְפֵק מִן הַמַּכְתֶּשֶׁת לַמִּקְוָה--הֲרֵי זֶה פָּסוּל, מִפְּנֵי שֶׁהַפְּסוּל מוֹכִיחַ; וְאִם יֵשׁ בַּמִּקְוָה רֻבּוֹ מַיִם כְּשֵׁרִים, הֲרֵי זֶה כָּשֵׁר, שֶׁזֶּה סְפֵק מַיִם שְׁאוּבִין הוּא, שֶׁהֲרֵי יֵשׁ שָׁם כָּשֵׁר קָבוּעַ.</p>

<p><b>י,ד</b>&nbsp;&nbsp;[ה] כָּל הַמִּקְווֹת הַנִּמְצָאוֹת בְּאֶרֶץ הָעַמִּים--פְּסוּלִין, שֶׁחֶזְקָתָן שְׁאוּבִין.&nbsp; וְכָל הַמִּקְווֹת הַנִּמְצָאוֹת בְּאֶרֶץ יִשְׂרָאֵל בַּמְּדִינוֹת לִפְנִים מִן הַמַּפְתֵּחַ--בְּחֶזְקַת פְּסוּלִין, שֶׁאַנְשֵׁי הַמְּדִינָה מְכַבְּסִין בָּהֶן וּמַטִּילִין לְתוֹכָן מַיִם שְׁאוּבִין תָּמִיד; וְכָל הַמִּקְווֹת הַנִּמְצָאוֹת בְּאֶרֶץ יִשְׂרָאֵל חוּץ לַמַּפְתֵּחַ--בְּחֶזְקַת טַהְרָה, שֶׁחֶזְקָתָן מִן הַגְּשָׁמִים.</p>

<p><b>י,ה</b>&nbsp;&nbsp;[ו] הַטָּמֵא שֶׁיָּרַד לִטְבֹּל, סְפֵק טָבַל סְפֵק לֹא טָבַל, וְאַפִלּוּ טָבַל סְפֵק יֵשׁ בּוֹ אַרְבָּעִים סְאָה סְפֵק שְׁאֵין בּוֹ, שְׁנֵי מִקְווֹת אֶחָד יֵשׁ בּוֹ אַרְבָּעִים סְאָה וְאֶחָד אֵין בּוֹ, וְטָבַל בְּאֶחָד מֵהֶן וְאֵין יָדוּעַ בְּאֵיזֶה מֵהֶן טָבַל--סְפֵקוֹ טָמֵא:&nbsp; לְפִי שֶׁהַטָּמֵא בְּחֶזְקָתוֹ, עַד שֶׁיִּוָּדַע שֶׁטָּבַל כָּרָאוּי.</p>

<p><b>י,ו</b>&nbsp;&nbsp;וְכֵן מִקְוָה שֶׁנִּמְדַּד וְנִמְצָא חָסֵר, בֵּין שֶׁהָיָה הַמִּקְוָה בִּרְשׁוּת הָרַבִּים בֵּין שֶׁהָיָה בִּרְשׁוּת הַיָּחִיד--כָּל הַטְּהָרוֹת שֶׁנַּעֲשׂוּ עַל גַּבָּיו לְמַפְרֵעַ טְמֵאוֹת, עַד שֶׁיִּוָּדַע זְמָן שֶׁנִּמְדַּד בּוֹ וְהָיָה שָׁלֵם.</p>

<p><b>י,ז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיְתָה הַטְּבִילָה מִטֻּמְאָה חֲמוּרָה.&nbsp; אֲבָל אִם טָבַל מִטֻּמְאָה קַלָּה, כְּגוֹן שֶׁאָכַל אֹכָלִין טְמֵאִין, אוֹ שָׁתָה מַשְׁקִין טְמֵאִין, אוֹ בָּא רֹאשׁוֹ וְרֻבּוֹ בְּמַיִם שְׁאוּבִין, אוֹ נָפְלוּ עַל רֹאשׁוֹ וְעַל רֻבּוֹ שְׁלֹשֶׁת לוֹגִין מַיִם שְׁאוּבִין--הוֹאִיל וְעִיקַר דְּבָרִים אֵלּוּ מִדִּבְרֵיהֶם, הֲרֵי סְפֵקוֹ טָהוֹר כְּמוֹ שֶׁבֵּאַרְנוּ; וְאַף עַל פִּי שֶׁנִּסְתַּפַּק לוֹ אִם טָבַל אוֹ לֹא טָבַל, אוֹ שֶׁנִּמְצָא הַמִּקְוָה חָסֵר לְאַחַר זְמָן וְכַיּוֹצֶא בִּסְפֵקוֹת אֵלּוּ--הֲרֵי זֶה טָהוֹר.</p>

<p><b>י,ח</b>&nbsp;&nbsp;[ז] שְׁנֵי מִקְווֹת, אֶחָד כָּשֵׁר וְאֶחָד פָּסוּל, וְטָבַל בְּאֶחָד מֵהֶן מִטֻּמְאָה חֲמוּרָה, וְעָשָׂה טְהָרוֹת--הֲרֵי אֵלּוּ תְּלוּיוֹת.&nbsp; טָבַל בַּשֵּׁנִי, וְעָשָׂה טְהָרוֹת--הָרִאשׁוֹנוֹת תְּלוּיוֹת כְּשֶׁהָיוּ, וְהַשְּׁנִיּוֹת טְהוֹרוֹת; וְאִם נָגְעוּ אֵלּוּ בְּאֵלּוּ--הָרִאשׁוֹנוֹת תְּלוּיוֹת, וּשְׁנִיּוֹת יִשָּׂרְפוּ.&nbsp; וְכֵן אִם נִטְמָא בָּאֶמְצָע טֻמְאָה קַלָּה שֶׁבֵּאַרְנוּ, וְטָבַל בַּשֵּׁנִי וְעָשָׂה טְהָרוֹת.</p>

<p><b>י,ט</b>&nbsp;&nbsp;אֲבָל אִם טָבַל בְּאֶחָד מֵהֶן מִטֻּמְאָה קַלָּה, וְעָשָׂה טְהָרוֹת, וְנִטְמָא טֻמְאָה חֲמוּרָה, וְטָבַל בַּשֵּׁנִי וְעָשָׂה טְהָרוֹת--הָרִאשׁוֹנוֹת טְהוֹרוֹת, וְהַשְּׁנִיּוֹת תְּלוּיוֹת; וְאִם נָגְעוּ אֵלּוּ בְּאֵלּוּ--הָרִאשׁוֹנוֹת יִשָּׂרְפוּ, וְהַשְּׁנִיּוֹת תְּלוּיוֹת כְּשֶׁהָיוּ.</p>

<p><b>י,י</b>&nbsp;&nbsp;הָיָה בְּאֶחָד מֵהֶן אַרְבָּעִים סְאָה, וְאֶחָד כֻּלּוֹ שָׁאוּב, וְטָבְלוּ בָּהֶן שְׁנַיִם, אֶחָד מִטֻּמְאָה חֲמוּרָה וְאֶחָד מִטֻּמְאָה קַלָּה, וְעָשׂוּ טְהָרוֹת--הַטּוֹבֵל מִטֻּמְאָה חֲמוּרָה, טְהָרוֹתָיו תְּלוּיוֹת; וְהַטּוֹבֵל מִן הַקַּלָּה, טְהָרוֹתָיו טְהוֹרוֹת.</p>

<p><b>י,יא</b>&nbsp;&nbsp;הָיָה אֶחָד טָמֵא וְיָרַד לִטְבֹּל, וְהַשֵּׁנִי יָרַד לְהָקֵר--זֶה שֶׁיָּרַד לִטְבֹּל בְּאֶחָד מֵהֶן, טְהָרוֹתָיו תְּלוּיוֹת כְּמוֹ שֶׁבֵּאַרְנוּ.&nbsp; וְזֶה שֶׁיָּרַד לְהָקֵר, טָהוֹר כְּשֶׁהָיָה, שֶׁזֶּה סְפֵק מַיִם שְׁאוּבִין הוּא, שֶׁמֶּא בַּשָּׁאוּב טָבַל כְּשֶׁהֵקֵר וְנִטְמָא.</p>

<p><b>י,יב</b>&nbsp;&nbsp;[ח] שְׁנֵי מִקְווֹת שֶׁלְּעֶשְׂרִים עֶשְׂרִים סְאָה, אֶחָד שָׁאוּב וְאֶחָד כָּשֵׁר, הֵקֵר בְּאֶחָד מֵהֶן, וְעָשָׂה טְהָרוֹת--הֲרֵי אֵלּוּ טְהוֹרוֹת; הֵקֵר בַּשֵּׁנִי, וְעָשָׂה טְהָרוֹת--הֲרֵי אֵלּוּ יִשָּׂרְפוּ, שֶׁהֲרֵי בַּוַּדַּאי בָּא רֹאשׁוֹ וְרֻבּוֹ בְּמַיִם שְׁאוּבִין כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת מִקְווֹת פֵּרֶק יא</h2>

<p><b>יא,א</b>&nbsp;&nbsp;כְּבָר בֵּאַרְנוּ שֶׁנְּטִילַת יָדַיִם וּטְבִילַת יָדַיִם, הַכֹּל מִדִּבְרֵי סוֹפְרִים; וְיָדַיִם שֶׁצְּרִיכוֹת טְבִילָה, אֵין מַטְבִּילִין אוֹתָן אֵלָא בְּמִקְוָה כָּשֵׁר שֶׁיֵּשׁ בּוֹ אַרְבָּעִים סְאָה, שֶׁבִּמְקוֹם שֶׁהָאָדָם טוֹבֵל בּוֹ, כֵּלִים וְיָדַיִם טוֹבְלִין.</p>

<p><b>יא,ב</b>&nbsp;&nbsp;אֲבָל יָדַיִם שְׁאֵין צְרִיכוֹת אֵלָא נְטִילָה בִּלְבָד--אִם הִטְבִּיל אוֹתָן בְּמֵי מִקְוָה, טְהוֹרִין.&nbsp; וְאִם הִטְבִּיל אוֹתָן בְּמַיִם שְׁאוּבִין, בֵּין בְּכֵלִים בֵּין בְּקַרְקָעוֹת--לֹא טָהֲרוּ יָדָיו, עַד שֶׁיִּפְּלוּ הַמַּיִם הַשְּׁאוּבִין מִן הַכְּלִי עַל יָדָיו:&nbsp; שְׁאֵין נוֹטְלִין לַיָּדַיִם אֵלָא מִן הַכֵּלִים וּמִכּוֹחַ נוֹתֵן, כְּמוֹ שֶׁבֵּאַרְנוּ בְּהִלְכּוֹת בְּרָכוֹת.</p>

<p><b>יא,ג</b>&nbsp;&nbsp;[ב] כָּל הַחוֹצֵץ בַּטְּבִילָה--חוֹצֵץ בַּיָּדַיִם, בֵּין בִּטְבִילָתָן בֵּין בִּנְטִילָתָן.&nbsp; וְכָל הָעוֹלֶה לְמִדַּת הַמִּקְוָה כַּטִּיט הַנָּרוֹק, עוֹלֶה לְשֵׁעוּר הָרְבִיעִית שֶׁנּוֹטְלִין בָּהּ הַיָּדַיִם.&nbsp; וְכָל הַנּוֹטֵל יָדָיו, צָרִיךְ לְשַׁפְשַׁף.</p>

<p><b>יא,ד</b>&nbsp;&nbsp;[ג] הַנּוֹטֵל יָדָיו לַתְּרוּמָה--צָרִיךְ לַחְזֹר וְלִטֹּל פַּעַם שְׁנִיָּה בְּמַיִם שְׁנִיִּים, כְּדֵי לְהָסִיר הַמַּיִם שֶׁעַל גַּב יָדָיו, שֶׁהֲרֵי הַמַּיִם שֶׁנָּטַל בָּהֶן תְּחִלָּה וְהֶן הַנִּקְרָאִין מַיִם רִאשׁוֹנִים, נִטְמְאוּ בְּיָדָיו.&nbsp; לְפִיכָּךְ אִם נָפַל כִּכָּר שֶׁלִּתְרוּמָה לְתוֹךְ הַמַּיִם שֶׁנָּטַל בָּהֶן יָדָיו תְּחִלָּה, נִטְמָא; וְאִם נָפַל לְתוֹךְ הַמַּיִם הַשְּׁנִיִּים, לֹא נִטְמָא; וְאִם נָטַל רִאשׁוֹנִים וּשְׁנִיִּים לְמָקוֹם אֶחָד, וְנָפַל שָׁם כִּכָּר שֶׁלִּתְרוּמָה--נִטְמָא.</p>

<p><b>יא,ה</b>&nbsp;&nbsp;נָטַל אֶת הָרִאשׁוֹנִים, וְנִמְצָא עַל יָדָיו דָּבָר חוֹצֵץ, הֱסִירוֹ, וְנָטַל אֶת הַשְּׁנִיִּים--הֲרֵי יָדָיו טְמֵאוֹת כְּשֶׁהָיוּ, שְׁאֵין הַמַּיִם הַשְּׁנִיִּים מְטַהֲרִין אֵלָא הַנִּשְׁאָר מִן הַמַּיִם הָרִאשׁוֹנִים עַל גַּב יָדָיו.</p>

<p><b>יא,ו</b>&nbsp;&nbsp;[ד] הַיָּדַיִם מִטַּמְּאוֹת וּמִטַּהֲרוֹת, עַד הַפֵּרֶק.&nbsp; כֵּיצַד:&nbsp; נָטַל אֶת הָרִאשׁוֹנִים עַד הַפֵּרֶק, וְנָטַל הַמַּיִם הַשְּׁנִיִּים חוּץ לַפֵּרֶק, וְחָזְרוּ מִחוּץ לַפֵּרֶק לְיָדוֹ--הֲרֵי יָדוֹ טְהוֹרָה, שֶׁהַמַּיִם הַשְּׁנִיִּים טְהוֹרִין הֶן.&nbsp; נָטַל אֶת הָרִאשׁוֹנִים וְהַשְּׁנִיִּים חוּץ לַפֵּרֶק, וְחָזְרוּ לְיָדוֹ--נִטְמֵאת יָדוֹ:&nbsp; שֶׁהַמַּיִם הָרִאשׁוֹנִים שֶׁחוּץ לַפֵּרֶק נִטְמְאוּ מֵחֲמַת יָדָיו, וְאֵין הַמַּיִם הַשְּׁנִיִּים מְטַהֲרִין מַיִם שֶׁחוּץ לַפֵּרֶק; וּלְפִי שֶׁחָזְרוּ הַמַּיִם שֶׁחוּץ לַפֵּרֶק לְיָדוֹ, טִמְּאוּהָ.</p>

<p><b>יא,ז</b>&nbsp;&nbsp;[ה] נָטַל אֶת הָרִאשׁוֹנִים לְיָדוֹ אַחַת, וְנִמְלַךְ וְנָטַל אֶת הַשְּׁנִיִּים לִשְׁתֵּי יָדָיו--יָדָיו טְמֵאוֹת:&nbsp; שֶׁהַשְּׁנִיִּים מִטַּמְּאִין מֵחֲמַת הַיָּד שֶׁלֹּא נִטְּלָה בְּמַיִם רִאשׁוֹנִים, וְחוֹזְרִין וּמְטַמְּאִין אֶת הַיָּד הַשְּׁנִיָּה.</p>

<p><b>יא,ח</b>&nbsp;&nbsp;נָטַל אֶת הָרִאשׁוֹנִים לִשְׁתֵּי יָדָיו, וְנָטַל אֶת הַשְּׁנִיִּים לְיָדוֹ אַחַת--הָאַחַת טְהוֹרָה.&nbsp; נָטַל יָדוֹ אַחַת, וְשִׁפְשְׁפָהּ בַּחֲבִרְתָּהּ--נִטְמְאוּ הַמַּיִם שֶׁעָלֶיהָ מֵחֲמַת חֲבִרְתָּהּ שֶׁלֹּא נִטְּלָה, וְחוֹזְרִין וּמְטַמְּאִין אֶת הַיָּד שֶׁנִּטְּלָה.&nbsp; שִׁפְשְׁפָהּ בְּרֹאשׁוֹ אוֹ בַּכּוֹתָל, הֲרֵי זוֹ טְהוֹרָה.</p>

<p><b>יא,ט</b>&nbsp;&nbsp;[ו] נָטַל שְׁתֵּי יָדָיו מִשְּׁטִיפָה אַחַת--הֲרֵי אֵלּוּ טְהוֹרוֹת, וְאֵין אוֹמְרִין הֲרֵי זֶה כְּנוֹטֵל יָדוֹ אַחַת בְּמַיִם שֶׁיָּרְדוּ מֵעַל יָדוֹ הַשְּׁנִיָּה:&nbsp; אַפִלּוּ אַרְבָּעָה אוֹ חֲמִשָּׁה, זֶה בְּצַד זֶה אוֹ זֶה עַל גַּב זֶה; וּבִלְבָד שֶׁיַּרְפּוּ, שֶׁיָּבוֹאוּ בָּהֶן הַמַּיִם.</p>

<p><b>יא,י</b>&nbsp;&nbsp;[ז] נָטַל מִקְצַת יָדוֹ, וְחָזַר וְהוֹסִיף וְנָטַל הַנִּשְׁאָר מִן יָדוֹ--הֲרֵי זוֹ טְמֵאָה כְּשֶׁהָיְתָה; וְאִם עֲדַיִן יֵשׁ עַל מִקְצָת שֶׁנָּטַל בַּתְּחִלָּה, טוֹפֵחַ עַל מְנַת לְהַטְפִּיחַ--הֲרֵי זוֹ טְהוֹרָה.&nbsp; בַּמֶּה דְּבָרִים אֲמוּרִים, בְּמַיִם רִאשׁוֹנִים; אֲבָל בִּשְׁנִיִּים נוֹטֵל מִקְצַת יָדָיו, וְחוֹזֵר וּמוֹסִיף עַל מִקְצָתָן.</p>

<p><b>יא,יא</b>&nbsp;&nbsp;[ח] שֵׁעוּר הַמַּיִם שֶׁנּוֹטְלִין בָּהֶן תְּחִלָּה, רְבִיעִית לְכָל אָדָם וְאָדָם לִשְׁתֵּי הַיָּדַיִם; אֵין פָּחוּת מִשֵּׁעוּר זֶה, כְּמוֹ שֶׁבֵּאַרְנוּ בִּנְטִילַת יָדַיִם לַפַּת.&nbsp; אֲבָל מַיִם שְׁנִיִּים, יֵשׁ לִשְׁנַיִם לִטֹּל יְדֵיהֶן מֵרְבִיעִית; וּמֵחֲצִי לוֹג נוֹתְנִין לִשְׁלוֹשָׁה אוֹ לְאַרְבָּעָה; וּמִלּוֹג נוֹתְנִין אַפִלּוּ לְמֵאָה:&nbsp; שְׁאֵין הַמַּיִם הַשְּׁנִיִּים לְטַהַר, אֵלָא לְהַעְבִיר הַמַּיִם הָרִאשׁוֹנִים.</p>

<p><b>יא,יב</b>&nbsp;&nbsp;[ט] כְּלִי שֶׁהָיָה בּוֹ רְבִיעִית מַיִם כְּשֵׁרִים לִנְטִילַת יָדַיִם, וְנָתַן לְתוֹכוֹ מְעַט מַיִם פְּסוּלִין לִנְטִילַת יָדַיִם--הֲרֵי אֵלּוּ כְּשֵׁרִים.&nbsp; נָטַל מִן הַכֹּל כַּשֵּׁעוּר שֶׁנָּתַן, וְנִשְׁאֲרָה רְבִיעִית בִּלְבָד כְּשֶׁהָיְתָה--הֲרֵי זוֹ פְּסוּלָה, מִפְּנֵי שֶׁהַמַּיִם הַפְּסוּלִין הִשְׁלִימוּ שֵׁעוּר הָרְבִיעִית.</p>

<p><b>יא,יג</b>&nbsp;&nbsp;[י] כָּל הַמַּיִם הַפְּסוּלִין לִנְטִילָה בְּמַיִם רִאשׁוֹנִים, כָּךְ הֶן פְּסוּלִין בְּמַיִם שְׁנִיִּים; וְכָל כְּלִי שְׁאֵין נוֹטְלִין מִמֶּנּוּ בְּמַיִם רִאשׁוֹנִים, כָּךְ אֵין נוֹטְלִין מִמֶּנּוּ מַיִם שְׁנִיִּים.&nbsp; וּכְשֵׁם שֶׁצָּרִיךְ לִהְיוֹת הַמַּיִם הָרִאשׁוֹנִים מִכּוֹחַ אַחֵר, כָּךְ הַמַּיִם הַשְּׁנִיִּים.</p>

<p><b>יא,יד</b>&nbsp;&nbsp;[יא] כְּבָר בֵּאַרְנוּ בְּפֵרֶק שִׁשִּׁי מֵהִלְכּוֹת בְּרָכוֹת, כָּל מִינֵי הַמַּיִם הַפְּסוּלִין לִנְטִילַת יָדַיִם וְהַכְּשֵׁרִים, וְכָל הַכֵּלִים שֶׁנּוֹטְלִין בָּהֶן לַיָּדַיִם וּשְׁאֵין נוֹטְלִין, וְאֵיזוֹ נְתִינָה הִיא מִכּוֹחַ נוֹתֵן וּכְשֵׁרָה וְאֵיזוֹ נְתִינָה אֵינָהּ מִכּוֹחַ נוֹתֵן וּפְסוּלָה.&nbsp; וְכָל אוֹתָן הַדְּבָרִים שֶׁבֵּאַרְנוּ שָׁם בִּנְטִילַת יָדַיִם לְפַת חֻלִּין, כָּךְ הֶן לַתְּרוּמָה.&nbsp; וּכְשֵׁם שֶׁכָּל סְפֵק יָדַיִם טָהוֹר לַחֻלִּין, כְּמוֹ שֶׁבֵּאַרְנוּ שָׁם--כָּךְ לַתְּרוּמָה, כָּל סְפֵק יָדַיִם טָהוֹר.</p>

<p><b>יא,טו</b>&nbsp;&nbsp;[יב] דָּבָר בָּרוּר וְגָלוּי שֶׁהַטֻּמְאוֹת וְהַטְּהָרוֹת גְּזֵרַת הַכָּתוּב הֶן, וְאֵינָן מִדְּבָרִים שֶׁדַּעְתּוֹ שֶׁלָּאָדָם מַכְרַעַת אוֹתָן, וַהֲרֵי הֶן מִכְּלַל הַחֻקִּים; וְכֵן הַטְּבִילָה מִן הַטֻּמְאוֹת, מִכְּלַל הַחֻקִּים הִיא:&nbsp; שְׁאֵין הַטֻּמְאָה טִיט אוֹ צוֹאָה שֶׁתַּעֲבֹר בַּמַּיִם, אֵלָא גְּזֵרַת הַכָּתוּב הִיא, וְהַדָּבָר תָּלוּי בְּכַוָּנַת הַלֵּב; וּלְפִיכָּךְ אָמְרוּ חֲכָמִים טָבַל וְלֹא הֻחְזַק, כְּאִלּוּ לֹא טָבַל.&nbsp; וְאַף עַל פִּי כֵן, רְמָז יֵשׁ בַּדָּבָר:&nbsp; כְּשֵׁם שֶׁהַמְּכַוֵּן לִבּוֹ לִטַּהַר--כֵּיוָן שֶׁטָּבַל--טָהַר, וְאַף עַל פִּי שֶׁלֹּא נִתְחַדַּשׁ בְּגוּפוֹ דָּבָר; כָּךְ הַמְּכַוֵּן לִבּוֹ לְטַהַר נַפְשׁוֹ מִטֻּמְאַת הַנְּפָשׁוֹת, שְׁהֶן מַחְשְׁבוֹת הָאָוֶן וְדֵעוֹת הָרָעוֹת--כֵּיוָן שֶׁהִסְכִּים בְּלִבּוֹ לִפְרֹשׁ מֵאוֹתָן הָעֵצוֹת, וְהֵבִיא נַפְשׁוֹ בְּמֵי הַדֵּעוֹת--טָהַר.&nbsp; הֲרֵי הוּא אוֹמֵר "וְזָרַקְתִּי עֲלֵיכֶם מַיִם טְהוֹרִים, וּטְהַרְתֶּם:&nbsp; מִכֹּל טֻמְאוֹתֵיכֶם וּמִכָּל-גִּלּוּלֵיכֶם, אֲטַהֵר אֶתְכֶם" (יחזקאל לו,כה).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר עֲשִׂירִי, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, מֵאָה וְאַרְבָּעָה וְאַרְבָּעִים:&nbsp; הִלְכּוֹת טֻמְאַת מֵת, חֲמִשָּׁה וְעֶשְׂרִים פְּרָקִים; הִלְכּוֹת פָּרָה אֲדֻמָּה, חֲמִשָּׁה עָשָׂר פְּרָקִים; הִלְכּוֹת טֻמְאַת צָרַעַת, שִׁשָּׁה עָשָׂר פְּרָקִים; הִלְכּוֹת מְטַמְּאֵי מִשְׁכָּב וּמוֹשָׁב, שְׁלוֹשָׁה עָשָׂר פְּרָקִים; הִלְכּוֹת שְׁאָר אֲבוֹת הַטֻּמְאוֹת, עֶשְׂרִים פְּרָקִים; הִלְכּוֹת טֻמְאַת אֹכָלִין, שִׁשָּׁה עָשָׂר פְּרָקִים; הִלְכּוֹת כֵּלִים, שְׁמוֹנָה וְעֶשְׂרִים פְּרָקִים; הִלְכּוֹת מִקְווֹת, אֶחָד עָשָׂר פְּרָקִים.<br>&nbsp;</p>
</div>
</body></html>
