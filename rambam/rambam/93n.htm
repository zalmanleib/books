<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הקרבנות - הלכות בכורות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת בְּכוֹרוֹת</h1>

<p>יֵשׁ בִּכְלָלָן חָמֵשׁ מִצְווֹת--שְׁתֵּי מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ בְּכוֹרוֹת; (ב) שֶׁלֹּא יֵאָכֵל בְּכוֹר תָּמִים חוּץ לִירוּשָׁלַיִם; (ג) שֶׁלֹּא יִפָּדֶה הַבְּכוֹר; (ד) לְהַפְרִישׁ מַעְשַׂר בְּהֵמָה; (ה) שֶׁלֹּא יִגָּאֵל מַעְשַׂר בְּהֵמָה.&nbsp; וְכָלַלְתִּי הַמַּעֲשֵׂר עִם הַבְּכוֹר--לְפִי שֶׁמַּעֲשֵׂה שְׁנֵיהֶם אֶחָד, וְהַכָּתוּב כְּלָלוֹ עִמּוֹ:&nbsp; שֶׁנֶּאֱמָר "אֶת-דָּמָם תִּזְרֹק" (במדבר יח,יז)--כָּךְ לָמְדוּ מִפִּי הַשְּׁמוּעָה, שֶׁזֶּה דַּם מַעֲשֵׂר וְדַם בְּכוֹר.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת בְּכוֹרוֹת פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לְהַפְרִישׁ כָּל פֶּטֶר רֶחֶם הַזְּכָרִים, בֵּין בָּאָדָם בֵּין בִּבְהֵמָה טְהוֹרָה בֵּין בְּמִין הַחֲמוֹר, בֵּין שֶׁהָיוּ שְׁלֵמִים בֵּין שֶׁהָיוּ טְרֵפוֹת--שֶׁנֶּאֱמָר "קַדֶּשׁ-לִי כָל-בְּכוֹר פֶּטֶר כָּל-רֶחֶם, בִּבְנֵי יִשְׂרָאֵל--בָּאָדָם, וּבַבְּהֵמָה" (שמות יג,ב); וְכֻלָּן לַכּוֹהֲנִים.&nbsp; [ב] בְּכוֹר אָדָם וּבְכוֹר חֲמוֹר--נִפְדִּין, וּפִדְיוֹנָן לַכּוֹהֵן; וּבְכוֹר בְּהֵמָה טְהוֹרָה--נִשְׁחָט בָּעֲזָרָה כִּשְׁאָר קֳדָשִׁים קַלִּים, זוֹרְקִין דָּמוֹ וּמַקְטִירִין אֵמוּרָיו, כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת, וּשְׁאָר הַבָּשָׂר נֶאֱכָל לַכּוֹהֲנִים:&nbsp; שֶׁנֶּאֱמָר "אַךְ פָּדֹה תִפְדֶּה .&nbsp;.&nbsp;. אַךְ בְּכוֹר-שׁוֹר .&nbsp;.&nbsp;. לֹא תִפְדֶּה--קֹדֶשׁ הֵם .&nbsp;.&nbsp;. וּבְשָׂרָם, יִהְיֶה-לָּךְ .&nbsp;.&nbsp;." (במדבר יח,טו-יח).</p>

<p><b>א,ב</b>&nbsp;&nbsp;[ג] בְּכוֹר בְּהֵמָה טְהוֹרָה שְׁהוּא בַּעַל מוּם, בֵּין שֶׁנֻּלַּד בְּמוּמוֹ בֵּין שֶׁנָּפַל בּוֹ מוּם אַחַר שֶׁהָיָה תָּמִים--הֲרֵי הוּא לַכּוֹהֵן.&nbsp; אִם רָצָה--אוֹכְלוֹ בְּכָל מָקוֹם, אוֹ מוֹכְרוֹ, אוֹ מַאֲכִילוֹ לְמִי שֶׁיִּרְצֶה, אַפִלּוּ לַגּוֹי:&nbsp; מִפְּנֵי שְׁהוּא חֻלִּין, שֶׁנֶּאֱמָר "וְכִי-יִהְיֶה בוֹ מוּם, פִּסֵּחַ אוֹ עִוֵּר .&nbsp;.&nbsp;. הַטָּמֵא וְהַטָּהוֹר יַחְדָּו, כַּצְּבִי וְכָאַיָּל" (דברים טו,כא-כב); וַהֲרֵי הוּא נִכְסֵי כּוֹהֵן.</p>

<p><b>א,ג</b>&nbsp;&nbsp;[ד] מִצְוָה לְהַקְדִּישׁ בְּכוֹר בְּהֵמָה טְהוֹרָה, וְיֹאמַר הֲרֵי זֶה קֹדֶשׁ--שֶׁנֶּאֱמָר "תַּקְדִּישׁ, לַה' אֱלֹהֶיךָ" (דברים טו,יט); וְאִם לֹא הִקְדִּישׁוֹ--הֲרֵי זֶה מִתְקַדֵּשׁ מֵאֵלָיו, וּקְדֻשָּׁתוֹ מֵרֶחֶם הִיא.</p>

<p><b>א,ד</b>&nbsp;&nbsp;[ה] מִצְוַת בְּכוֹר בְּהֵמָה טְהוֹרָה נוֹהֶגֶת בָּאָרֶץ, וּבְחוּצָה לָאָרֶץ.&nbsp; וְאֵין מְבִיאִין בְּכוֹרוֹת מֵחוּצָה לָאָרֶץ לָאָרֶץ, שֶׁנֶּאֱמָר "וְאָכַלְתָּ לִפְנֵי ה' אֱלֹהֶיךָ .&nbsp;.&nbsp;. מַעְשַׂר דְּגָנְךָ תִּירֹשְׁךָ וְיִצְהָרֶךָ, וּבְכֹרֹת בְּקָרְךָ וְצֹאנֶךָ" (דברים יד,כג):&nbsp; מִמְּקוֹם שֶׁאַתָּה מֵבִיא מַעְשַׂר דָּגָן, אַתָּה מֵבִיא בְּכוֹר בָּקָר וָצֹאן; וּמִמְּקוֹם שְׁאֵין אַתָּה מֵבִיא מַעְשַׂר דָּגָן--אֵין אַתָּה מֵבִיא בְּכוֹר בָּקָר וָצֹאן, אֵלָא יֵאָכֵל בְּמוּמוֹ.&nbsp; וְאִם הֵבִיא--אֵין מְקַבְּלִין מִמֶּנּוּ, וְלֹא יִקָּרֵב; אֵלָא יֵאָכֵל בְּמוּמוֹ.</p>

<p><b>א,ה</b>&nbsp;&nbsp;מִצְוָה זוֹ נוֹהֶגֶת בֵּין בִּפְנֵי הַבַּיִת, בֵּין שֶׁלֹּא בִּפְנֵי הַבַּיִת, כְּמוֹ מַעְשַׂר דָּגָן; וְאֵינָהּ נוֹהֶגֶת בְּמֻקְדָּשִׁין, כִּשְׁהֶן בִּקְדֻשָּׁתָן קֹדֶם שֶׁיִּפָּדוּ, בֵּין קָדְשֵׁי מִזְבֵּחַ, בֵּין קָדְשֵׁי בֶּדֶק הַבַּיִת.</p>

<p><b>א,ו</b>&nbsp;&nbsp;[ו-ז] הַכֹּל חַיָּבִין בִּבְכוֹר בְּהֵמָה טְהוֹרָה, כּוֹהֲנִים לְוִיִּים וְיִשְׂרְאֵלִיִּים.&nbsp; וְאַף עַל פִּי שֶׁהַבְּכוֹר לַכּוֹהֵן--אִם נֻלַּד לוֹ בְּכוֹר--מַקְרִיב דָּמוֹ וְאֵמוּרָיו כְּמוֹ שֶׁבֵּאַרְנוּ, וְאוֹכֵל שְׁאָר הַבָּשָׂר בְּתוֹרַת בְּכוֹר:&nbsp; שֶׁנֶּאֱמָר "כָּל-הַבְּכוֹר אֲשֶׁר יִוָּלֵד בִּבְקָרְךָ וּבְצֹאנְךָ .&nbsp;.&nbsp;." (דברים טו,יט).&nbsp; אֲבָל בְּכוֹר אָדָם וּבְכוֹר בְּהֵמָה טְמֵאָה--כּוֹהֲנִים וּלְוִיִּים פְּטוּרִין, כְּמוֹ שֶׁבֵּאַרְנוּ בְּהִלְכּוֹת מַתְּנוֹת כְּהֻנָּה.</p>

<p><b>א,ז</b>&nbsp;&nbsp;[ח] הַבְּכוֹר נֶאֱכָל בְּתוֹךְ שְׁנָתוֹ, בֵּין תָּמִים בֵּין בַּעַל מוּם--שֶׁנֶּאֱמָר "לִפְנֵי ה' אֱלֹהֶיךָ תֹאכְלֶנּוּ שָׁנָה בְשָׁנָה .&nbsp;.&nbsp;. וְכִי-יִהְיֶה בוֹ מוּם .&nbsp;.&nbsp;. בִּשְׁעָרֶיךָ, תֹּאכְלֶנּוּ" (דברים טו,כ-כב).&nbsp; וּמֵאֵימָתַי מוֹנֶה לוֹ:&nbsp; אִם תָּם הוּא--מוֹנֶה לוֹ מִיּוֹם שְׁמִינִי, שְׁהוּא רָאוּי לְהַקְרָבָה.&nbsp; וְאִם נֻלַּד בַּעַל מוּם, מוֹנֶה לוֹ מִיּוֹם שֶׁנֻּלַּד--וְהוּא שֶׁכָּלוּ לוֹ חֳדָשָׁיו, שֶׁהֲרֵי נִרְאֶה לַאֲכִילָה בְּיוֹם לִידָתוֹ; אֲבָל אִם לֹא יָדַע בַּוַּדַּאי שֶׁכָּלוּ לוֹ חֳדָשָׁיו, מוֹנֶה לוֹ מִיּוֹם שְׁמִינִי.</p>

<p><b>א,ח</b>&nbsp;&nbsp;[ט] נֻלַּד לוֹ מוּם בְּתוֹךְ שְׁנָתוֹ, רַשָּׁאי לְקַיְּמוֹ כָּל שְׁנֵים עָשָׂר חֹדֶשׁ; נֻלַּד לוֹ מוּם בְּסוֹף שְׁנָתוֹ--מֻתָּר לְקַיְּמוֹ שְׁלוֹשִׁים יוֹם מִיּוֹם שֶׁנָּפַל הַמּוּם, וְאַף עַל פִּי שְׁהוּא מִתְאַחֵר לְאַחַר שְׁנָתוֹ.&nbsp; כֵּיצַד--כְּגוֹן שֶׁנָּפַל בּוֹ מוּם בַּחֲמִשָּׁה עָשָׂר יוֹם לִפְנֵי גְּמָר שְׁנָתוֹ, מַשְׁלִימִין לוֹ חֲמִשָּׁה עָשָׂר אַחַר שְׁנָתוֹ.&nbsp; נֻלַּד לוֹ מוּם אַחַר שְׁנָתוֹ--אֵינוּ רַשָּׁאי לְקַיְּמוֹ אֵלָא עַד שְׁלוֹשִׁים יוֹם, וְיֵאָכֵל.</p>

<p><b>א,ט</b>&nbsp;&nbsp;[י] הַבְּכוֹר בַּזְּמָן הַזֶּה--מַנִּיחוֹ עַד שֶׁיִּפֹּל בּוֹ מוּם, וְיֵאָכֵל.&nbsp; [יא] וְעַד שֶׁלֹּא נִרְאָה לְהַרְאוֹתוֹ לֶחָכָם, רַשָּׁאי לְקַיְּמוֹ שְׁתַּיִם וְשָׁלוֹשׁ שָׁנִים.&nbsp; וּמַה שֶׁנִּרְאֶה לְהַרְאוֹתוֹ לֶחָכָם--אִם נֻלַּד בּוֹ מוּם בְּתוֹךְ שְׁנָתוֹ, רַשָּׁאי לְקַיְּמוֹ כָּל שְׁנֵים עָשָׂר חֹדֶשׁ; נֻלַּד אַחַר שְׁנָתוֹ, מְקַיְּמוֹ שְׁלוֹשִׁים יוֹם.</p>

<p><b>א,י</b>&nbsp;&nbsp;[יב] שָׁנָה שֶׁלַּבְּכוֹר--הִיא שְׁנַת לְבָנָה תְּמִימָה, שְׁנֵים עָשָׂר חֹדֶשׁ מִיּוֹם לְיוֹם; וְאִם הָיְתָה שָׁנָה מְעֻבֶּרֶת--נִתְעַבְּרָה לוֹ, וּמוֹנֶה שְׁלוֹשָׁה עָשָׂר חֹדֶשׁ.&nbsp; נֻלְּדוּ לוֹ שְׁנֵי טְלָאִים, אֶחָד בַּחֲמִשָּׁה עָשָׂר שֶׁלַּאֲדָר הָרִאשׁוֹן, וְאֶחָד בְּרֹאשׁ חֹדֶשׁ אֲדָר שֵׁנִי--זֶה שֶׁנֻּלַּד בְּרֹאשׁ חֹדֶשׁ אֲדָר שֵׁנִי--כֵּיוָן שֶׁהִגִּיעַ יוֹם רִאשׁוֹן בַּאֲדָר שֶׁלַּשָּׁנָה הַבָּאָה, עָלְתָה לוֹ שָׁנָה.&nbsp; וְזֶה שֶׁנֻּלַּד בַּחֲצִי אֲדָר רִאשׁוֹן--לֹא עָלְתָה לוֹ שָׁנָה, עַד חֲצִי אֲדָר שֶׁלַּשָּׁנָה הַבָּאָה:&nbsp; הוֹאִיל וְנֻלַּד בְּחֹדֶשׁ הָעִבּוּר, מוֹנִין אוֹתוֹ לוֹ.</p>

<p><b>א,יא</b>&nbsp;&nbsp;[יג] עָבַר וְאֵחַר הַבְּכוֹר לְאַחַר שְׁנָתוֹ--אַף עַל פִּי שְׁהוּא עוֹבֵר בְּלֹא תַעֲשֶׂה, אִם הָיָה תָּם--הֲרֵי זֶה לֹא נִפְסַל, אֵלָא מַקְרִיבוֹ; וְאִם הָיָה בַּעַל מוּם, שׁוֹחֲטוֹ בְּכָל מָקוֹם:&nbsp; שֶׁנֶּאֱמָר "מַעְשַׂר דְּגָנְךָ תִּירֹשְׁךָ וְיִצְהָרֶךָ, וּבְכֹרֹת בְּקָרְךָ וְצֹאנֶךָ" (דברים יד,כג), מַקִּישׁ בְּכוֹר לְמַעֲשֵׂר--מַה מַעֲשֵׂר אֵינוּ נִפְסָל מִשָּׁנָה לַחֲבִרְתָּהּ, אַף בְּכוֹר אֵינוּ נִפְסָל מִשָּׁנָה לַחֲבִרְתָּהּ.</p>

<p><b>א,יב</b>&nbsp;&nbsp;[יד] אֵין נוֹתְנִין אֶת הַבְּכוֹר לַכּוֹהֵן כְּשֶׁיִּוָּלֵד, שְׁאֵין זוֹ גְּדֻלָּה לַכּוֹהֵן, אֵלָא יִטַּפַּל בּוֹ בְּעָלָיו עַד שֶׁיַּגְדִּיל מְעַט, וְיִתְּנֶנּוּ לַכּוֹהֵן.&nbsp; וְעַד כַּמָּה יִשְׂרָאֵל חַיָּבִין לְהִטַּפַּל בַּבְּכוֹר--בְּהֵמָּה דַּקָּה, שְׁלוֹשִׁים יוֹם; וּבְגַסָּה, חֲמִשִּׁים יוֹם.&nbsp; וְאִם אָמַר לוֹ הַכּוֹהֵן, תְּנֵהוּ לִי בְּתוֹךְ זְמָן זֶה, וַאֲנִי אִטַּפַּל לְעַצְמִי--אֵינוּ רַשָּׁאי לִתְּנוֹ לוֹ:&nbsp; שֶׁזֶּה כְּמוֹ מְסַיֵּעַ עַל מַתְּנוֹתָיו; וּכְבָר בֵּאַרְנוּ בַּתְּרוּמוֹת, שֶׁהַכּוֹהֵנִים הַמְּסַיְּעִין בְּבֵית הַגְּרָנוֹת וּבְבֵית הַמִּטְבָּחַיִם וּבְתוֹךְ הָרוֹעִים--אֵין נוֹתְנִין לָהֶם מַתְּנוֹתֵיהֶן בִּשְׂכָרָן.</p>

<p><b>א,יג</b>&nbsp;&nbsp;[טו] הָיָה הַבְּכוֹר בַּעַל מוּם, וְאָמַר לוֹ בְּתוֹךְ זְמָן זֶה, תְּנֵהוּ לִי שֶׁאֹכְלֶנּוּ, אוֹ שֶׁהָיָה תָּמִים, וְאָמַר לוֹ תְּנֵהוּ לִי, בְּתוֹךְ זְמָן זֶה, שֶׁאַקְרִיבֶנּוּ עַתָּה--הֲרֵי זֶה נוֹתְנוֹ לוֹ.&nbsp; וְיֵרָאֶה לִי שֶׁהַבְּכוֹר, נִתַּן לְכָל כּוֹהֵן שֶׁיִּרְצֶה.</p>

<p><b>א,יד</b>&nbsp;&nbsp;[טז] כּוֹהֵן שֶׁאָכַל כַּזַּיִת מִבְּכוֹר תָּמִים חוּץ לִירוּשָׁלַיִם--לוֹקֶה מִן הַתּוֹרָה, שֶׁנֶּאֱמָר "לֹא-תוּכַל לֶאֱכֹל בִּשְׁעָרֶיךָ, מַעְשַׂר דְּגָנְךָ וְתִירֹשְׁךָ וְיִצְהָרֶךָ, וּבְכֹרֹת בְּקָרְךָ, וְצֹאנֶךָ" (דברים יב,יז).&nbsp; וְכֵן זָר שֶׁאָכַל כַּזַּיִת מִבְּכוֹר, בֵּין לִפְנֵי זְרִיקָה בֵּין לְאַחַר זְרִיקָה--לוֹקֶה:&nbsp; מִפִּי הַשְּׁמוּעָה לָמְדוּ שֶׁזּוֹ אַזְהָרָה אַף לְזָר שֶׁאָכַל בְּכוֹר, בֵּין לִפְנֵי זְרִיקָה בֵּין לְאַחַר זְרִיקָה.</p>

<p><b>א,טו</b>&nbsp;&nbsp;[יז] הַבְּכוֹר--אֵין פּוֹדִין אוֹתוֹ, שֶׁנֶּאֱמָר "אַךְ בְּכוֹר-שׁוֹר אוֹ-בְכוֹר כֶּשֶׂב אוֹ-בְכוֹר עֵז, לֹא תִפְדֶּה" (במדבר יח,יז).&nbsp; וְכֵן אֵין מוֹכְרִין אוֹתוֹ כִּשְׁהוּא תָּם--שֶׁכֵּיוָן שְׁהוּא עוֹמֵד לְקָרְבָּן, אֵין לַכּוֹהֵן בּוֹ זְכוּת כְּדֵי לְמָכְרוֹ; וּבַזְּמָן הַזֶּה שְׁאֵין בַּיִת, הוֹאִיל וְלַאֲכִילָה עוֹמֵד, הֲרֵי זֶה מֻתָּר לְמָכְרוֹ, וְאַף עַל פִּי שְׁהוּא תָּמִים--בֵּין לַכּוֹהֵן, בֵּין לְיִשְׂרָאֵל.</p>

<p><b>א,טז</b>&nbsp;&nbsp;[יח] בְּכוֹר בַּעַל מוּם--יֵשׁ לַכּוֹהֵן לְמָכְרוֹ בְּכָל זְמָן, בֵּין שֶׁלֹּא בִּפְנֵי הַבַּיִת בֵּין בִּפְנֵי הַבַּיִת, בֵּין חַי בֵּין שָׁחוּט; וְכִשְׁהוּא מוֹכֵר בְּשַׂר בְּכוֹר בַּעַל מוּם--מוֹכְרוֹ בַּבַּיִת אֲבָל לֹא בַּשּׁוּק, כְּמוֹ שֶׁבֵּאַרְנוּ בְּהִלְכּוֹת אִסּוּרֵי מִזְבֵּחַ.&nbsp; אֲבָל בְּשַׂר בְּכוֹר תָּמִים אֵינוּ נִמְכָּר, מִפְּנֵי שְׁהוּא בְּשַׂר קֹדֶשׁ; וְכוֹהֲנִים שֶׁנִּמְנוּ עַל הַבְּכוֹר, מֻתָּרִין לִשְׁקֹל מָנָה כְּנֶגֶד מָנָה.</p>

<p><b>א,יז</b>&nbsp;&nbsp;[יט] הַמַּפְשִׁיט בְּכוֹר בַּעַל מוּם, הֲרֵי זֶה מֻתָּר לְהַפְשִׁיטוֹ בְּאֵיזֶה דֶּרֶךְ שֶׁיִּרְצֶה:&nbsp; אִם רָצָה לְהַרְגִּיל, מַרְגִּיל.&nbsp; וְכֵן שְׁאָר פְּסוּלֵי הַמֻּקְדָּשִׁין--אִם רָצָה לְהַפְשִׁיטָן מִן הָרֶגֶל, מַפְשִׁיט.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ב</h2>

<p><b>ב,א</b>&nbsp;&nbsp;כָּל הַמּוּמִין הַקְּבוּעִין הַפּוֹסְלִין אֶת הַקֳּדָשִׁים, וְנִפְדִּין עֲלֵיהֶן--אִם נָפַל אֶחָד מֵהֶן בַּבְּכוֹר, הֲרֵי זֶה נִשְׁחָט עָלָיו בְּכָל מָקוֹם; וּכְבָר בֵּאַרְנוּ אוֹתָן הַמּוּמִין בְּהִלְכּוֹת אִסּוּרֵי הַמִּזְבֵּחַ, וְשֶׁהָרָאוּי מֵהֶן לִהְיוֹת בַּזָּכָר שִׁבְעָה וְשִׁשִּׁים.</p>

<p><b>ב,ב</b>&nbsp;&nbsp;וְכָל הַדְּבָרִים שֶׁמָּנִינוּ שָׁם שְׁאֵין הַקָּרְבָּן מֵהֶן מִן הַמֻּבְחָר, וְאֵין הַקֳּדָשִׁים קְרֵבִין בָּהֶן, וְלֹא נִפְדִּין עֲלֵיהֶן--כָּךְ אֵין הַבְּכוֹר נִשְׁחָט עֲלֵיהֶן, וְלֹא קָרֵב, אֵלָא יִהְיֶה עוֹמֵד, עַד שֶׁיִּוָּלֵד לוֹ מוּם קָבוּעַ.&nbsp; וְכֵן אִם נֻלַּד בִּבְכוֹר מוּם עוֹבֵר--הֲרֵי זֶה אֵינוּ נִשְׁחָט בְּכָל מָקוֹם, וְלֹא קָרֵב, אֵלָא יִהְיֶה רוֹעֶה עַד שֶׁיִּפֹּל בּוֹ מוּם קָבוּעַ, וְיִשָּׁחֵט עָלָיו.</p>

<p><b>ב,ג</b>&nbsp;&nbsp;וְכֵן אִם נֶעֶבְרָה בּוֹ עֲבֵרָה, אוֹ שֶׁהָרַג בְּעֵד אֶחָד, אוֹ עַל פִּי הַבְּעָלִים, אוֹ שֶׁהֻקְצָה, אוֹ נֶעְבַּד--יִרְעֶה עַד שֶׁיִּפֹּל בּוֹ מוּם, כְּמוֹ שֶׁבֵּאַרְנוּ בְּהִלְכּוֹת אִסּוּרֵי מִזְבֵּחַ.&nbsp; [ד] יוֹצֵא דֹּפֶן, וְהַבָּא אַחֲרָיו--שְׁנֵיהֶן אֵינָן בְּכוֹר:&nbsp; הָרִאשׁוֹן, מִפְּנֵי שְׁאֵינוּ פֶּטֶר רֶחֶם; וְהָאַחֲרוֹן, מִפְּנֵי שֶׁקְּדָמוֹ אַחֵר.&nbsp; אַפִלּוּ יָצַאת נְקֵבָה דֶּרֶךְ דֹּפֶן, וְזָכָר דֶּרֶךְ רֶחֶם--אֵינוּ בְּכוֹר.</p>

<p><b>ב,ד</b>&nbsp;&nbsp;[ה] בְּכוֹר שְׁהוּא אַנְדְּרֻגִּינוֹס--אֵין בּוֹ קְדֻשָּׁה כְּלָל, וַהֲרֵי הוּא כִּנְקֵבָה שְׁאֵין בּוֹ לַכּוֹהֵן כְּלוּם; וְעוֹבְדִין בּוֹ וְגוֹזְזִין אוֹתוֹ, כִּשְׁאָר הַחֻלִּין.&nbsp; נֻלַּד טֻמְטוֹם--הֲרֵי זֶה סְפֵק בְּכוֹר, וְיֵאָכֵל בְּמוּמוֹ לִבְעָלָיו, בֵּין שֶׁהִטִּיל מַיִם בִּמְקוֹם זַכְרוּת, בֵּין שֶׁהִטִּיל מַיִם בִּמְקוֹם נַקְבוּת.</p>

<p><b>ב,ה</b>&nbsp;&nbsp;[ו] רָחֵל שֶׁיָּלְדָה כְּמִין עֵז, אוֹ עֵז שֶׁיָּלְדָה כְּמִין רָחֵל--פָּטוּר מִן הַבְּכוֹרָה, שֶׁנֶּאֱמָר "אַךְ בְּכוֹר-שׁוֹר" (במדבר יח,יז):&nbsp; עַד שֶׁיִּהְיֶה הוּא שׁוֹר, וּבְכוֹרוֹ שׁוֹר.&nbsp; וְאִם הָיָה בּוֹ מִקְצַת סִימָנֵי אִמּוֹ--הֲרֵי זֶה בְּכוֹר, וְהוּא בַּעַל מוּם קָבוּעַ:&nbsp; שְׁאֵין לָךְ מוּם גָּדוֹל מִשִּׁנּוּי בְּרִיָּתוֹ, כְּמוֹ שֶׁבֵּאַרְנוּ בְּהִלְכּוֹת אִסּוּרֵי מִזְבֵּחַ.</p>

<p><b>ב,ו</b>&nbsp;&nbsp;אַפִלּוּ פָּרָה שֶׁיָּלְדָה כְּמִין חֲמוֹר, וְיֵשׁ בּוֹ מִקְצַת סִימָנֵי פָּרָה--הֲרֵי זֶה בְּכוֹר לַכּוֹהֵן, הוֹאִיל וּמִין הַחֲמוֹר יֵשׁ בּוֹ דִּין בְּכוֹרה.&nbsp; אֲבָל אִם יָלְדָה מִין סוּס אוֹ גָּמָל--אַף עַל פִּי שֶׁיֵּשׁ בּוֹ מִקְצַת סִימָנֵי פָּרָה, הֲרֵי הוּא סְפֵק בְּכוֹר; לְפִיכָּךְ יֵאָכֵל לִבְעָלָיו.&nbsp; וְאִם תְּפָסוֹ כּוֹהֵן, אֵין מוֹצִיאִין מִיָּדוֹ.</p>

<p><b>ב,ז</b>&nbsp;&nbsp;הַמַּטִּיל מוּם בַּבְּכוֹר--הוֹאִיל וְעָשָׂה עֲבֵרָה, קוֹנְסִין אוֹתוֹ, וְאֵינוּ נִשְׁחָט עַל מוּם זֶה, עַד שֶׁיִּפֹּל בּוֹ מוּם אַחֵר מֵאֵלָיו.&nbsp; וְאִם מֵת זֶה הַחוֹטֶא--מֻתָּר לִבְנוֹ לִשְׁחֹט אוֹתוֹ עַל מוּם שֶׁעָשָׂה אָבִיו, שֶׁלֹּא קָנְסוּ בְּנוֹ אַחֲרָיו.</p>

<p><b>ב,ח</b>&nbsp;&nbsp;הִרְגִּיל לַבְּכוֹר שֶׁיִּפֹּל בּוֹ מוּם--כְּגוֹן שֶׁנָּתַן דְּבֵלָה עַל אָזְנוֹ עַד שֶׁבָּא כֶּלֶב וּנְטָלָהּ וְחָתַךְ אָזְנוֹ, אוֹ שֶׁהָלַךְ בּוֹ בֵּין בַּרְזֶל וַעֲשָׁשִׁיּוֹת שֶׁלִּזְכוֹכִית כְּדֵי שֶׁתִּקָּטַע יָדוֹ וְנִקְטְעָה, אוֹ שֶׁאָמַר לַגּוֹי לְהַטִּיל בּוֹ מוּם--הֲרֵי זֶה לֹא יִשְׁחֹט עָלָיו.&nbsp; זֶה הַכְּלָל:&nbsp; כָּל מוּם שֶׁנַּעֲשָׂה לְדַעְתּוֹ, אָסוּר לוֹ לִשְׁחֹט עָלָיו; וְאִם נַעֲשָׂה שֶׁלֹּא לְדַעְתּוֹ, הֲרֵי זֶה שׁוֹחֵט עָלָיו.</p>

<p><b>ב,ט</b>&nbsp;&nbsp;אָמַר אִלּוּ נָפַל בִּבְכוֹר זֶה מוּם, הָיִיתִי שׁוֹחֲטוֹ, וְשָׁמַע הַגּוֹי, וְעָשָׂה בּוֹ מוּם--הֲרֵי זֶה שׁוֹחֵט עָלָיו, שֶׁהֲרֵי לֹא נַעֲשָׂה בְּדַעְתּוֹ.&nbsp; [י] רְאִינוּהוּ שֶׁעָשָׂה מַעֲשֵׂה הַמַּרְגִּיל לְהַטִּיל מוּם, וְנָפַל בּוֹ מוּם, וְאֵין אָנוּ יוֹדְעִין אִם נִתְכַּוַּן לַמּוּם, אוֹ לֹא נִתְכַּוַּן--הֲרֵי זֶה לֹא יִשְׁחֹט עָלָיו.&nbsp; כֵּיצַד:&nbsp; כְּגוֹן שֶׁנָּתַן לוֹ שְׂעוֹרִים בְּמָקוֹם דָּחוּק מְסֹרָג בָּעֵצִים, וְכֵיוָן שֶׁאָכַל נֶחְלְקָה שְׂפָתוֹ--אַפִלּוּ הָיָה חָבֵר, הֲרֵי זֶה לֹא יִשְׁחֹט עָלָיו; וְכֵן כָּל כַּיּוֹצֶא בְּזֶה.</p>

<p><b>ב,י</b>&nbsp;&nbsp;[יא] הָיָה בְּכוֹר רוֹדֵף אֶת הָאָדָם, וּבְעָטוֹ כְּדֵי לְטָרְדוֹ, וְאַפִלּוּ בָּעַט בּוֹ מִפְּנֵי שֶׁרְדָפוֹ מִקֹּדֶם, וְנַעֲשָׂה בּוֹ מוּם בִּבְעִיטָה זוֹ--הֲרֵי זֶה יִשְׁחֹט עָלָיו.</p>

<p><b>ב,יא</b>&nbsp;&nbsp;[יב] קְטַנִּים שֶׁהִטִּילוּ מוּם בִּבְכוֹר דֶּרֶךְ שְׂחוֹק, וְכֵן הַגּוֹי שֶׁעָשָׂה לְדַעְתּוֹ--הֲרֵי זֶה יִשְׁחֹט עָלָיו; וְאִם עָשׂוּ כְּדֵי לְהַתִּירוֹ, לֹא יִשְׁחֹט עָלָיו.&nbsp; [יג] בְּכוֹר שֶׁאָחֲזוֹ דָּם, יַקִּיז--וּבִלְבָד, שֶׁלֹּא יִתְכַּוַּן לַעֲשׂוֹת בּוֹ מוּם; וְאִם נַעֲשָׂה בּוֹ מוּם בְּהַקָּזָה זוֹ, הֲרֵי זֶה נִשְׁחָט עָלָיו.</p>

<p><b>ב,יב</b>&nbsp;&nbsp;[יד] מֻתָּר לְהַטִּיל מוּם בַּבְּכוֹר קֹדֶם שֶׁיֵּצֵא לְאַוֵּיר הָעוֹלָם, וְיִשָּׁחֵט עָלָיו.&nbsp; בַּמֶּה דְּבָרִים אֲמוּרִים, בַּזְּמָן הַזֶּה שְׁאֵין שָׁם בַּיִת, מִפְּנֵי שֶׁסּוֹפוֹ לְהֵאָכֵל בְּמוּמוֹ; אֲבָל בִּזְמָן שֶׁהַמִּקְדָּשׁ קַיָּם, אָסוּר.</p>

<p><b>ב,יג</b>&nbsp;&nbsp;[טו] עֵד שֶׁהֵעִיד מִפִּי עֵד אַחֵר, שֶׁמּוּם זֶה נָפַל שֶׁלֹּא לַדַּעַת--נֶאֱמָן; אַפִלּוּ אִשָּׁה נֶאֱמֶנֶת לוֹמַר בְּפָנַי נָפַל מוּם זֶה מֵאֵלָיו, וְיִשָּׁחֵט עָלָיו.</p>

<p><b>ב,יד</b>&nbsp;&nbsp;[טז] כָּל הַמּוּמִין הָרְאוּיִין לָבוֹא בִּידֵי אָדָם--נֶאֱמָן הָרוֹעֶה עֲלֵיהֶן לוֹמַר מֵאֵלֵיהֶן נָפְלוּ, וְלֹא נַעֲשׂוּ בְּכַוָּנָה; וְיִשָּׁחֵט עֲלֵיהֶן.&nbsp; בַּמֶּה דְּבָרִים אֲמוּרִים, בְּשֶׁהָיָה הָרוֹעֶה יִשְׂרְאֵלִי, וְהַבְּכוֹר בְּיַד הַכּוֹהֵן.&nbsp; אֲבָל אִם הָיָה הָרוֹעֶה כּוֹהֵן, וְהַבְּכוֹר עֲדַיִן הוּא בְּיַד בְּעָלָיו הַיִּשְׂרְאֵלִיִּים--הֲרֵי זֶה אֵינוּ נֶאֱמָן; וְחוֹשְׁדִין אוֹתוֹ, שֶׁמֶּא הוּא הִטִּיל בּוֹ מוּם כְּדֵי שֶׁיִּתְּנֶנּוּ לוֹ.</p>

<p><b>ב,טו</b>&nbsp;&nbsp;[יז] כּוֹהֵן שֶׁהֵעִיד לְכוֹהֵן אַחֵר, שֶׁמּוּם זֶה מֵאֵלָיו נָפַל--נֶאֱמָן; וְאֵין חוֹשְׁשִׁין לָהֶן, שֶׁמֶּא הֶן גּוֹמְלִין זֶה אֶת זֶה:&nbsp; שֶׁכָּל הַכּוֹהֲנִים חֲשׁוּדִין לְהַטִּיל מוּם בַּבְּכוֹר כְּדֵי לְאָכְלוֹ בַּחוּץ, וּלְפִיכָּךְ אֵין נֶאֱמָנִין עַל יְדֵי עַצְמָן; אֲבָל חֲבֵרוֹ מֵעִיד לוֹ, שְׁאֵין אָדָם חוֹטֶא לְאַחֵר.&nbsp; אַפִלּוּ בָּנָיו וּבְנֵי בֵּיתוֹ שֶׁלַּכּוֹהֵן, מְעִידִין לוֹ עַל הַבְּכוֹר; אֲבָל לֹא אִשְׁתּוֹ, מִפְּנֵי שְׁהִיא כְּגוּפוֹ.</p>

<p><b>ב,טז</b>&nbsp;&nbsp;[יח] בְּכוֹר שֶׁהָיָה בְּיַד כּוֹהֵן, וְנָפַל בּוֹ מוּם, וְהֵעִיד עָלָיו עֵד אֶחָד שֶׁזֶּה הַמּוּם מֵאֵלָיו נָפַל, וְאֵין אָנוּ יוֹדְעִין אִם מוּם זֶה שׁוֹחֲטִין עָלָיו אֶת הַבְּכוֹר אוֹ אֵין שׁוֹחֲטִין עָלָיו, וּבָא הַכּוֹהֵן שְׁהוּא בְּיָדוֹ, וְאָמַר הֶרְאֵיתִי מוּם זֶה לְמֻמְחֶה, וְהִתִּירוֹ לִשְׁחִיטָה--הֲרֵי זֶה נֶאֱמָן; וְאֵין חוֹשְׁשִׁין, שֶׁמֶּא לֹא הֶרְאָהוּ וְשֶׁמֶּא בְּכוֹר תָּם הוּא--שֶׁלֹּא נֶחְשְׁדוּ לִשְׁחֹט קֳדָשִׁים בַּחוּץ, מִפְּנֵי שְׁהוּא עֲווֹן כָּרֵת כְּמוֹ שֶׁבֵּאַרְנוּ.</p>

<p><b>ב,יז</b>&nbsp;&nbsp;[יט] וְכֵן נֶאֱמָן הַכּוֹהֵן לוֹמַר עַל בְּכוֹר בַּעַל מוּם, בְּכוֹר זֶה נְתָנוֹ לִי יִשְׂרָאֵל בְּמוּמוֹ, וְלֹא נָפַל בִּרְשׁוּתִי--כְּדֵי לָחוּשׁ לוֹ, שֶׁמֶּא הוּא הִטִּילוֹ:&nbsp; שֶׁהַדָּבָר עָשׂוּי לְהִגָּלוֹת, וְהוּא מִתְיָרֵא שֶׁמֶּא יִשְׁאֲלוּ בְּעָלָיו, וְיֹאמְרוּ תָּמִים הָיָה, בְּעֵת שֶׁנְּתָנוּהוּ לוֹ.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ג</h2>

<p><b>ג,א</b>&nbsp;&nbsp;אֵין שׁוֹחֲטִין אֶת הַבְּכוֹר אֵלָא עַל פִּי מֻמְחֶה, שֶׁנָּתַן לוֹ הַנָּשִׂיא שֶׁבְּאֶרֶץ יִשְׂרָאֵל רְשׁוּת, וְאָמַר לוֹ, הַתֵּר בְּכוֹרוֹת בְּמוּמָן; אַפִלּוּ הָיָה מוּם גָּדוֹל וְגָלוּי לַכֹּל, לֹא יַתִּירוֹ אֵלָא מֻמְחֶה שֶׁנָּטַל רְשׁוּת.&nbsp; וְכָל הַבְּכוֹרוֹת אָדָם רוֹאֶה, חוּץ מִבְּכוֹר עַצְמוֹ.</p>

<p><b>ג,ב</b>&nbsp;&nbsp;אִם אֵין שָׁם מֻמְחֶה, וְהָיָה הַמּוּם מִן הַמּוּמִין הַגְּלוּיִין הַמֻּבְהָקִין, כְּגוֹן שֶׁנִּסְמֵית עֵינוֹ, אוֹ נִקְטְעָה יָדוֹ, אוֹ נִשְׁבְּרָה רַגְלוֹ--הֲרֵי זֶה יִשְׁחֹט עַל פִּי שְׁלוֹשָׁה בְּנֵי הַכְּנֶסֶת; וְכֵן בְּכוֹר שֶׁיָּצָא לְחוּצָה לָאָרֶץ, וְנָפַל בּוֹ מוּם מֻבְהָק--הֲרֵי זֶה נִתָּר עַל פִּי שְׁלוֹשָׁה בְּנֵי הַכְּנֶסֶת.</p>

<p><b>ג,ג</b>&nbsp;&nbsp;אֵין רוֹאִין אֶת הַבְּכוֹר לְיִשְׂרָאֵל, עַד שֶׁיִּהְיֶה כּוֹהֵן עִמּוֹ--שֶׁמֶּא יֹאמַר לוֹ הַמֻּמְחֶה מוּם הוּא, וּמֻתָּר לִשְׁחֹט עָלָיו, וְיֵלֵךְ וְיִשְׁחֲטֶנּוּ לְעַצְמוֹ, וְלֹא יִתְּנֶנּוּ לַכּוֹהֵן:&nbsp; שֶׁאַף עַל פִּי שְׁאֵינוּ חָשׁוּד לֶאֱכֹל קֳדָשִׁים בַּחוּץ, חָשׁוּד הוּא לִגְזֹל מַתְּנוֹת כְּהֻנָּה.&nbsp; לְפִיכָּךְ אִם הָיָה חָכָם, וְיָדוּעַ שְׁהוּא מְדַקְדֵּק עַל עַצְמוֹ--רוֹאִין לוֹ.</p>

<p><b>ג,ד</b>&nbsp;&nbsp;הָיָה הַמּוּם גָּלוּי לַכֹּל, כְּגוֹן שֶׁנִּקְטְעָה יָדוֹ אוֹ רַגְלוֹ--הוֹאִיל וֶהֱבִיאוֹ לֶחָכָם הַמֻּמְחֶה, הֲרֵי זֶה בְּחֶזְקַת מְדַקְדֵּק עַל עַצְמוֹ; לְפִיכָּךְ רוֹאִין לוֹ, אַף עַל פִּי שְׁאֵין עִמּוֹ כּוֹהֵן.</p>

<p><b>ג,ה</b>&nbsp;&nbsp;[ד] הַשּׁוֹחֵט אֶת הַבְּכוֹר, וְאַחַר כָּךְ הֶרְאָה אֶת מוּמוֹ--אַף עַל פִּי שְׁהוּא מוּם גָּלוּי, שְׁאֵינוּ מִשְׁתַּנֶּה בַּשְּׁחִיטָה, כְּגוֹן שֶׁנֶּחְתְּכָה יָדוֹ אוֹ רַגְלוֹ--הוֹאִיל וְנִשְׁחַט שֶׁלֹּא עַל פִּי מֻמְחֶה, הֲרֵי זֶה אָסוּר; וְיִקָּבֵר כִּבְכוֹר שֶׁמֵּת.</p>

<p><b>ג,ו</b>&nbsp;&nbsp;[ה] בְּכוֹר שֶׁהָיְתָה לוֹ בֵּיצָה אַחַת, וּשְׁנֵי כִּיסִין, וּבְדָקוֹ הַמֻּמְחֶה, וְהוֹשִׁיבוּהוּ עַל חַרְגּוּזוֹ וּמִעֲכוֹ, וְלֹא יָצַאת בֵּיצָה שְׁנִיָּה, וְהִתִּירוֹ הַמֻּמְחֶה, וְנִשְׁחַט, וְנִמְצֵאת הַשְּׁנִיָּה דְּבוּקָה בַּכְּסָלִים--הֲרֵי זֶה מֻתָּר, הוֹאִיל וּמִעֲכוֹ; אֲבָל אִם לֹא נִמְעַךְ--אַף עַל פִּי שֶׁנִּשְׁחַט עַל פִּי מֻמְחֶה, הֲרֵי זֶה יִקָּבֵר.</p>

<p><b>ג,ז</b>&nbsp;&nbsp;[ו] מִי שְׁאֵינוּ מֻמְחֶה, וְרָאָה אֶת הַבְּכוֹר, וְנִשְׁחַט עַל פִּיו--הֲרֵי זֶה יִקָּבֵר, וִישַׁלַּם מִבֵּיתוֹ; וְכַמָּה מְשַׁלֵּם--רְבִיעַ לְדַקָּה, וּמֶחְצָה לְגַסָּה.&nbsp; וּמִפְּנֵי מַה לֹא יְשַׁלַּם כָּל דָּמָיו, מִפְּנֵי שֶׁקָּנְסוּ אֶת בַּעַל הַבְּהֵמָה, כְּדֵי שֶׁלֹּא יַשְׁהֶה אוֹתָהּ, וְלֹא יְגַדַּל בְּהֵמָה דַּקָּה בְּאֶרֶץ יִשְׂרָאֵל.</p>

<p><b>ג,ח</b>&nbsp;&nbsp;[ז] הַנּוֹטֵל שְׂכָרוֹ לִהְיוֹת רוֹאֵה בְּכוֹרוֹת--אֵין שׁוֹחֲטִין עַל פִּיו אֵלָא אִם כֵּן הָיָה מֻמְחֶה גָּדוֹל, וְיָדְעוּ בּוֹ חֲכָמִים שְׁאֵין כְּמוֹתוֹ, וּפָסְקוּ לוֹ שָׂכַר עַל הָרְאִיָּה וְהַבִּקּוּר, בֵּין שֶׁנִּמְצָא מוּם בֵּין שֶׁנִּמְצָא תָּמִים.&nbsp; וְלֹא יִטֹּל שָׂכָר עַל בְּהֵמָה זוֹ, חוּץ מִפַּעַם אַחַת; וְרוֹאֶה אוֹתָהּ לְעוֹלָם כָּל זְמָן שֶׁמְּבִיאִין אוֹתָהּ, כְּדֵי שֶׁלֹּא יָבוֹא לִידֵי חָשַׁד.</p>

<p><b>ג,ט</b>&nbsp;&nbsp;[ח] הֶחָשׁוּד עַל הַבְּכוֹרוֹת לִמְכֹּר אוֹתָן לְשֵׁם חֻלִּין--אֵין לוֹקְחִין מִמֶּנּוּ אַפִלּוּ בְּשַׂר צְבָאִים, מִפְּנֵי שְׁהוּא דּוֹמֶה לִבְשַׂר עֵגֶל.&nbsp; וְאֵין לוֹקְחִין מִמֶּנּוּ עוֹרוֹת שְׁאֵינָן עֲבוּדִים, אַפִלּוּ שֶׁלִּנְקֵבָה, שֶׁמֶּא יַחְתֹּךְ זַכְרוּתוֹ, וְיֹאמַר עוֹר נְקֵבָה הוּא.&nbsp; וְאֵין לוֹקְחִין מִמֶּנּוּ צֶמֶר, אַפִלּוּ מְלֻבָּן; וְאֵין צָרִיךְ לוֹמַר, צוֹאִי.</p>

<p><b>ג,י</b>&nbsp;&nbsp;אֲבָל לוֹקְחִין מִמֶּנּוּ טָווּי, וּלְבָדִין, וְעוֹרוֹת עֲבוּדִים--שְׁאֵינוּ מְעַבֵּד עוֹר בְּכוֹר תָּמִים, מִפְּנֵי שְׁהוּא מְפַחֵד לְשַׁהוֹתוֹ אֶצְלוֹ, שֶׁמֶּא יִשְׁמְעוּ בּוֹ הַדַּיָּנִין, וְיִקְנְסוּ אוֹתוֹ כְּפִי רִשְׁעוֹ.</p>

<p><b>ג,יא</b>&nbsp;&nbsp;[ט] הַשּׁוֹחֵט אֶת הַבְּכוֹר וּמְכָרוֹ, וְנוֹדַע שֶׁלֹּא הֶרְאָהוּ לְמֻמְחֶה--מַה שֶׁאָכְלוּ--אָכְלוּ, וְיַחְזִיר לָהֶם אֶת הַדָּמִים; וּמַה שֶׁלֹּא נֶאֱכַל--יִקָּבֵר, וְיַחְזִיר הַדָּמִים.&nbsp; וְכֵן הַדִּין בְּמַאֲכִיל אֶת הַטְּרֵפָה, כְּמוֹ שֶׁיִּתְבָּאַר בְּהִלְכּוֹת מֶקָּח וּמִמְכָּר.</p>

<p><b>ג,יב</b>&nbsp;&nbsp;[י] בְּכוֹר שֶׁנִּמְצָא טְרֵפָה--אִם תָּמִים הוּא, וְנִמְצָא טְרֵפָה אַחַר שֶׁהֻפְשַׁט--הָעוֹר יִשָּׂרֵף כְּמוֹ שֶׁבֵּאַרְנוּ בְּהִלְכּוֹת פְּסוּלֵי הַמֻּקְדָּשִׁין, וְהַבָּשָׂר יִקָּבֵר.&nbsp; וְאִם בְּמוּמוֹ נִשְׁחַט--הַבָּשָׂר יִקָּבֵר, וְיֵאוֹתוּ הַכּוֹהֲנִים בְּעוֹרוֹ:&nbsp; וְהוּא, שֶׁנִּשְׁחַט עַל פִּי מֻמְחֶה.</p>

<p><b>ג,יג</b>&nbsp;&nbsp;[יא] הַבְּכוֹר שֶׁנֶּאֱכַל בְּשָׂרוֹ כַּהֲלָכָה, בֵּין תָּמִים בֵּין בַּעַל מוּם--כְּשֵׁם שֶׁמֻּתָּר לֵהָנוֹת בְּעוֹרוֹ, כָּךְ נִהְנִין בְּגִזָּתוֹ; אֲבָל כָּל צֶמֶר שֶׁנִּגְזַז מִמֶּנּוּ כִּשְׁהוּא חַי, אַפִלּוּ נָשַׁר--הֲרֵי הוּא אָסוּר בַּהֲנָיָה, אַפִלּוּ נָשַׁר מִמֶּנּוּ אַחַר שֶׁנָּפַל בּוֹ מוּם.&nbsp; וְאַפִלּוּ לְאַחַר שְׁחִיטָתוֹ, וְאֵין צָרִיךְ לוֹמַר אַחַר מִיתָתוֹ--הֲרֵי אוֹתוֹ הַצֶּמֶר שֶׁנָּשַׁר מִמֶּנּוּ מֵחַיִּים, בְּאִסּוּרוֹ עוֹמֵד.&nbsp; וְכֵן בְּמַעְשַׂר בְּהֵמָה.</p>

<p><b>ג,יד</b>&nbsp;&nbsp;וּכְבָר בֵּאַרְנוּ בְּהִלְכּוֹת מְעִילָה, שֶׁלֹּא גָזְרוּ גְּזֵרָה זוֹ אֵלָא עַל הַבְּכוֹר וְהַמַּעֲשֵׂר בִּלְבָד, מִפְּנֵי שְׁאֵינָן בָּאִין לְכַפָּרָה--שֶׁמֶּא יַשְׁהֶה אוֹתָן אֶצְלוֹ, כְּדֵי לִקַּח כָּל הַצֶּמֶר שֶׁיִּנְשֹׁר מֵהֶן.&nbsp; וּכְבָר בֵּאַרְנוּ שֶׁמִּצְוָה לְאָכְלוֹ בִּשְׁנָתוֹ, בֵּין תָּמִים בֵּין בַּעַל מוּם.</p>

<p><b>ג,טו</b>&nbsp;&nbsp;[יב] בְּכוֹר שֶׁהָיָה בּוֹ צֶמֶר מְדֻבְלָל, וּשְׁחָטוֹ--אֶת שְׁהוּא נִרְאֶה עִמּוֹ מִן הַגִּזָּה, מֻתָּר בַּהֲנָיָה; וְאֶת שְׁאֵינוּ נִרְאֶה עִמּוֹ, וְהוּא הַצֶּמֶר שֶׁעִיקָרוֹ הָפוּךְ כְּלַפֵּי רֹאשׁוֹ--אָסוּר, שֶׁזֶּה כְּמִי שֶׁנָּשַׁר מֵחַיִּים.&nbsp; [יג] גִּזַּת בְּכוֹר, אַפִלּוּ בַּעַל מוּם--שֶׁנִּתְעָרְבָה בְּגִזֵּי חֻלִּין, אַפִלּוּ אַחַת בְּכַמָּה אֲלָפִים--הַכֹּל אֲסוּרִים:&nbsp; הֲרֵי הִיא דָּבָר חָשׁוּב, וּמְקַדֵּשׁ בְּכָל שְׁהוּא.&nbsp; הָאוֹרֵג מְלוֹא הַסִּיט מִצֶּמֶר הַבְּכוֹר בַּבֶּגֶד, יִדָּלֵק:&nbsp; מִצֶּמֶר הַמֻּקְדָּשִׁין, מְקַדֵּשׁ בְּכָל שְׁהוּא.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ד</h2>

<p><b>ד,א</b>&nbsp;&nbsp;בֶּהֱמַת הַשֻּׁתָּפִין, חַיֶּבֶת בַּבְּכוֹרָה.&nbsp; לֹא נֶאֱמָר "בְּקָרְךָ, וְצֹאנֶךָ" (דברים יב,יז; דברים יד,כג), אֵלָא לְמַעַט שֻׁתָּפוּת הַגּוֹי:&nbsp; שְׁאִם הָיָה שֻׁתָּף בַּפָּרָה אוֹ בָּעֹבֶר, אַפִלּוּ הָיָה לַגּוֹי אֶחָד מֵאֶלֶף בָּאֵם אוֹ בַּוֶּלֶד--הֲרֵי זֶה פָּטוּר מִן הַבְּכוֹרָה.&nbsp; הָיָה לוֹ בְּאֶחָד מִשְּׁנֵיהֶם אֵבֶר אֶחָד, כְּגוֹן יָד אוֹ רֶגֶל--רוֹאִין:&nbsp; כָּל שֶׁאִלּוּ יֵחָתֵךְ, יִהְיֶה בַּעַל מוּם--הֲרֵי זֶה פָּטוּר; וְאִם אִפְשָׁר שֶׁיֵּחָתֵךְ אֵבֶר הַגּוֹי, וְלֹא יִפָּסֵל--הֲרֵי זֶה חַיָּב בַּבְּכוֹרָה.</p>

<p><b>ד,ב</b>&nbsp;&nbsp;הַלּוֹקֵחַ עֹבֶר פָּרָתוֹ שֶׁלְּנָכְרִי, אוֹ הַמּוֹכֵר עֹבֶר פָּרָתוֹ לְנָכְרִי--אַף עַל פִּי שְׁאֵינוּ רַשָּׁאי--הֲרֵי זֶה פָּטוּר מִן הַבְּכוֹרָה, וְאֵין קוֹנְסִין אוֹתוֹ עַל דָּבָר זֶה.&nbsp; [ג] הַמְּקַבֵּל בְּהֵמָה מִן הַגּוֹי לִהְיוֹת מִטַּפֵּל בָּהּ, וְהַוְּלָדוֹת בֵּינֵיהֶן, אוֹ נָכְרִי שֶׁקִּבַּל מִיִּשְׂרָאֵל כְּזֶה--הֲרֵי אֵלּוּ פְּטוּרִין מִן הַבְּכוֹרָה:&nbsp; שֶׁנֶּאֱמָר "פֶּטֶר רֶחֶם בְּיִשְׂרָאֵל" (ראה שמות יג,ב), עַד שֶׁיִּהְיֶה הַכֹּל בְּיִשְׂרָאֵל.</p>

<p><b>ד,ג</b>&nbsp;&nbsp;[ד] הַמְּקַבֵּל צֹאן מִן הַגּוֹי בְּמָמוֹן קָצוּב, וּפָסַק עִמּוֹ שֶׁיִּהְיֶה הַשָּׂכָר בֵּינֵיהֶן, וְאִם פָּחֲתוּ, פָּחֲתוּ לְיִשְׂרָאֵל--אַף עַל פִּי שֶׁבִּרְשׁוּת יִשְׂרָאֵל הֶן, וַהֲרֵי הֶן כְּקִנְיָנוֹ, הוֹאִיל וְאִם לֹא יִמְצָא הַגּוֹי אֶצְלוֹ מָמוֹן לִגְבּוֹת מִמֶּנּוּ, יִגְבֶּה מִן הַבְּהֵמוֹת הָאֵלּוּ וּמִוַּלְדוֹתֵיהֶן--נַעֲשֶׂה כְּמִי שֶׁיֵּשׁ לוֹ אַחְרָיוּת עֲלֵיהֶן וְעַל וַלְדוֹתֵיהֶן, וַהֲרֵי יַד גּוֹי בָּאֶמְצָע, וּפְטוּרִין מִן הַבְּכוֹרָה, הֶן וּוַלְדוֹתֵיהֶן.&nbsp; אֲבָל וַלְדֵי וְלָדוֹת חַיָּבִין--שֶׁהֲרֵי שֶׁלְּיִשְׂרָאֵל הֶן, וְאֵין לַגּוֹי עֲלֵיהֶן רְשׁוּת.</p>

<p><b>ד,ד</b>&nbsp;&nbsp;[ה] יִשְׂרָאֵל שֶׁנָּתַן מָעוֹת לַגּוֹי, וְקָנָה לוֹ בָּהֶן בְּהֵמָה מִגּוֹי בְּדִינֵיהֶן--אַף עַל פִּי שֶׁלֹּא מָשַׁךְ, קָנָה וְחַיֶּבֶת בַּבְּכוֹרָה; וְכֵן אִם קָנָה הַגּוֹי מִיִּשְׂרָאֵל בְּדִינֵיהֶן, וְנָתַן מָעוֹת--אַף עַל פִּי שֶׁלֹּא מָשַׁךְ, קָנָה וּפְטוּרָה מִן הַבְּכוֹרָה.</p>

<p><b>ד,ה</b>&nbsp;&nbsp;[ו] גֵּר שֶׁנִּתְגַּיַּר, וְאֵין יָדוּעַ אִם עַד שֶׁלֹּא נִתְגַּיַּר יָלְדָה פָּרָתוֹ, אוֹ אַחַר שֶׁנִּתְגַּיַּר--הֲרֵי זֶה בְּכוֹר מִסָּפֵק.&nbsp; [ז] הַלּוֹקֵחַ בְּהֵמָה מִן הַגּוֹי, וְאֵין יָדוּעַ אִם בִּכְּרָה אוֹ לֹא בִכְּרָה, וְיָלְדָה אֶצְלוֹ--הֲרֵי זֶה סְפֵק בְּכוֹר, וְיֵאָכֵל בְּמוּמוֹ לַבְּעָלִים; וְאֵינוּ לַכּוֹהֵן--שֶׁהַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>ד,ו</b>&nbsp;&nbsp;[ח] לָקַח בְּהֵמָה מְנִיקָה מִן הַגּוֹי--אֵינוּ חוֹשֵׁשׁ שֶׁמֶּא בְּנָהּ שֶׁלְּאַחֶרֶת הִיא מְנִיקָה, אֵלָא הֲרֵי זוֹ בְּחֶזְקַת שֶׁיָּלְדָה; וְאַפִלּוּ הָיָה זֶה שֶׁמְּנִיקָה כְּמִין אַחֵר, וְאַפִלּוּ כְּמִין חֲזִיר--הֲרֵי זוֹ פְּטוּרָה מִן הַבְּכוֹרָה.&nbsp; וְכֵן בְּהֵמָה שְׁהִיא חוֹלֶבֶת, פְּטוּרָה מִן הַבְּכוֹרָה--שֶׁרֹב הַבְּהֵמוֹת, אֵין חוֹלְבוֹת אֵלָא אִם כְּבָר יָלְדוּ.</p>

<p><b>ד,ז</b>&nbsp;&nbsp;[ט] הַלּוֹקֵחַ בְּהֵמָה מִיִּשְׂרָאֵל--הֲרֵי זוֹ בְּחֶזְקַת שֶׁבִּכְּרָה, עַד שֶׁיּוֹדִיעוֹ הַמּוֹכֵר שֶׁעֲדַיִן לֹא יָלְדָה:&nbsp; שְׁאֵין הַיִּשְׂרְאֵלִי שׁוֹתֵק וְגוֹרֵם לוֹ לֶאֱכֹל קֳדָשִׁים בַּחוּץ, וּוַדַּאי שֶׁבִּכְּרָה; וּלְפִיכָּךְ מְכָרָהּ סְתָם.</p>

<p><b>ד,ח</b>&nbsp;&nbsp;[י] בְּהֵמָה דַּקָּה שֶׁהִפִּילָה עֹבֶר שֶׁעֲדַיִן לֹא נִתְבָּאֲרָה צוּרָתוֹ הַרְבֵּה וְנִכְּרָה לַכֹּל, וְזֶה הוּא הַנִּקְרָא טִנּוּף--אִם אָמְרוּ הָרוֹעִים עֹבֶר הוּא, אֵלָא שֶׁנִּפְסָד--הֲרֵי זוֹ פְּטוּרָה מִן הַבְּכוֹרָה, וְצָרִיךְ לְהַרְאוֹתוֹ לְרוֹעֶה חָכָם; לְפִיכָּךְ הַלּוֹקֵחַ בְּהֵמָה מִן הַגּוֹי, אַפִלּוּ הָיְתָה קְטַנָּה, וְיָלְדָה אֶצְלוֹ בְּתוֹךְ שְׁנָתָהּ--הֲרֵי זֶה סְפֵק בְּכוֹר, שֶׁמֶּא טִנּוּף הִפִּילָה בִּרְשׁוּת הַגּוֹי.</p>

<p><b>ד,ט</b>&nbsp;&nbsp;וְכֵן בְּהֵמָה גַּסָּה שֶׁהִפִּילָה שִׁלְיָה--הֲרֵי זֶה סִימָן וֶלֶד, שְׁאֵין שִׁלְיָה בְּלֹא וֶלֶד; וְנִפְטְרָה מִן הַבְּכוֹרָה.&nbsp; וּמֻתָּר לְהַשְׁלִיךְ אוֹתָהּ הַשִּׁלְיָה לַכְּלָבִים:&nbsp; שְׁאֵין מִתְקַדֵּשׁ בַּבְּכוֹרָה אֵלָא זָכָר, וְחֶזְקַת הַנּוֹלָדִים מֶחְצָה זְכָרִים וּמֶחְצָה נְקֵבוֹת; וּכְבָר בֵּאַרְנוּ שֶׁהַזָּכָר שְׁאֵין בּוֹ מִקְצַת סִימָנֵי אִמּוֹ, אֵינוּ מִתְקַדֵּשׁ בַּבְּכוֹרָה.&nbsp; וְנִמְצָא מֵעוּט הַנּוֹלָדִים הֶם הַמִּתְקַדְּשִׁים בַּבְּכוֹרָה, וְאֵין חוֹשְׁשִׁין לַמֵּעוּט.&nbsp; אֲבָל בֶּהֱמַת קֳדָשִׁים שֶׁהִפִּילָה שִׁלְיָה--תִּקָּבֵר, שֶׁהַזְּכָרִים בָּהּ כִּנְקֵבוֹת.</p>

<p><b>ד,י</b>&nbsp;&nbsp;[יא] בְּהֵמָה גַּסָּה שֶׁהִפִּילָה חֲרָרַת דָּם--הֲרֵי זוֹ נִפְטְרָה מִן הַבְּכוֹרָה, שֶׁחֶזְקָתָהּ שֶׁהַוֶּלֶד בְּתוֹכָהּ, וְרָבָה עָלָיו הַדָּם, וְהִפְסִידוֹ וּבִטְּלוֹ.&nbsp; וְקוֹבְרִין חֲרָרָה זוֹ כְּמוֹ נֵפֶל כָּל מְבַכֶּרֶת, אַף עַל פִּי שְׁאֵין בַּחֲרָרָה זוֹ קְדֻשָּׁה; וְלָמָּה קוֹבְרִין אוֹתָהּ, כְּדֵי לְפַרְסַם הַדָּבָר שֶׁנִּפְטְרָה מִן הַבְּכוֹרָה.</p>

<p><b>ד,יא</b>&nbsp;&nbsp;[יב] כְּבָר בֵּאַרְנוּ בְּעִנְיַן נִדָּה, שֶׁהַוֶּלֶד בָּאָדָם נִגְמָר לְאַרְבָּעִים יוֹם, וְהַמַּפֶּלֶת לְפָחוּת מֵאַרְבָּעִים, אֵינוּ וֶלֶד.&nbsp; אֲבָל וֶלֶד בְּהֵמָה--לֹא עָמְדוּ חֲכָמִים עַל מִנְיַן הַיָּמִים שֶׁיִּגָּמֵר בּוֹ; אֲבָל אָמְרוּ שֶׁהַמַּפֶּלֶת טִנּוּף, אֵינָהּ מִתְעַבֶּרֶת אַחֲרָיו וְלֹא מִקַּבֶּלֶת וֶלֶד אַחֵר, לְפָחוּת מִשְּׁלוֹשִׁים יוֹם.</p>

<p><b>ד,יב</b>&nbsp;&nbsp;[יג] בְּהֵמָה שֶׁיָּצַאת מְלֵאָה, וּבָאת רֵיקָנִית--הַבָּא אַחַר כֵּן בְּכוֹר מִסָּפֵק:&nbsp; שֶׁמֶּא דָּבָר שְׁאֵינוּ פּוֹטֵר בַּבְּכוֹרָה הִפִּילָה, וְאֵין לְנִפְלֵי בְּהֵמָה פְּטִירַת רֶחֶם עַד שֶׁיַּעְגִּילוּ רֹאשׁ כַּפִּיקָה שֶׁלְּעֵרֶב.</p>

<p><b>ד,יג</b>&nbsp;&nbsp;[יד] מְבַכֶּרֶת הַמַּקְשָׁה לֵילֶד--מְחַתֵּךְ אֵבֶר אֵבֶר, וּמַשְׁלִיךְ לַכְּלָבִים; וְהַבָּא אַחֲרָיו, בְּכוֹר.&nbsp; יָצָא רֻבּוֹ--הֲרֵי זֶה יִקָּבֵר, וְנִפְטְרָה מִן הַבְּכוֹרָה; וְאִם חָתַךְ אֵבֶר וְהִנִּיחוֹ, וְחָתַךְ אֵבֶר וְהִנִּיחוֹ, עַד שֶׁהִשְׁלִים רֻבּוֹ--הֲרֵי כָּל הָאֵבָרִים צְרִיכִין קְבוּרָה, וְנִפְטְרָה מִן הַבְּכוֹרָה:&nbsp; כֵּיוָן שֶׁיָּצָא רֻבּוֹ, בֵּין שָׁלֵם בֵּין מְחֻתָּךְ, וַהֲרֵי הוּא לְפָנֵינוּ--נִתְקַדַּשׁ לְמַפְרֵעַ.</p>

<p><b>ד,יד</b>&nbsp;&nbsp;[טו] יָצָא שְׁלִישׁ, וּמְכָרוֹ לַגּוֹי, וְחָזַר וְיָצָא שְׁלִישׁ אַחֵר--נִתְקַדַּשׁ לְמַפְרֵעַ, וְנִפְטְרָה מִן הַבְּכוֹרָה; יָצָא שְׁלִישׁ דֶּרֶךְ דֹּפֶן, וּשְׁנֵי שְׁלִישִׁים דֶּרֶךְ רֶחֶם--אֵינוּ קָדוֹשׁ:&nbsp; שֶׁהָרֹב הָרִאשׁוֹן לֹא יָצָא דֶּרֶךְ רֶחֶם, וּלְמַפְרֵעַ הוּא מִתְקַדֵּשׁ.</p>

<p><b>ד,טו</b>&nbsp;&nbsp;[טז] יָצָא מֵעוּט אֵבֶר גָּדוֹל, וַהֲרֵי זֶה הַיּוֹצֶא רֻבּוֹ שֶׁלָּעֹבֶר--נִפְטְרָה מִן הַבְּכוֹרָה, וְיִקָּבֵר הַיּוֹצֶא.&nbsp; יָצָא חֲצִי הָעֹבֶר, וְהוּא רֻבּוֹ שֶׁלְּאֵבֶר הַיּוֹצֶא--הֲרֵי זֶה סְפֵק אִם נִפְטְרָה מִן הַבְּכוֹרָה, אוֹ לֹא נִפְטְרָה; לְפִיכָּךְ הַבָּא אַחֲרָיו, סְפֵק בְּכוֹר.</p>

<p><b>ד,טז</b>&nbsp;&nbsp;[יז] בְּכוֹר שֶׁכְּרָכוֹ בְּסִיב וְהוֹצִיאוֹ, וְלֹא נָגַע בָּרֶחֶם, אוֹ שֶׁכְּרָכוֹ בְּשִׁלְיַת בְּהֵמָה אַחֶרֶת, אוֹ שֶׁנִּכְרְכָה עָלָיו אֲחוֹתוֹ, וְיָצָא--הוֹאִיל וְלֹא נָגַע בָּרֶחֶם מִכָּל מָקוֹם, הֲרֵי זֶה סְפֵק בְּכוֹר.</p>

<p><b>ד,יז</b>&nbsp;&nbsp;[יח] הִדְבִּיק שְׁנֵי רְחָמִים זֶה לְזֶה, וְיָצָא מִזֶּה וְנִכְנַס לְזֶה--הֲרֵי זֶה סְפֵק אִם נִפְטְרָה מִן הַבְּכוֹרָה הַבְּהֵמָה שֶׁנִּכְנַס בָּהּ הַבְּכוֹר, שֶׁהֲרֵי פָּטַר רֶחֶם, אוֹ לֹא נִפְטְרָה, עַד שֶׁיִּפְטֹר רַחְמָהּ וַלְדָהּ.</p>

<p><b>ד,יח</b>&nbsp;&nbsp;[יט] נִפְחֲתוּ כּוֹתָלֵי בֵּית הָרֶחֶם, וְיָצָא--הֲרֵי זֶה סְפֵק אִם נְגִיעַת רֶחֶם מְקַדֶּשֶׁת, אוֹ אַוֵּירוֹ.&nbsp; [כ] נֶעֶקְרוּ כּוֹתָלֵי בֵּית הָרֶחֶם בְּצַוָּארוֹ--הֲרֵי זֶה סְפֵק אִם בִּמְקוֹמוֹ מְקַדֵּשׁ, אוֹ מְקַדֵּשׁ אַף חוּץ לִמְקוֹמוֹ.</p>

<p><b>ד,יט</b>&nbsp;&nbsp;[כא] נִגְמְמוּ כּוֹתָלֵי בֵּית הָרֶחֶם, אֵינוּ קָדוֹשׁ.&nbsp; נִפְרַץ מִקְצָתָן, וְעוֹמֵד מְרֻבֶּה עַל הַפָּרוּץ, וְיָצָא דֶּרֶךְ הַפָּרוּץ, אוֹ שֶׁהָיָה הַפָּרוּץ מְרֻבֶּה עַל הָעוֹמֵד, וְיָצָא דֶּרֶךְ הָעוֹמֵד--הֲרֵי זֶה סְפֵק בְּכוֹר.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ה</h2>

<p><b>ה,א</b>&nbsp;&nbsp;רָחֵל שֶׁלֹּא בִכְּרָה, וְיָלְדָה שְׁנֵי זְכָרִים--אַפִלּוּ יָצְאוּ שְׁנֵי רָאשֵׁיהֶם כְּאֶחָד, אֵי אִפְשָׁר שֶׁלֹּא קָדַם אֶחָד:&nbsp; וְהוֹאִיל וְאֵין יָדוּעַ אֵיזֶה יָצָא רִאשׁוֹן--הַכּוֹהֵן נוֹטֵל אֶת הַכָּחוּשׁ, וְהַשֵּׁנִי סְפֵק בְּכוֹר.&nbsp; מֵת אֶחָד מֵהֶן, אֵין לַכּוֹהֵן כְּלוּם:&nbsp; שֶׁזֶּה הַחַי, סָפֵק הוּא; וְהַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>ה,ב</b>&nbsp;&nbsp;וְכֵן אִם יָלְדָה זָכָר וּנְקֵבָה--הֲרֵי הַזָּכָר סָפֵק, שֶׁמֶּא הַנְּקֵבָה יָצַאת תְּחִלָּה; לְפִיכָּךְ אֵין לַכּוֹהֵן כְּלוּם--שֶׁהַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>ה,ג</b>&nbsp;&nbsp;[ב] שְׁתֵּי רְחֵלָיו שֶׁלֹּא בִכְּרוּ, וְיָלְדוּ שְׁנֵי זְכָרִים--שְׁנֵיהֶן לַכּוֹהֵן; זָכָר וּנְקֵבָה, הַזָּכָר לַכּוֹהֵן.&nbsp; שְׁנֵי זְכָרִים וּנְקֵבָה--הַכּוֹהֵן נוֹטֵל אֶת הַכָּחוּשׁ, וְהַשֵּׁנִי סְפֵק בְּכוֹר; וְאִם מֵת אֶחָד מֵהֶן, אֵין לַכּוֹהֵן כְּלוּם:&nbsp; שֶׁזֶּה הַזָּכָר הַחַי, סְפֵק בְּכוֹר הוּא; וְהַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>ה,ד</b>&nbsp;&nbsp;יָלְדוּ שְׁתֵּי נְקֵבוֹת וְזָכָר, אוֹ שְׁנֵי זְכָרִים וּשְׁתֵּי נְקֵבוֹת--הֲרֵי הַזְּכָרִים סְפֵק בְּכוֹר:&nbsp; שֶׁאֲנִי אוֹמֵר שֶׁמֶּא הַנְּקֵבָה נֻלְּדָה תְּחִלָּה, וְאַחַר כָּךְ הַזָּכָר; לְפִיכָּךְ אֵין כָּאן לַכּוֹהֵן כְּלוּם--שֶׁהַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>ה,ה</b>&nbsp;&nbsp;אַחַת בִּכְּרָה וְאַחַת שֶׁלֹּא בִכְּרָה, וְיָלְדוּ שְׁנֵי זְכָרִים--אֶחָד לוֹ וְאֶחָד לַכּוֹהֵן, וְכָל אֶחָד מֵהֶן סְפֵק בְּכוֹר; וְהַכּוֹהֵן נוֹטֵל אֶת הַכָּחוּשׁ.&nbsp; מֵת אֶחָד מֵהֶן, אֵין כָּאן לַכּוֹהֵן כְּלוּם:&nbsp; שֶׁזֶּה הַחַי, סָפֵק הוּא.&nbsp; וְכֵן אִם יָלְדוּ זָכָר וּנְקֵבָה, אֵין כָּאן לַכּוֹהֵן כְּלוּם:&nbsp; שֶׁזֶּה הַזָּכָר, סְפֵק בְּכוֹר הוּא.</p>

<p><b>ה,ו</b>&nbsp;&nbsp;[ג] כָּל בְּכוֹר שְׁהוּא סָפֵק--דִּינוֹ שֶׁיִּרְעֶה עַד שֶׁיִּפֹּל בּוֹ מוּם, וְיֵאָכֵל לִבְעָלָיו.&nbsp; וְאִם תָּפַס אוֹתוֹ הַכּוֹהֵן, אֵין מוֹצִיאִין אוֹתוֹ מִיָּדוֹ; וְאוֹכֵל אוֹתוֹ בְּמוּמוֹ, אֲבָל אֵינוּ מַקְרִיבוֹ--שְׁאֵין מַקְרִיב לְעוֹלָם אֵלָא בְּכוֹר וַדַּאי, שֶׁמֶּא יִשְׁחֹט חֻלִּין בָּעֲזָרָה.</p>

<p><b>ה,ז</b>&nbsp;&nbsp;[ד] מִי שֶׁהָיָה בְּעֶדְּרוֹ מְבַכְּרוֹת וּשְׁאֵינָן מְבַכְּרוֹת, וְיָלְדוּ וְאֵין שָׁם אָדָם, וְנִכְנַס וּמָצָא אֶת הַמְּבַכְּרוֹת מְנִיקוֹת נְקֵבוֹת, וְאֶת שְׁאֵינָן מְבַכְּרוֹת מְנִיקוֹת זְכָרִים--אֵינוּ חוֹשֵׁשׁ שֶׁמֶּא בְּנָהּ שֶׁלְּזוֹ בָּא לוֹ אֵצֶל זוֹ, וּבְנָהּ שֶׁלְּזוֹ בָּא לוֹ אֵצֶל זוֹ; אֵלָא הֲרֵי הַדָּבָר בְּחֶזְקָתוֹ, שֶׁכָּל אַחַת מְנִיקָה בְּנָהּ.</p>

<p><b>ה,ח</b>&nbsp;&nbsp;[ה] שְׁנַיִם שֶׁהִפְקִידוּ שְׁנֵי זְכָרִים אֵצֶל רוֹעֶה, הָאֶחָד בְּכוֹר וְהַשֵּׁנִי פָּשׁוּט, וּמֵת אֶחָד מֵהֶן--מַנִּיחַ הָרוֹעֶה הַשֵּׁנִי בֵּינֵיהֶן וּמִסְתַּלֵּק; וַהֲרֵי הוּא סְפֵק בְּכוֹר, וּשְׁנֵיהֶן חוֹלְקִין אוֹתוֹ:&nbsp; שְׁאֵין אֶחָד מֵהֶן מַכִּיר אֶת שֶׁלּוֹ.</p>

<p><b>ה,ט</b>&nbsp;&nbsp;[ו] הִפְקִיד בְּכוֹר אֵצֶל בַּעַל הַבַּיִת, וְהִנִּיחוֹ בַּעַל הַבַּיִת עִם פָּשׁוּט שֶׁלּוֹ, וּמֵת אֶחָד מֵהֶן, וְאֵין יָדוּעַ אֵיזֶה הוּא--הַמּוֹצִיא מֵחֲבֵרוֹ, עָלָיו הָרְאָיָה; וַהֲרֵי הוּא סְפֵק בְּכוֹר.&nbsp; וְאַפִלּוּ רוֹעֵה כּוֹהֵן שֶׁהִנִּיחַ בְּכוֹרוֹ בֶּחָצֵר בַּעַל הַבַּיִת, עִם פָּשׁוּט שֶׁלְּבַעַל הַבַּיִת, וּמֵת אֶחָד מֵהֶן--הַמּוֹצִיא מֵחֲבֵרוֹ, עָלָיו הָרְאָיָה; וְאֵין מוֹצִיאִין מֵחָצֵר בַּעַל הַבַּיִת, אֵלָא בִּרְאָיָה:&nbsp; שֶׁהֲרֵי מִדַּעַת בַּעַל הַבְּכוֹר, הִנִּיחוֹ עִם הַפָּשׁוּט שֶׁלְּבַעַל הַבַּיִת.</p>

<p><b>ה,י</b>&nbsp;&nbsp;[ז] לֹא נֶחְשְׁדוּ יִשְׂרָאֵל עַל הַבְּכוֹרוֹת; לְפִיכָּךְ נֶאֱמָן הַיִּשְׂרְאֵלִי לוֹמַר, זֶה סְפֵק בְּכוֹר הוּא, וְרוֹאִין לוֹ מוּמוֹ, וְאוֹכֵל אוֹתוֹ בְּמוּמוֹ.</p>

<p><b>ה,יא</b>&nbsp;&nbsp;[ח] כָּל הַקֳּדָשִׁים שֶׁקָּדַם בָּהֶן מוּם קָבוּעַ לְהֶקְדֵּשָׁן, וְנִפְדּוּ--חַיָּבִין בַּבְּכוֹרָה; וְאִם קָדַם מוּם עוֹבֵר לְהֶקְדֵּשָׁן, אוֹ שֶׁהִקְדִּישָׁן תְּמִימִים וְאַחַר כָּךְ נֻלַּד לָהֶן מוּם קָבוּעַ, וְנִפְדּוּ--פְּטוּרִין מִן הַבְּכוֹרָה:&nbsp; שֶׁהֲרֵי לֹא יָצְאוּ לְחֻלִּין לְכָל דָּבָר--מִפְּנֵי שְׁהֶן אֲסוּרִין בְּגִזָּה וַעֲבוֹדָה, כְּמוֹ שֶׁבֵּאַרְנוּ בְּהִלְכּוֹת מְעִילָה.</p>

<p><b>ה,יב</b>&nbsp;&nbsp;[ט] הַלּוֹקֵחַ בְּהֵמָה מִמְּעוֹת מַעֲשֵׂר שֵׁנִי בִּירוּשָׁלַיִם, חַיֶּבֶת בַּבְּכוֹרָה.&nbsp; אֲבָל הַלּוֹקֵחַ בְּהֵמָה מִפֵּרוֹת שְׁבִיעִית, הֲרֵי זוֹ פְּטוּרָה מִן הַבְּכוֹרָה:&nbsp; לְפִי שְׁאֵינוּ רַשָּׁאי לִסְחֹר בְּפֵרוֹת שְׁבִיעִית--שֶׁהֲרֵי נֶאֱמָר בָּהּ "וְהָיְתָה שַׁבַּת הָאָרֶץ לָכֶם, לְאָכְלָה" (ויקרא כה,ו), "לְאָכְלָה" וְלֹא לִסְחוֹרָה; וְאִם תִּהְיֶה חַיֶּבֶת בַּבְּכוֹרָה--הֲרֵי זֶה מִשְׂתַּכֵּר בַּבְּכוֹר, שֶׁהֲרֵי יָצָא מִתּוֹרַת פֵּרוֹת שְׁבִיעִית.</p>

<p><b>ה,יג</b>&nbsp;&nbsp;כְּבָר בֵּאַרְנוּ בְּהִלְכּוֹת אִסּוּרֵי מַאֲכָלוֹת, שֶׁאָסוּר לַעֲשׂוֹת סְחוֹרָה בַּדְּבָרִים הָאֲסוּרִים בַּאֲכִילָה; וּכְבָר בֵּאַרְנוּ בִּתְרוּמוֹת, שֶׁאָסוּר לַעֲשׂוֹת סְחוֹרָה בַּתְּרוּמוֹת.&nbsp; וְכֵן אָסוּר לַעֲשׂוֹת סְחוֹרָה בַּבְּכוֹרוֹת, אַף עַל פִּי שֶׁמֻּתָּר לְמָכְרָן עַל דֶּרֶךְ שֶׁבֵּאַרְנוּ.&nbsp; [י] לָקַח בְּכוֹר לְמִשְׁתֶּה בְּנוֹ, אוֹ לָרֶגֶל, וְלֹא צָרַךְ לָרֶגֶל--מֻתָּר לְמָכְרוֹ.</p>

<p><b>ה,יד</b>&nbsp;&nbsp;[יא] אֵין שָׁמִין בְּכוֹרוֹת תְּמִימִים לְיִשְׂרָאֵל, אֲבָל שָׁמִין לָהֶן בְּכוֹרוֹת בַּעֲלֵי מוּמִין.&nbsp; וְשָׁמִין בְּכוֹרוֹת תְּמִימִים לַכּוֹהֲנִים בַּזְּמָן הַזֶּה, שְׁהֶן עוֹמְדִין לְהֵאָכֵל בְּמוּמָן; וְאֵין צָרִיךְ לוֹמַר, שֶׁשָּׁמִין לָהֶן בַּעֲלֵי מוּמִין.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ו</h2>

<p><b>ו,א</b>&nbsp;&nbsp;מִצְוָה לְהַפְרִישׁ אֶחָד מֵעֲשָׂרָה מִכָּל בְּהֵמוֹת טְהוֹרוֹת שֶׁיִּוָּלְדוּ לָאָדָם, בְּכָל שָׁנָה וְשָׁנָה; וְאֵין מִצְוָה זוֹ נוֹהֶגֶת אֵלָא בַּבָּקָר וּבַצֹּאן בִּלְבָד, שֶׁנֶּאֱמָר "וְכָל-מַעְשַׂר בָּקָר וָצֹאן .&nbsp;.&nbsp;." (ויקרא כז,לב).</p>

<p><b>ו,ב</b>&nbsp;&nbsp;מַעְשַׂר בְּהֵמָה נוֹהֵג בַּחֻלִּין, אֲבָל לֹא בַּמֻּקְדָּשִׁין; וְנוֹהֵג בָּאָרֶץ וּבְחוּצָה לָאָרֶץ, בִּפְנֵי הַבַּיִת וְשֶׁלֹּא בִּפְנֵי הַבַּיִת.&nbsp; אֲבָל חֲכָמִים אָסְרוּ לְעַשַּׂר בְּהֵמָה בַּזְּמָן הַזֶּה, וְתִקְּנוּ שְׁאֵין מְעַשְּׂרִין אֵלָא בִּפְנֵי הַבַּיִת--גְּזֵרָה שֶׁמֶּא יֹאכְלוּהוּ תָּמִים, וְנִמְצָא בָּא לִידֵי אִסּוּר כָּרֵת שְׁהוּא שְׁחִיטַת קֳדָשִׁים בַּחוּץ.&nbsp; וְאִם עָבַר וְעִשַּׂר בַּזְּמָן הַזֶּה--הֲרֵי זֶה מַעֲשֵׂר, וְיֵאָכֵל בְּמוּמוֹ.</p>

<p><b>ו,ג</b>&nbsp;&nbsp;הַכֹּל חַיָּבִין בְּמַעְשַׂר בְּהֵמָה, כּוֹהֲנִים לְוִיִּים וְיִשְׂרְאֵלִיִּים.&nbsp; [ד] וְדִין מַעְשַׂר בְּהֵמָה שֶׁיִּהְיֶה נִשְׁחָט בָּעֲזָרָה, וְזוֹרְקִין דָּמוֹ זְרִיקָה אַחַת כְּנֶגֶד הַיְּסוֹד, וּמַקְטִירִין אֵמוּרָיו; וּשְׁאָר הַבָּשָׂר נֶאֱכָל לַבְּעָלִים בִּירוּשָׁלַיִם, כִּשְׁאָר קֳדָשִׁים קַלִּים.&nbsp; וְאֵין לַכּוֹהֲנִים בּוֹ כְּלוּם; אֵלָא כֻּלּוֹ לַבְּעָלִים, כַּפֶּסַח.&nbsp; וְאִם הָיָה בַּעַל מוּם--בֵּין שֶׁנָּפַל בּוֹ מוּם, בֵּין שֶׁהִפְרִישׁוֹ בַּתְּחִלָּה בְּמוּמוֹ--הֲרֵי זֶה נֶאֱכָל בְּכָל מָקוֹם.</p>

<p><b>ו,ד</b>&nbsp;&nbsp;[ה] מַעְשַׂר בְּהֵמָה--אָסוּר לִמְכֹּר אוֹתוֹ כִּשְׁהוּא תָּמִים, לְפִי שֶׁנֶּאֱמָר בּוֹ "לֹא יִגָּאֵל" (ויקרא כז,לג); מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "לֹא יִגָּאֵל"--אַף אִסּוּר מְכִירָה בִּכְלָלוֹ, שְׁאֵינוּ נִגְאָל וְאֵינוּ נִמְכָּר כְּלָל.&nbsp; וְיֵרָאֶה לִי שֶׁהַמּוֹכֵר מַעֲשֵׂר לֹא עָשָׂה כְּלוּם, וְלֹא קָנָה לוֹקֵחַ; וּלְפִיכָּךְ אֵינוּ לוֹקֶה, כְּמוֹכֵר חֶרְמֵי כּוֹהֲנִים שֶׁלֹּא קָנָה לוֹקֵחַ, וּכְמוֹכֵר יְפַת תֹּאַר, כְּמוֹ שֶׁיִּתְבָּאַר בִּמְקוֹמוֹ.</p>

<p><b>ו,ה</b>&nbsp;&nbsp;[ו] מִדִּבְרֵי סוֹפְרִים שֶׁאָסוּר לִמְכֹּר אוֹתוֹ בַּעַל מוּם, וְאַפִלּוּ שָׁחוּט--גְּזֵרָה, שֶׁמֶּא יִמְכְּרֶנּוּ חַי; לְפִיכָּךְ אֵין שׁוֹקְלִין מָנָה כְּנֶגֶד מָנָה בַּמַּעֲשֵׂר, כְּדֶרֶךְ שֶׁשּׁוֹקְלִין בַּבְּכוֹר--מִפְּנֵי שְׁהוּא נִרְאֶה כְּמוֹכֵר.&nbsp; [ז] וּמַעְשַׂר בְּהֵמָה שֶׁלַּיְּתוֹמִים שֶׁנִּשְׁחַט בְּמוּמוֹ, מֻתָּר לְמָכְרוֹ כְּדַרְכּוֹ:&nbsp; מִפְּנֵי הָשֵׁב אֲבֵדָה לַיְּתוֹמִים, לֹא גָזְרוּ עָלָיו.</p>

<p><b>ו,ו</b>&nbsp;&nbsp;[ח] מַעֲשֵׂר שֶׁנִּשְׁחַט בְּמוּמוֹ--מֻתָּר לִמְכֹּר חֶלְבּוֹ וְגִידָיו וְעוֹרוֹ וְעַצְמוֹתָיו, וְלֹא אָסְרוּ לִמְכֹּר אֵלָא בְּשָׂרוֹ בִּלְבָד.&nbsp; וְאִם הִבְלִיעַ דְּמֵי הַבָּשָׂר בִּדְמֵי הָעוֹר וְהַחֵלֶב וְהַגִּידִין, וּמָכַר הַכֹּל בְּהַבְלָעָה--מֻתָּר; וְאִם הָיוּ דְּמֵי הָעֲצָמוֹת יְקָרִים, וְהִבְלִיעַ דְּמֵי הַבָּשָׂר בִּדְמֵי הָעֲצָמוֹת--מֻתָּר.</p>

<p><b>ו,ז</b>&nbsp;&nbsp;[ט] הַכֹּל נֶאֱמָנִים עַל מוּמֵי מַעֲשֵׂר לוֹמַר, מוּם זֶה מֵאֵלָיו בָּא וְלֹא נַעֲשָׂה לַדַּעַת; אַפִלּוּ אֵלּוּ שְׁאֵינָן נֶאֱמָנִים עַל הַבְּכוֹר, נֶאֱמָנִים עַל הַמַּעֲשֵׂר.&nbsp; וְרוֹאֶה אָדָם מוּמֵי מַעֲשֵׂר שֶׁלּוֹ, וּמַתִּירוֹ--אִם הָיָה מֻמְחֶה:&nbsp; שְׁאִם יִרְצֶה, יַטִּיל מוּם בְּכָל עֶדְרוֹ וְאַחַר כָּךְ יְעַשַּׂר; וְנִמְצָא הַמַּעֲשֵׂר בַּעַל מוּם מִתְּחִלָּתוֹ.</p>

<p><b>ו,ח</b>&nbsp;&nbsp;[י] הַלּוֹקֵחַ טְלָאִים שֶׁנֻּלְּדוּ בְּשָׁנָה זוֹ, אוֹ שֶׁנִּתְּנוּ לוֹ בְּמַתָּנָה--הֲרֵי הֶן פְּטוּרִין מִן הַמַּעֲשֵׂר:&nbsp; עַד שֶׁיִּוָּלְדוּ בִּרְשׁוּתוֹ.&nbsp; לְפִיכָּךְ הַשֻּׁתָּפִין שֶׁנִּשְׁתַּתְּפוּ בַּבְּהֵמוֹת, וְהֵבִיא זֶה מֵאָה טְלָאִים, וְהֵבִיא זֶה מֵאָה טְלָאִים, וְעֵרְבוּ אוֹתָן, וְנִשְׁתַּתְּפוּ בָּהֶן--הֲרֵי הַמָּאתַיִם פְּטוּרִין מִן הַמַּעֲשֵׂר, שֶׁכָּל טָלֶה מֵהֶן כְּמָכוּר; וְכֵן הָאַחִים שֶׁיָּרְשׁוּ טְלָאִים מֵאֲבִיהֶם, הֲרֵי הֶן פְּטוּרִין מִן הַמַּעֲשֵׂר.&nbsp; אֲבָל הַנּוֹלָדִים לָהֶם בְּשֻׁתָּפוּת לְאַחַר מִכָּאן מֵאֵלּוּ הַבְּהֵמוֹת, בֵּין לַשֻּׁתָּפִין בֵּין לָאַחִים--חַיָּבִין בְּמַעֲשֵׂר.</p>

<p><b>ו,ט</b>&nbsp;&nbsp;וְכֵן אִם הָיוּ שֻׁתָּפִין בְּמָעוֹת, וְקָנוּ בְּהֵמוֹת מִמְּעוֹת הַשֻּׁתָּפוּת, וְהָאַחִים שֶׁקָּנוּ בְּהֵמוֹת מִמְּעוֹת הַיְּרֻשָּׁה--הֲרֵי הַנּוֹלָדִים מֵהֶם לְאַחַר מִכָּאן, חַיָּבִין בְּמַעֲשֵׂר:&nbsp; שֶׁהֲרֵי בִּרְשׁוּתָן נֻלְּדוּ, וַהֲרֵי הֶן כְּאִישׁ אֶחָד.</p>

<p><b>ו,י</b>&nbsp;&nbsp;חָלְקוּ הָאַחִין וְהַשֻּׁתָּפִין אַחַר שֶׁנֻּלְּדוּ לָהֶן הַבְּהֵמוֹת בִּרְשׁוּתָן, וְחָזְרוּ וְנִשְׁתַּתְּפוּ--הֲרֵי אֵלּוּ פְּטוּרִין מִן הַמַּעֲשֵׂר:&nbsp; שֶׁבְּשָׁעָה שֶׁחָלְקוּ נַעֲשׂוּ הַכֹּל לְקוּחִין, וְהַלָּקוּחַ פָּטוּר; וּכְשֶׁחָזְרוּ וְנִשְׁתַּתְּפוּ, הֲרֵי נִשְׁתַּתְּפוּ בַּבְּהֵמוֹת וַעֲדַיִן לֹא יָלְדוּ לָהֶן בִּרְשׁוּתָן אַחַר שִׁתּוּף זֶה הַשֵּׁנִי.&nbsp; וְאַף עַל פִּי שֶׁחָלְקוּ גְּדָיִים כְּנֶגֶד גְּדָיִים, וּטְלָאִים כְּנֶגֶד טְלָאִים, וַעֲשָׂרָה כְּנֶגֶד עֲשָׂרָה--הַכֹּל פְּטוּרִין מִן הַמַּעֲשֵׂר, וַהֲרֵי הֶן כִּלְקוּחִין.</p>

<p><b>ו,יא</b>&nbsp;&nbsp;הָאַחִין וְהַשֻּׁתָּפִין שֶׁחָלְקוּ בַּכְּסָפִים, וְלֹא חָלְקוּ בַּבְּהֵמָה--חַיָּבִין בַּמַּעֲשֵׂר, שֶׁעֲדַיִן לֹא נַעֲשׂוּ הַבְּהֵמוֹת לְקוּחִין; אֲבָל אִם חָלְקוּ הַבְּהֵמוֹת--אַף עַל פִּי שֶׁעֲדַיִן לֹא חָלְקוּ הַכְּסָפִים, הֲרֵי אֵלּוּ פְּטוּרִין.</p>

<p><b>ו,יב</b>&nbsp;&nbsp;הַלּוֹקֵחַ עֲשָׂרָה עֻבְרִים בִּמְעֵי אִמָּן--כֻּלָּן נִכְנָסִין לַדִּיר לְהִתְעַשַּׂר, שֶׁהֲרֵי בִּרְשׁוּתוֹ נֻלְּדוּ.&nbsp; [יג] כּוֹהֵן שֶׁנָּפְלוּ לוֹ עֶשֶׂר בְּהֵמוֹת בְּגֶזֶל הַגֵּר, פְּטוּרִין מִן הַמַּעֲשֵׂר--שֶׁמַּתְּנוֹת כְּהֻנָּה, מַתָּנוֹת הֶן; וּכְבָר בֵּאַרְנוּ שֶׁהַנּוֹתֵן בְּמַתָּנָה, פָּטוּר מִן הַמַּעֲשֵׂר.</p>

<p><b>ו,יג</b>&nbsp;&nbsp;[יד] הַכֹּל נִכְנָסִין לַדִּיר לְהִתְעַשַּׂר--בֵּין תְּמִימִים בֵּין בַּעֲלֵי מוּמִין, וְכָל אִסּוּרֵי מִזְבֵּחַ:&nbsp; חוּץ מִן הַכִּלְאַיִם, וְהַטְּרֵפָה, וְיוֹצֵא דֹּפֶן, וּמְחֻסַּר זְמָן--שֶׁכָּל אֵלּוּ פְּטוּרִין מִן הַמַּעֲשֵׂר; וְכֵן הַיָּתוֹם שֶׁמֵּתָה אִמּוֹ, אוֹ נִשְׁחֲטָה עִם לִידָתוֹ--אֵינוּ מִתְעַשֵּׂר.&nbsp; וּדְבָרִים אֵלּוּ, מִפִּי הַשְּׁמוּעָה הֶם.</p>

<p><b>ו,יד</b>&nbsp;&nbsp;[טו] אֵין הַלּוֹקֵחַ פָּטוּר, אֵלָא אִם נִלְקַח אַחַר שֶׁנִּרְאֶה לְהִתְעַשַּׂר.&nbsp; לְפִיכָּךְ הַלּוֹקֵחַ טְלָאִים בְּתוֹךְ שִׁבְעַת יְמֵי הַלִּידָה--כְּשֶׁיַּגִּיעַ זְמַנָּם, חַיָּב לְעַשְּׂרָן:&nbsp; שֶׁכֵּיוָן שְׁאֵין מְחֻסַּר זְמָן רָאוּי לְהִתְעַשַּׂר--הֲרֵי זֶה כְּמִי שֶׁלָּקַח עֻבְרִים, וְנֻלְּדוּ בִּרְשׁוּתוֹ.</p>

<p><b>ו,טו</b>&nbsp;&nbsp;[טז] כָּל בְּהֵמָה שְׁהִיא סְפֵק אִם בַּת מַעֲשֵׂר הִיא, אוֹ אֵינָהּ בַּת מַעֲשֵׂר--הֲרֵי הִיא פְּטוּרָה מִן הַמַּעֲשֵׂר; לְפִיכָּךְ טְלָאִים שֶׁנִּתְעָרַב בָּהֶן יָתוֹם אוֹ לָקוּחַ וְכַיּוֹצֶא בָּהֶן--הֲרֵי כֻּלָּן פְּטוּרִין, שֶׁכָּל אֶחָד מֵהֶן סָפֵק הוּא.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ז</h2>

<p><b>ז,א</b>&nbsp;&nbsp;מִי שֶׁהָיוּ לוֹ עֲשָׂרָה טְלָאִים, וְהִפְרִישׁ אֶחָד מַעֲשֵׂר, הָיוּ לוֹ מֵאָה, וְהִפְרִישׁ עֲשָׂרָה לְמַעֲשֵׂר--אֵין אֵלּוּ מַעֲשֵׂר.&nbsp; אֵלָא כֵּיצַד עוֹשֶׂה:&nbsp; כּוֹנֵס כָּל הַטְּלָאִים אוֹ כָּל הָעֲגָלִים לַדִּיר; וְעוֹשֶׂה לוֹ פֶּתַח קָטָן, כְּדֵי שֶׁלֹּא יֵצְאוּ שְׁנַיִם כְּאֶחָד.&nbsp; וּמַעְמִיד אִמּוֹתֵיהֶן מִבַּחוּץ, וְהֶן גּוֹעוֹת, כְּדֵי שֶׁיִּשְׁמְעוּ הַטְּלָאִים קוֹלָן, וְיֵצְאוּ מִן הַדִּיר לִקְרָאתָן:&nbsp; שֶׁנֶּאֱמָר "כֹּל אֲשֶׁר-יַעֲבֹר" (ויקרא כז,לב)--שֶׁיַּעֲבֹר מֵעַצְמוֹ, וְלֹא שֶׁיּוֹצִיאוֹ בְּיָדוֹ.</p>

<p><b>ז,ב</b>&nbsp;&nbsp;וּכְשֶׁיֵּצְאוּ מִן הַדִּיר זֶה אַחַר זֶה, מַתְחִיל וּמוֹנָם בַּשֵּׁבֶט:&nbsp; אֶחָד, שְׁנַיִם, שְׁלוֹשָׁה, אַרְבָּעָה, חֲמִשָּׁה, שִׁשָּׁה, שִׁבְעָה, שְׁמוֹנָה, תִּשְׁעָה; וְהַיּוֹצֶא עֲשִׂירִי--בֵּין זָכָר בֵּין נְקֵבָה, בֵּין תָּמִים בֵּין בַּעַל מוּם--סוֹקְרוֹ בְּסִקְרָה, וְאוֹמֵר הֲרֵי זֶה מַעֲשֵׂר.&nbsp; לֹא סְקָרוֹ בְּסִקְרָה, וְלֹא מְנָיָן בַּשֵּׁבֶט, אוֹ שֶׁמְּנָיָן רְבוּצִים אוֹ עוֹמְדִים--הֲרֵי אֵלּוּ מַעֲשֵׂר:&nbsp; הוֹאִיל וּמְנָיָן עֲשָׂרָה עֲשָׂרָה, וְקִדַּשׁ עֲשִׂירִי--הֲרֵי זֶה מַעֲשֵׂר.</p>

<p><b>ז,ג</b>&nbsp;&nbsp;[ב] אֵינוּ צָרִיךְ לְצָרַף כָּל בְּהֵמָה שֶׁנֻּלְּדָה בִּרְשׁוּתוֹ לְדִיר אֶחָד, אֵלָא מְצָרֵף כָּל עֵדֶר וְעֵדֶר לְבַדּוֹ; הָיוּ לוֹ חֲמִשָּׁה טְלָאִים בִּירוּשָׁלַיִם, וַחֲמִשָּׁה טְלָאִים בְּעַכּוֹ--אֵין מִצְטָרְפִין, וְכֻלָּן פְּטוּרִין מִן הַמַּעֲשֵׂר.&nbsp; וְכַמָּה יְהִי בֵּין אֵלּוּ לְאֵלּוּ, וְיִצְטָרְפוּ--שִׁשָּׁה עָשָׂר מִיל.&nbsp; [ג] הָיוּ שְׁלוֹשָׁה עֲדָרִים, בֵּין כָּל אֶחָד וְאֶחָד שִׁשָּׁה עָשָׂר מִיל--הֲרֵי שְׁלָשְׁתָּן מִצְטָרְפִין.&nbsp; כֵּיצַד:&nbsp; הָיוּ תִּשְׁעָה מִכָּאן, וְתִשְׁעָה מִכָּאן, וְאֶחָד בָּאֶמְצָע--הֲרֵי שְׁלָשְׁתָּן נִכְנָסִין לַדִּיר לְהִתְעַשַּׂר.</p>

<p><b>ז,ד</b>&nbsp;&nbsp;אֵין מְעַשְּׂרִין מִן הַבָּקָר עַל הַצֹּאן, וְלֹא מִן הַצֹּאן עַל הַבָּקָר; אֲבָל מְעַשְּׂרִין מִן הַכְּבָשִׂים עַל הָעִזִּים, וּמִן הָעִזִּים עַל הַכְּבָשִׂים:&nbsp; שֶׁנֶּאֱמָר "וְכָל-מַעְשַׂר בָּקָר וָצֹאן" (ויקרא כז,לב), "כָּל" מַשְׁמַע צֹאן אֶחָד--שֶׁשְּׁנֵיהֶם נִקְרָאִים שֶׂה, וַהֲרֵי הֶם כְּמִין אֶחָד.</p>

<p><b>ז,ה</b>&nbsp;&nbsp;אֵין מְעַשְּׂרִין מִן הַנּוֹלָדִים בְּשָׁנָה זוֹ, עַל הַנּוֹלָדִים בְּשָׁנָה אַחֶרֶת:&nbsp; כְּשֵׁם שְׁאֵין מְעַשְּׂרִין בְּזֶרַע הָאָרֶץ מִן הֶחָדָשׁ עַל הַיָּשָׁן, וְלֹא מִן הַיָּשָׁן עַל הֶחָדָשׁ--שֶׁנֶּאֱמָר "הַיֹּצֵא הַשָּׂדֶה, שָׁנָה שָׁנָה" (דברים יד,כב).&nbsp; וְיֵרָאֶה לִי שְׁאִם עִשַּׂר בְּהֵמָה מִשָּׁנָה עַל שָׁנָה--הֲרֵי זֶה מַעֲשֵׂר, מִפְּנֵי חֻמְרַת הַקֳּדָשִׁים:&nbsp; שֶׁהֲרֵי לֹא הִקְפִּידָה תּוֹרָה עַל מַעְשַׂר בְּהֵמָה בַּפֵּרוּשׁ, שֶׁיִּהְיֶה שָׁנָה שָׁנָה.</p>

<p><b>ז,ו</b>&nbsp;&nbsp;כָּל הַנּוֹלָדִים מֵאֶחָד בְּתִשְׁרִי עַד עֶשְׂרִים וְתִשְׁעָה בֶּאֱלוּל מִצְטָרְפִין, וּמְעַשְּׂרִין מֵאֵלּוּ עַל אֵלּוּ.&nbsp; נֻלְּדוּ חֲמִשָּׁה טְלָאִים בְּתִשְׁעָה וְעֶשְׂרִים בֶּאֱלוּל, וַחֲמִשָּׁה בְּאֶחָד בְּתִשְׁרִי--אֵין מִצְטָרְפִין; יָלְדוּ הַוְּלָדוֹת בְּתוֹךְ שְׁנָתָן, הֲרֵי הִיא וּבִתָּהּ נִכְנָסוֹת לַדִּיר לְהִתְעַשַּׂר.</p>

<p><b>ז,ז</b>&nbsp;&nbsp;אֵין הַטְּלָאִים הַנּוֹלָדִים כְּמוֹ הַטֶּבֶל, שֶׁאָסוּר לֶאֱכֹל מִמֶּנּוּ עַד שֶׁיְּעַשַּׂר, כְּמוֹ שֶׁבֵּאַרְנוּ בִּמְקוֹמוֹ.&nbsp; אֵלָא מֻתָּר לִמְכֹּר וְלִשְׁחֹט כָּל מַה שֶׁיִּרְצֶה, עַד שֶׁיְּעַשַּׂר; יִהְיֶה הַמַּעַשֵּׂר קֹדֶשׁ, וְיֵאָכֵל כְּהִלְכָּתוֹ, כְּמוֹ שֶׁבֵּאַרְנוּ.</p>

<p><b>ז,ח</b>&nbsp;&nbsp;קָבְעוּ חֲכָמִים, שְׁלוֹשָׁה זְמַנִּים בַּשָּׁנָה לְמַעְשַׂר בְּהֵמָה.&nbsp; וּמִשֶּׁיַּגִּיעַ זְמָן מֵהֶן, אָסוּר לוֹ לִמְכֹּר אוֹ לִשְׁחֹט עַד שֶׁיְּעַשַּׂר; וְאִם שָׁחַט, הֲרֵי זֶה מֻתָּר.&nbsp; וְאֵלּוּ הֶן הַשְּׁלוֹשָׁה זְמַנִּים--בְּיוֹם חֲמִשָּׁה עָשָׂר יוֹם קֹדֶם הַפֶּסַח, וּבְיוֹם חֲמִשָּׁה עָשָׂר קֹדֶם עֲצֶרֶת, וּבְיוֹם חֲמִשָּׁה עָשָׂר קֹדֶם הֶחָג; וְכָל זְמָן מֵאֵלּוּ, נִקְרָא גֹּרֶן מַעְשַׂר בְּהֵמָה.</p>

<p><b>ז,ט</b>&nbsp;&nbsp;נִמְצֵאתָ אוֹמֵר שֶׁהַגְּרָנוֹת שֶׁלְּמַעְשַׂר בְּהֵמָה--בְּיוֹם אַחֲרוֹן מֵחֹדֶשׁ אֲדָר, וּבְיוֹם חֲמִשָּׁה וּשְׁלוֹשִׁים מִסְּפִירַת הָעֹמֶר, וּבְיוֹם אַחֲרוֹן מֵחֹדֶשׁ אֱלוּל.&nbsp; וְלָמָּה קָבְעוּ הַגְּרָנוֹת בְּיָמִים אֵלּוּ:&nbsp; כְּדֵי שֶׁתִּהְיֶה הַבְּהֵמוֹת מְצוּיוֹת לְעוֹלֵי רְגָלִים--שֶׁאַף עַל פִּי שֶׁמֻּתָּר לִמְכֹּר קֹדֶם שֶׁיְּעַשַּׂר, כְּמוֹ שֶׁבֵּאַרְנוּ, הָיוּ נִמְנָעִים לִמְכֹּר, עַד שֶׁיְּעַשְּׂרוּ וְיַעֲשׂוּ הַמִּצְוָה.</p>

<p><b>ז,י</b>&nbsp;&nbsp;[ט] הִכְנִיס כָּל הַצֹּאן אוֹ הַבָּקָר לַדִּיר, וְהִתְחִיל לִמְנוֹת וּלְקַדַּשׁ עֲשִׂירִי, עַד שֶׁנִּשְׁאֲרוּ בְּתוֹךְ הַדִּיר פָּחוּת מֵעֲשָׂרָה--הֲרֵי זֶה מַנִּיחָן לְגֹרֶן אַחֵר; וְהֶן מִצְטָרְפִין לְאֵלּוּ שֶׁיִּוָּלְדוּ, וְיִתְעַשְּׂרוּ הַכֹּל בְּגֹרֶן אֶחָד.&nbsp; וְאַף עַל פִּי שְׁהוּא יוֹדֵעַ שֶׁאֵלּוּ יִשָּׁאֲרוּ בַּמִּנְיָן, חַיָּב לְהַכְנִיס הַכֹּל לַדִּיר, וְהַנִּשְׁאָר יִשָּׁאֵר.
<br>&nbsp;</p>

<h2>הִלְכּוֹת בְּכוֹרוֹת פֵּרֶק ח</h2>

<p><b>ח,א</b>&nbsp;&nbsp;הַמַּכְנִיס צֹאן לַדִּיר, וְהִתְחִילוּ לָצֵאת אֶחָד אֶחָד, וְהוּא מוֹנֶה כְּמוֹ שֶׁבֵּאַרְנוּ, וְטָעָה בַּמִּנְיָן, וְקָרָא לַשְּׁמִינִי אוֹ לְשֶׁלְּמַטָּה מִמֶּנּוּ עֲשִׂירִי, אוֹ שֶׁקָּרָא לִשְׁנֵים עָשָׂר אוֹ לְשֶׁלְּמַעְלָה מִמֶּנּוּ עֲשִׂירִי--לֹא נִתְקַדְּשׁוּ; אֲבָל אִם קָרָא לַתְּשִׁיעִי אוֹ לְאֶחָד עָשָׂר, עֲשִׂירִי--נִתְקַדְּשׁוּ.&nbsp; וְדָבָר זֶה, מִפִּי הַקַּבָּלָה נִשְׁמַע, שֶׁהַטְּעוּת מִתְקַדֶּשֶׁת בַּמַּעֲשֵׂר שֶׁלְּמַעְלָה מִמֶּנּוּ וְשֶׁלְּמַטָּה מִמֶּנּוּ, אֲבָל לֹא שֶׁלִּפְנֵיהֶם וְשֶׁלְּאַחֲרֵיהֶם.</p>

<p><b>ח,ב</b>&nbsp;&nbsp;אַפִלּוּ קָרָא לַתְּשִׁיעִי עֲשִׂירִי, וְלַעֲשִׂירִי תְּשִׁיעִי, וְלָאַחַד עָשָׂר עֲשִׂירִי, בֵּין בִּטְעוּת בֵּין בְּכַוָּנָה--שְׁלָשְׁתָּן מְקֻדָּשִׁין.&nbsp; [ב] וְהֵיאַךְ דִּינָם:&nbsp; הַתְּשִׁיעִי--אֵינוּ קָרֵב, אֵלָא נֶאֱכָל בְּמוּמוֹ; וְהָעֲשִׂירִי, מַעֲשֵׂר.&nbsp; וְהָאַחַד עָשָׂר--יִקָּרֵב שְׁלָמִים, וְטָעוּן נְסָכִים כַּשְּׁלָמִים; וְאֵינוּ עוֹשֶׂה תְּמוּרָה, מִפְּנֵי שְׁהוּא עַצְמוֹ כִּתְמוּרָה.</p>

<p><b>ח,ג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַמּוֹנֶה הוּא בַּעַל הַבְּהֵמוֹת; אֲבָל הָעוֹשֶׂה שָׁלִיחַ לְעַשַּׂר לוֹ, וְטָעָה בֵּין בִּתְשִׁיעִי בֵּין בְּאַחַד עָשָׂר--אֵין מִתְקַדֵּשׁ אֵלָא הָעֲשִׂירִי הַוַּדַּאי בִּלְבָד:&nbsp; שֶׁלֹּא עָשָׂהוּ שָׁלִיחַ לִטְעוֹת וּלְהַפְסִיד, אֵלָא לְקַדַּשׁ כָּרָאוּי.</p>

<p><b>ח,ד</b>&nbsp;&nbsp;[ג] זֶה שֶׁאָמַרְנוּ שְׁאִם קָרָא לְאַחַד עָשָׂר עֲשִׂירִי, נִתְקַדַּשׁ--בְּשֶׁקָּרָא לַעֲשִׂירִי תְּשִׁיעִי; אֲבָל אִם קָרָא לַעֲשִׂירִי עֲשִׂירִי, וְקָרָא אַחֲרָיו לְאַחַד עָשָׂר עֲשִׂירִי--לֹא נִתְקַדַּשׁ אַחַד עָשָׂר:&nbsp; שֶׁהֲרֵי הָעֲשִׂירִי הַוַּדַּאי, לֹא עָקַר שֵׁם עֲשִׂירִי מֵעָלָיו.</p>

<p><b>ח,ה</b>&nbsp;&nbsp;וְאַפִלּוּ יָצָא הָעֲשִׂירִי, וְלֹא קְרָאָהוּ, לֹא עֲשִׂירִי וְלֹא אַחַד עָשָׂר, אֵלָא שָׁתַק, וְאַחַר כָּךְ יָצָא אַחַד עָשָׂר, וּקְרָאָהוּ עֲשִׂירִי--לֹא נִתְקַדַּשׁ:&nbsp; שֶׁהָעֲשִׂירִי, מֵעַצְמוֹ יִתְקַדַּשׁ; וְאַף עַל פִּי שֶׁלֹּא קְרָאָהוּ עֲשִׂירִי, הוֹאִיל וְלֹא עָקַר שֵׁם עֲשִׂירִי מֵעָלָיו, אֵין אַחַד עָשָׂר מִתְקַדֵּשׁ.</p>

<p><b>ח,ו</b>&nbsp;&nbsp;[ד] יָצְאוּ תְּשִׁיעִי וַעֲשִׂירִי כְּאֶחָד--בֵּין שֶׁקָּרָא שְׁנֵיהֶם עֲשִׂירִי, בֵּין שֶׁקְּרָאָן תְּשִׁיעִי--שְׁנֵיהֶם מְקֻדָּשִׁין; וְיֵאָכְלוּ בְּמוּמָן, וְאֵינָן קְרֵבִין.&nbsp; וְכֵן אִם יָצָא עֲשִׂירִי וְאַחַד עָשָׂר כְּאֶחָד--אִם קְרָאָן עֲשִׂירִי--הֲרֵי עֲשִׂירִי וְאַחַד עָשָׂר מְעֹרָבִין זֶה בְּזֶה, וְהֶן כְּמוֹ מַעֲשֵׂר שֶׁנִּתְעָרַב בִּשְׁלָמִים, שֶׁיֵּאָכְלוּ בְּמוּמָן, כְּמוֹ שֶׁבֵּאַרְנוּ בְּהִלְכּוֹת פְּסוּלֵי הַמֻּקְדָּשִׁין; וְאִם קְרָאָן אַחַד עָשָׂר--הֲרֵי הָעֲשִׂירִי וְהַחֻלִּין מְעֹרָבִין זֶה בְּזֶה, וְיֵאָכְלוּ בְּמוּמָן.</p>

<p><b>ח,ז</b>&nbsp;&nbsp;[ה] הִתְחִיל לִמְנוֹת, וְיָצְאוּ תְּחִלָּה שְׁנַיִם שְׁהֶן רִאשׁוֹן וְשֵׁנִי--הֲרֵי זֶה מוֹנֶה הַכֹּל זוֹג זוֹג, וּמְקַדֵּשׁ זוֹג עֲשִׂירִי; וְכֵן אִם מְנָיָן שְׁלוֹשָׁה שְׁלוֹשָׁה בְּכָל פַּעַם וּפַעַם, אוֹ חֲמִשָּׁה חֲמִשָּׁה--מְקַדֵּשׁ הַכַּת הָעֲשִׂירִית.</p>

<p><b>ח,ח</b>&nbsp;&nbsp;[ו] יָצְאוּ בַּתְּחִלָּה שְׁנַיִם, וּמָנָה אוֹתָן אֶחָד, וְקָרָא הַשְּׁלִישִׁי שֶׁיָּצָא אַחֲרֵיהֶן שֵׁנִי, וּמָנָה כֵּן כְּדַרְכּוֹ אֶחָד אֶחָד--הֲרֵי הַתְּשִׁיעִי וְהָעֲשִׂירִי מְקֻדָּשִׁין, וְיֵאָכְלוּ בְּמוּמָן:&nbsp; הַתְּשִׁיעִי--מִפְּנֵי שְׁהוּא הָעֲשִׂירִי הַוַּדַּאי, שֶׁהֲרֵי שְׁנַיִם יָצְאוּ בַּתְּחִלָּה; וְזֶה שֶׁקְּרָאוֹ עֲשִׂירִי--הוּא אַחַד עָשָׂר, וְהַקּוֹרֶא לְאַחַד עָשָׂר עֲשִׂירִי, נִתְקַדַּשׁ כְּמוֹ שֶׁבֵּאַרְנוּ.</p>

<p><b>ח,ט</b>&nbsp;&nbsp;[ז] מְנָיָן לְמַפְרֵעַ, כְּגוֹן שֶׁיָּצָא רִאשׁוֹן וְאָמַר עֲשָׂרָה, וְיָצָא שֵׁנִי וְאָמַר תִּשְׁעָה, עַד שֶׁיָּצָא הָעֲשִׂירִי וּמָנָה אֶחָד--הֲרֵי זֶה קָדוֹשׁ, שֶׁהָעֲשִׂירִי מֵאֵלָיו יִתְקַדַּשׁ.</p>

<p><b>ח,י</b>&nbsp;&nbsp;[ח] קָרָא לַתְּשִׁיעִי עֲשִׂירִי, וְנִשְׁאַר הָעֲשִׂירִי בַּדִּיר--הַתְּשִׁיעִי יֵאָכֵל בְּמוּמוֹ.&nbsp; וְזֶה שֶׁנִּשְׁאַר בַּדִּיר מַעֲשֵׂר--אַף עַל פִּי שֶׁלֹּא יָצָא וְלֹא בֵּרְרוֹ, שֶׁהָעֲשִׂירִי מֵאֵלָיו יִתְקַדַּשׁ.&nbsp; מֵת הָעֲשִׂירִי בַּדִּיר, הַתְּשִׁיעִי יֵאָכֵל בְּמוּמוֹ; וְכָל הַשְּׁמוֹנָה שֶׁיָּצְאוּ וְנִמְנוּ פְּטוּרִין, אַף עַל פִּי שֶׁלֹּא נִתְקַדַּשׁ עֲשִׂירִי שֶׁלָּהֶן לִקָּרֵב אֵלָא מֵת קֹדֶם שֶׁיָּצָא--שֶׁהַמִּנְיָן הָרָאוּי פּוֹטֵר.</p>

<p><b>ח,יא</b>&nbsp;&nbsp;[ט] הִכְנִיס עֲשָׂרָה טְלָאִים לַדִּיר, וְהָיָה מוֹנֶה וְהוֹלֵךְ, וּמֵת אֶחָד מִן הַמְּנוּיִין--מוֹנֶה וּמַשְׁלִים כְּדַרְכּוֹ וּמְקַדֵּשׁ עֲשִׂירִי, אַף עַל פִּי שְׁאֵין שָׁם עַתָּה חַיִּים אֵלָא תִּשְׁעָה.&nbsp; [י] מֵת אֶחָד מֵאֵלּוּ שֶׁבְּתוֹךְ הַדִּיר--אֵלּוּ שֶׁנִּמְנוּ פְּטוּרִין, מִפְּנֵי שֶׁהַמִּנְיָן הָרָאוּי לְמַעֲשֵׂר פּוֹטֵר, אַף עַל פִּי שֶׁלֹּא הִפְרִישׁ עֲלֵיהֶן, כְּמוֹ שֶׁבֵּאַרְנוּ; וְאֵלּוּ שֶׁבְּתוֹךְ הַדִּיר--מַנִּיחָן לְגֹרֶן אַחֵר, עַד שֶׁיִּצְטָרְפוּ לַאֲחֵרִים.</p>

<p><b>ח,יב</b>&nbsp;&nbsp;וְכֵן מִי שֶׁהָיוּ לוֹ אַרְבָּעָה עָשָׂר טְלָאִים, וְהִכְנִיסָן לַדִּיר, וְיָצְאוּ אַרְבָּעָה, וּמָנָה אוֹתָן בְּפֶתַח זֶה, וְיָצְאוּ שִׁשָּׁה וּמָנָה אוֹתָן מִפֶּתַח אַחֵר, וְנִשְׁאֲרוּ שָׁם אַרְבָּעָה בְּתוֹךְ הַדִּיר--אִם יָצְאוּ הָאַרְבָּעָה הַנִּשְׁאָרִים מִן הַפֶּתַח שֶׁיָּצְאוּ בּוֹ הַשִּׁשָּׁה--נוֹטֵל מֵהֶן אֶחָד, וְכֻלָּן פְּטוּרִין:&nbsp; שֶׁאוֹתָן הָאַרְבָּעָה שֶׁיָּצְאוּ תְּחִלָּה מִפֶּתַח רִאשׁוֹן, מִנְיָן הָרָאוּי פְּטָרָן.&nbsp; וְאִם יָצְאוּ אֵלּוּ הָאַרְבָּעָה הַנִּשְׁאָרִים מִן הַפֶּתַח שֶׁיָּצְאוּ בּוֹ הָאַרְבָּעָה תְּחִלָּה--הֲרֵי אוֹתָן הָאַרְבָּעָה שֶׁיָּצְאוּ בַּתְּחִלָּה, וְאוֹתָן הַשִּׁשָּׁה שֶׁיָּצְאוּ אַחֲרֵיהֶן בַּפֶּתַח הַשֵּׁנִי, פְּטוּרִין, שֶׁכָּל אֶחָד מֵהֶן נִמְנָה מִנְיָן הָרָאוּי לְמַעֲשֵׂר, שֶׁהֲרֵי נִשְׁאַר שָׁם בַּדִּיר אֲחֵרִים לְהַשְׁלִים הַמִּנְיָן וּלְעַשַּׂר; אֲבָל אֵלּוּ הָאַרְבָּעָה שֶׁנִּשְׁאֲרוּ--אַף עַל פִּי שֶׁיָּצְאוּ וְנִמְנוּ מִפֶּתַח הָרִאשׁוֹן--אֵינוּ מִנְיָן הָרָאוּי, לְפִיכָּךְ מִצְטָרְפִין לְגֹרֶן אַחֵר.</p>

<p><b>ח,יג</b>&nbsp;&nbsp;יָצְאוּ אַרְבָּעָה מִפֶּתַח זֶה, וְאַרְבָּעָה מִפֶּתַח שֵׁנִי, וְנִשְׁאֲרוּ שָׁם שִׁשָּׁה--אִם יָצְאוּ הַשִּׁשָּׁה מֵאַחַד מִשְּׁנֵי הַפְּתָחִים--נוֹטֵל מֵהֶן אֶחָד מַעֲשֵׂר, וְכֻלָּן פְּטוּרִין.&nbsp; וְאִם יָצְאוּ הַשִּׁשָּׁה בִּשְׁנֵי הַפְּתָחִים--הֲרֵי הַשִּׁשָּׁה מִצְטָרְפִין לְגֹרֶן אַחֵר, וְהַשְּׁמוֹנָה שֶׁיָּצְאוּ תְּחִלָּה מִכָּאן וּמִכָּאן פְּטוּרִין:&nbsp; שֶׁכָּל אַרְבָּעָה מֵהֶן נִמְנוּ מִנְיָן הָרָאוּי לְהַשְׁלִים עָלָיו עֲשָׂרָה וּלְעַשַּׂר, שֶׁהֲרֵי שִׁשָּׁה הָיוּ שָׁם נִשְׁאָרִים בְּתוֹךְ הַדִּיר.</p>

<p><b>ח,יד</b>&nbsp;&nbsp;[יא] הָיוּ לוֹ תִּשְׁעָה עָשָׂר טְלָאִים בְּתוֹךְ הַדִּיר, וְיָצְאוּ תִּשְׁעָה בְּפֶתַח זֶה, וְתִשְׁעָה בְּפֶתַח שֵׁנִי--נוֹטֵל הָאֶחָד לְשֵׁם מַעֲשֵׂר, וְכֻלָּן פְּטוּרִין:&nbsp; שֶׁאוֹתָן הַתִּשְׁעָה נִמְנוּ מִנְיָן הָרָאוּי.</p>

<p><b>ח,טו</b>&nbsp;&nbsp;[יב] הָיָה מוֹנֶה, וְהוֹצִיא הַטָּלֶה רֹאשׁוֹ וְרֻבּוֹ מִן הַדִּיר וְחָזַר--הֲרֵי הוּא כְּמָנוּי לְכָל דָּבָר.&nbsp; [יג] הָיָה מוֹנֶה, וְהִפְסִיק הַמִּנְיָן מִפְּנֵי חֲבֵרוֹ שֶׁדִּבַּר עִמּוֹ, אוֹ שֶׁחָשֵׁכָה לֵילֵי שַׁבָּת--הֲרֵי זֶה חוֹזֵר וּמַשְׁלִים מִנְיָנוֹ אַחַר כֵּן.</p>

<p><b>ח,טז</b>&nbsp;&nbsp;[יד] הָיָה מוֹנֶה הַיּוֹצְאִין אֶחָד אֶחָד, וּמְקַדֵּשׁ עֲשִׂירִי, וְקָפַץ אֶחָד מִן הַמְּנוּיִין לְתוֹךְ הַדִּיר, לְתוֹךְ אֵלּוּ שֶׁעֲדַיִן לֹא נִמְנוּ וְלֹא נִתְעַשְּׂרוּ--נִפְטְרוּ הַכֹּל:&nbsp; שֶׁכָּל אֶחָד מֵהֶן סְפֵק אִם הוּא הַמָּנוּי שֶׁקָּפַץ אוֹ אַחֵר, וּכְבָר בֵּאַרְנוּ שֶׁכָּל הַמְּנוּיִין פְּטוּרִין.&nbsp; [טו] קָפַץ אֶחָד מִן הָעֲשִׂירִיִּים לְתוֹךְ הַדִּיר--כֻּלָּן יִרְעוּ עַד שֶׁיִּפֹּל בָּהֶן מוּם, וְיֵאָכְלוּ בְּמוּמָן.
<br>&nbsp;</p>
</div>
</body></html>
