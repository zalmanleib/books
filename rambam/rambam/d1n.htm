<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר משפטים - הלכות שכירות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>אוֹדְךָ, בְּיֹשֶׁר לֵבָב--בְּלָמְדִי, מִשְׁפְּטֵי צִדְקֶךָ (תהילים קיט,ז).
<br>&nbsp;</p>

<h1>סֵפֶר שְׁלוֹשָׁה עָשָׂר וְהוּא סֵפֶר מִשְׁפָּטִים</h1>
<br>
<p>הִלְכּוֹתָיו חָמֵשׁ, וְזֶה הוּא סִדּוּרָן:&nbsp; הִלְכּוֹת שְׂכִירוּת, הִלְכּוֹת שְׁאֵלָה וּפִקָּדוֹן, הִלְכּוֹת מַלְוֶה וְלוֹוֶה, הִלְכּוֹת טוֹעֵן וְנִטְעָן, הִלְכּוֹת נְחָלוֹת.</p>

<p><b>הִלְכּוֹת שְׂכִירוּת</b>.&nbsp; יֵשׁ בִּכְלָלָן שֶׁבַע מִצְווֹת--שָׁלוֹשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) דִּין שָׂכִיר וְשׁוֹמֵר שָׂכָר; (ב) לִתֵּן שְׂכַר שָׂכִיר בְּיוֹמוֹ; (ג) שֶׁלֹּא יְאַחַר שְׂכַר שָׂכִיר אַחַר זְמַנּוֹ; (ד) שֶׁיֹּאכַל הַשָּׂכִיר מִן הַמְּחֻבָּר שֶׁעוֹשֶׂה בּוֹ; (ה) שֶׁלֹּא יֹאכַל הַשָּׂכִיר מִן הַמְּחֻבָּר שֶׁלֹּא בְּשָׁעַת גְּמָר מְלָאכָה; (ו) שֶׁלֹּא יוֹלִיךְ הַשָּׂכִיר בְּיָדוֹ יָתֵר עַל מַה שֶׁאָכַל; (ז) שֶׁלֹּא יַחְסֹם שׁוֹר בְּדִישׁוֹ, וְכֵן שְׁאָר בְּהֵמָה.</p>

<p><b>הִלְכּוֹת שְׁאֵלָה וּפִקָּדוֹן</b>.&nbsp; יֵשׁ בִּכְלָלָן שְׁתֵּי מִצְווֹת עֲשֵׂה:&nbsp; (א) דִּין הַשּׁוֹאֵל; (ב) דִּין שׁוֹמֵר חִנָּם.</p>

<p><b>הִלְכּוֹת מַלְוֶה וְלוֹוֶה</b>.&nbsp; יֵשׁ בִּכְלָלָן שְׁתֵּים עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַלְווֹת לְעָנִי וּמָךְ; (ב) שֶׁלֹּא יִגֹּשׂ אוֹתוֹ; (ג) לִנְגֹשׂ אֶת הַנָּכְרִי; (ד) שֶׁלֹּא יְמַשְׁכַּן בַּעַל חוֹב בִּזְרוֹעַ; (ה) לְהַחְזִיר הַמַּשְׁכּוֹן לִבְעָלָיו, בִּזְמָן שְׁהוּא צָרִיךְ לוֹ; (ו) שֶׁלֹּא יְאַחַר הַמַּשְׁכּוֹן מִבְּעָלָיו הֶעָנִי, בְּעֵת שְׁהוּא צָרִיךְ לוֹ; (ז) שֶׁלֹּא יַחְבֹּל אַלְמָנָה; (ח) שֶׁלֹּא יַחְבֹּל כֵּלִים שֶׁעוֹשִׂין בָּהֶן אֹכֶל נֶפֶשׁ; (ט) שֶׁלֹּא יִתֵּן הַמַּלְוֶה בְּרִבִּית; (י) שֶׁלֹּא יִלְוֶה הַלּוֹוֶה בְּרִבִּית; (יא) שֶׁלֹּא יִתְעַסַּק אָדָם בֵּין מַלְוֶה וְלוֹוֶה בְּרִבִּית, וְלֹא יָעִיד בֵּינֵיהֶן, וְלֹא יִכְתֹּב שְׁטָר, וְלֹא יַעֲרֹב; (יב) לִלְווֹת מִן הַנָּכְרִי וּלְהַלְווֹת לוֹ בְּרִבִּית.</p>

<p><b>הִלְכּוֹת טוֹעֵן וְנִטְעָן</b>.&nbsp; מִצְוַת עֲשֵׂה אַחַת, וְהִיא דִּין טוֹעֵן וּמוֹדֶה אוֹ כּוֹפֵר.</p>

<p><b>הִלְכּוֹת נְחָלוֹת</b>.&nbsp; מִצְוַת עֲשֵׂה אַחַת, וְהִיא דִּין סֵדֶר נְחָלוֹת.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שָׁלוֹשׁ וְעֶשְׂרִים--מֵהֶן אַחַת עֶשְׂרֵה מִצְווֹת עֲשֵׂה, וּשְׁתֵּיִם עֶשְׂרֵה מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת שְׂכִירוּת</h1>

<p>יֵשׁ בִּכְלָלָן שֶׁבַע מִצְווֹת--שָׁלוֹשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) דִּין שָׂכִיר וְשׁוֹמֵר שָׂכָר; (ב) לִתֵּן שְׂכַר שָׂכִיר בְּיוֹמוֹ; (ג) שֶׁלֹּא יְאַחַר שְׂכַר שָׂכִיר אַחַר זְמַנּוֹ; (ד) שֶׁיֹּאכַל הַשָּׂכִיר מִן הַמְּחֻבָּר שֶׁעוֹשֶׂה בּוֹ; (ה) שֶׁלֹּא יֹאכַל הַשָּׂכִיר מִן הַמְּחֻבָּר שֶׁלֹּא בְּשָׁעַת גְּמָר מְלָאכָה; (ו) שֶׁלֹּא יוֹלִיךְ הַשָּׂכִיר בְּיָדוֹ יָתֵר עַל מַה שֶׁאָכַל; (ז) שֶׁלֹּא יַחְסֹם שׁוֹר בְּדִישׁוֹ, וְכֵן שְׁאָר בְּהֵמָה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׂכִירוּת פֵּרֶק א</h2>

<p><b>א,א</b>&nbsp;&nbsp;אַרְבָּעָה שׁוֹמְרִים נֶאְמְרוּ בַּתּוֹרָה, וּשְׁלוֹשָׁה דִּינִין יֵשׁ לָהֶם; וְאֵלּוּ הֶן הָאַרְבָּעָה שׁוֹמְרִין--שׁוֹמֵר חִנָּם, וְהַשּׁוֹאֵל, וְנוֹשֵׂא שָׂכָר, וְהַשּׂוֹכֵר.&nbsp; [ב] וְאֵלּוּ הֶן שְׁלוֹשָׁה דִּינִין שֶׁלָּהֶן:&nbsp; שׁוֹמֵר חִנָּם שֶׁנִּגְנַב הַפִּקָּדוֹן מִמֶּנּוּ, אוֹ אָבַד, וְאֵין צָרִיךְ לוֹמַר אִם נֶאֱנַס הַפִּקָּדוֹן אֹנֶס גָּדוֹל, כְּגוֹן שֶׁהָיְתָה בְּהֵמָה וּמֵתָה אוֹ נִשְׁבָּת--הֲרֵי זֶה נִשְׁבָּע שֶׁשָּׁמַר כְּדֶרֶךְ הַשּׁוֹמְרִין, וּפָטוּר:&nbsp; שֶׁנֶּאֱמָר "וְגֻנַּב, מִבֵּית הָאִישׁ .&nbsp;.&nbsp;. וְנִקְרַב בַּעַל-הַבַּיִת אֶל-הָאֱלֹהִים" (שמות כב,ו-ז).</p>

<p><b>א,ב</b>&nbsp;&nbsp;הַשּׁוֹאֵל מְשַׁלֵּם הַכֹּל--בֵּין שֶׁאָבַד דָּבָר הַשָּׁאוּל, אוֹ נִגְנַב, בֵּין שֶׁאֵרְעוֹ אֹנֶס גָּדוֹל מִזֶּה, כְּגוֹן שֶׁמֵּתָה הַבְּהֵמָה הַשְּׁאוּלָה אוֹ נִשְׁבְּרָה אוֹ נִשְׁבָּת:&nbsp; שֶׁכָּךְ כָּתוּב בַּשּׁוֹאֵל "וְנִשְׁבַּר אוֹ-מֵת; בְּעָלָיו אֵין-עִמּוֹ, שַׁלֵּם יְשַׁלֵּם" (שמות כב,יג).</p>

<p><b>א,ג</b>&nbsp;&nbsp;נוֹשֵׂא שָׂכָר אוֹ הַשּׂוֹכֵר, שְׁנֵיהֶם דִּין אֶחָד יֵשׁ לָהֶן:&nbsp; אִם נִגְנַב אוֹ אָבַד הַדָּבָר הַשָּׂכוּר, אוֹ שֶׁנָּטַל שָׂכָר עַל שְׁמִירָתוֹ--הֲרֵי אֵלּוּ מְשַׁלְּמִין.&nbsp; וְאִם אֵרְעוֹ אֹנֶס גָּדוֹל מִזֶּה--כְּגוֹן שֶׁהָיְתָה בְּהֵמָה וּמֵתָה, אוֹ נִשְׁבְּרָה, אוֹ נִשְׁבָּת, אוֹ נִטְרְפָה--הֲרֵי אֵלּוּ נִשְׁבָּעִין שֶׁנֶּאְנְסָה, וּפְטוּרִין:&nbsp; שֶׁנֶּאֱמָר "וּמֵת אוֹ-נִשְׁבַּר אוֹ-נִשְׁבָּה, אֵין רֹאֶה.&nbsp; שְׁבֻעַת ה', תִּהְיֶה בֵּין שְׁנֵיהֶם .&nbsp;.&nbsp;." (שמות כב,ט-י), וְנֶאֱמָר "אִם-גָּנֹב יִגָּנֵב, מֵעִמּוֹ--יְשַׁלֵּם, לִבְעָלָיו.&nbsp; אִם-טָרֹף יִטָּרֵף .&nbsp;.&nbsp;." (שמות כב,יא-יב).</p>

<p><b>א,ד</b>&nbsp;&nbsp;נִמְצֵאתָ אוֹמֵר, שׁוֹמֵר חִנָּם נִשְׁבָּע עַל הַכֹּל; וְהַשּׁוֹאֵל מְשַׁלֵּם אֶת הַכֹּל, חוּץ מִן הַמֵּתָה בְּשָׁעַת מְלָאכָה כְּמוֹ שֶׁיִּתְבָּאַר.&nbsp; נוֹשֵׂא שָׂכָר וְהַשּׂוֹכֵר מְשַׁלְּמִין אֶת הָאֲבֵדָה וְאֶת הַגְּנֵבָה, וְנִשְׁבָּעִין עַל הָאֻנְסִין הַגְּדוֹלִים כְּגוֹן שְׁבוּרָה וּשְׁבוּיָה וּמֵתָה וּטְרֵפָה, אוֹ שֶׁאָבַד הַדָּבָר בִּסְפִינָה שֶׁטָּבְעָה בַּיָּם, אוֹ נִלְקַח בְּלִסְטִיס מְזֻיָּן, וְכָל כַּיּוֹצֶא בְּאֵלּוּ מִשְּׁאָר אֻנְסִין גְּדוֹלִים.</p>

<p><b>א,ה</b>&nbsp;&nbsp;[ג] הַמַּפְקִיד אֵצֶל חֲבֵרוֹ בֵּין בְּחִנָּם בֵּין בְּשָׂכָר, אוֹ הִשְׁאִילוֹ, אוֹ הִשְׂכִּירוֹ--אִם שָׁאַל הַשּׁוֹמֵר אֶת הַבְּעָלִים עִם הַדָּבָר שֶׁלָּהֶן, אוֹ שְׂכָרָן--הֲרֵי הַשּׁוֹמֵר פָּטוּר מִכְּלוּם:&nbsp; אַפִלּוּ פָּשַׁע בַּדָּבָר שֶׁשָּׁמַר, וְאָבַד מֵחֲמַת הַפְּשִׁיעָה--הֲרֵי זֶה פָּטוּר, שֶׁנֶּאֱמָר "אִם-בְּעָלָיו עִמּוֹ, לֹא יְשַׁלֵּם:&nbsp; אִם-שָׂכִיר הוּא, בָּא בִּשְׂכָרוֹ" (שמות כב,יד).</p>

<p><b>א,ו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁשָּׁאַל הַבְּעָלִים אוֹ שְׂכָרָן בְּעֵת שֶׁנָּטַל הַחֵפֶץ, אַף עַל פִּי שְׁאֵין הַבְּעָלִים שָׁם עִמּוֹ בְּעֵת הַגְּנֵבָה וְהָאֲבֵדָה, אוֹ בְּעֵת שֶׁנֶּאֱנַס.&nbsp; אֲבָל אִם נָטַל הַחֵפֶץ, וְנַעֲשָׂה עָלָיו שׁוֹמֵר תְּחִלָּה, וְאַחַר שֶׁבָּא לִרְשׁוּתוֹ שָׂכַר הַבְּעָלִים, אוֹ שְׁאָלָן--אַף עַל פִּי שֶׁהָיוּ הַבְּעָלִים עוֹמְדִין שָׁם בְּעֵת שֶׁנֶּאֱנַס הַדָּבָר הַשָּׁמוּר, הֲרֵי זֶה מְשַׁלֵּם:&nbsp; שֶׁנֶּאֱמָר "בְּעָלָיו אֵין-עִמּוֹ, שַׁלֵּם יְשַׁלֵּם" (שמות כב,יג).&nbsp; מִפִּי הַשְּׁמוּעָה לָמְדוּ, הָיָה עִמּוֹ בְּשָׁעַת הַשְּׁאֵלָה--אַף עַל פִּי שְׁאֵינוּ בְּעֵת הַגְּנֵבָה וְהַמִּיתָה, פָּטוּר; לֹא הָיָה עִמּוֹ בְּשָׁעַת הַשְּׁאֵלָה--אַף עַל פִּי שֶׁהָיָה עִמּוֹ בְּעֵת הַמִּיתָה אוֹ הַשְּׁבִיָּה, חַיָּב.&nbsp; וְהוּא הַדִּין לִשְׁאָר הַשּׁוֹמְרִים, שֶׁכֻּלָּן בַּבְּעָלִים פְּטוּרִין; אַפִלּוּ פְּשִׁיעָה בַּבְּעָלִים, פָּטוּר.</p>

<p><b>א,ז</b>&nbsp;&nbsp;[ד] כָּל שׁוֹמֵר שֶׁפָּשַׁע בִּתְחִלָּתוֹ--אַף עַל פִּי שֶׁנֶּאֱנַס בְּסוֹפוֹ, חַיָּב כְּמוֹ שֶׁיִּתְבָּאַר.&nbsp; וְאֵין הַשּׁוֹאֵל רַשָּׁאי לְהַשְׁאִיל; אַפִלּוּ שָׁאַל סֵפֶר תּוֹרָה, שֶׁכָּל קוֹרֶא בּוֹ עוֹשֶׂה מִצְוָה--לֹא יַשְׁאִילֶנּוּ לְאַחֵר.&nbsp; וְכֵן אֵין הַשּׂוֹכֵר רַשָּׁאי לְהַשְׂכִּיר; אַפִלּוּ הִשְׂכִּירוֹ סֵפֶר תּוֹרָה, לֹא יַשְׂכִּירֶנּוּ לְאַחֵר:&nbsp; שֶׁהֲרֵי זֶה אוֹמֵר לוֹ, אֵין רְצוֹנִי שֶׁיִּהְיֶה פִּקְדוֹנִי בְּיַד אַחֵר.</p>

<p><b>א,ח</b>&nbsp;&nbsp;עָבַר הַשּׁוֹמֵר וּמָסַר לְשׁוֹמֵר שֵׁנִי--אִם יֵשׁ עֵדִים שֶׁשְּׁמָרָהּ הַשּׁוֹמֵר הַשֵּׁנִי כְּדֶרֶךְ הַשּׁוֹמְרִין, וְנֶאֱנַס--פָּטוּר הַשּׁוֹמֵר הָרִאשׁוֹן, שֶׁהֲרֵי יֵשׁ עֵדִים שֶׁנֶּאֱנַס.&nbsp; וְאִם אֵין שָׁם עֵדִים--חַיָּב הַשּׁוֹמֵר הָרִאשׁוֹן לְשַׁלַּם לַבְּעָלִים, מִפְּנֵי שֶׁמָּסַר לְשׁוֹמֵר אַחֵר; וְיַעֲשֶׂה הוּא דִּין, עִם הַשּׁוֹמֵר הַשֵּׁנִי.&nbsp; אַפִלּוּ הָיָה הָרִאשׁוֹן שׁוֹמֵר חִנָּם, וּמָסַר לְשׁוֹמֵר שָׂכָר--חַיָּב:&nbsp; שֶׁהֲרֵי יֵשׁ לְבַעַל הַחֵפֶץ לוֹמַר לוֹ, אַתָּה נֶאֱמָן אֶצְלִי לְהִשָּׁבַע, וְזֶה אֵינוּ נֶאֱמָן.</p>

<p><b>א,ט</b>&nbsp;&nbsp;לְפִיכָּךְ אִם הָיָה דֶּרֶךְ הַבְּעָלִים לְהַפְקִיד תָּמִיד דָּבָר זֶה אֵצֶל הַשּׁוֹמֵר הַשֵּׁנִי, הֲרֵי הַשּׁוֹמֵר הָרִאשׁוֹן פָּטוּר מִלְּשַׁלַּם--שֶׁהֲרֵי הוּא אוֹמֵר לַבְּעָלִים, זֶה הַדָּבָר שֶׁהִפְקַדְתֶּם אֶצְלִי אוֹ הִשְׁאַלְתֶּם, אֶמֶשׁ הֲיִיתֶם מַפְקִידִין אוֹתוֹ, אֵצֶל זֶה שֶׁהִפְקַדְתִּי אֲנִי אֶצְלוֹ:&nbsp; וְהוּא, שֶׁלֹּא יְמַעַט שְׁמִירָתוֹ.</p>

<p><b>א,י</b>&nbsp;&nbsp;כֵּיצַד יְמַעַט שְׁמִירָתוֹ:&nbsp; כְּגוֹן שֶׁהָיָה מֻפְקָד אֶצְלוֹ בְּשָׂכָר, וְהִפְקִידוֹ אֵצֶל אוֹתוֹ הַשֵּׁנִי בְּחִנָּם, אוֹ שֶׁהָיָה שָׁאוּל אֶצְלוֹ, וְהִפְקִידוֹ אֵצֶל אוֹתוֹ הַשֵּׁנִי בְּשָׂכָר--הוֹאִיל וּמִעַט שְׁמִירָתוֹ, פּוֹשֵׁעַ הוּא וּמְשַׁלֵּם, אַף עַל פִּי שֶׁשָּׁאַל אוֹ שֶׁשָּׂכַר בַּבְּעָלִים, שֶׁהֲרֵי הוֹצִיא הַדָּבָר הַשָּׁמוּר מִיָּדוֹ לְיַד שׁוֹמֵר אַחֵר.&nbsp; [ה] וְאִם הֵבִיא הַשּׁוֹמֵר הַשֵּׁנִי רְאָיָה שֶׁיִּפָּטֵר בָּהּ שׁוֹמֵר רִאשׁוֹן, כְּדִין שְׁמִירָתוֹ--הֲרֵי זֶה פָּטוּר.</p>

<p><b>א,יא</b>&nbsp;&nbsp;כֵּיצַד:&nbsp; שׁוֹמֵר שָׂכָר שֶׁנָּתַן הַבְּהֵמָה הַשְּׁמוּרָה אֶצְלוֹ לְשׁוֹמֵר חִנָּם--אִם הֵבִיא הַשּׁוֹמֵר הַשֵּׁנִי עֵדִים שֶׁמֵּתָה הַבְּהֵמָה כְּדַרְכָּהּ, הֲרֵי הַשּׁוֹמֵר הָרִאשׁוֹן פָּטוּר; וְכֵן כָּל כַּיּוֹצֶא בְּזֶה.</p>

<p><b>א,יב</b>&nbsp;&nbsp;[ו] שׁוֹמֵר שֶׁמָּסַר לְשׁוֹמֵר אַחֵר, וְהוֹסִיף בִּשְׁמִירָתוֹ--הַהֲנָיָה לַבְּעָלִים.&nbsp; כֵּיצַד:&nbsp; הַשּׂוֹכֵר פָּרָה מֵחֲבֵרוֹ, וְהִשְׁאִילָהּ לְאַחֵר, וּמֵתָה כְּדַרְכָּהּ בְּיַד הַשּׁוֹאֵל--הוֹאִיל וְהַשּׁוֹאֵל חַיָּב בַּכֹּל, יַחְזְרוּ דְּמֵי הַפָּרָה לַבְּעָלִים, שְׁאֵין זֶה הַשּׂוֹכֵר עוֹשֶׂה סְחוֹרָה, בְּפָרָתוֹ שֶׁלַּחֲבֵרוֹ; וְכֵן כָּל כַּיּוֹצֶא בְּזֶה.</p>

<p><b>א,יג</b>&nbsp;&nbsp;הָיָה בְּיָדוֹ פִּקָּדוֹן, וּשְׁלָחוֹ בְּיַד אַחֵר לִבְעָלָיו--הוֹאִיל וְהַשּׁוֹמֵר הָרִאשׁוֹן חַיָּב בְּאַחְרָיוּתוֹ עַד שֶׁיַּגִּיעַ לְיַד הַבְּעָלִים--אִם בָּא לַחְזֹר וּלְהַחְזִיר הַפִּקָּדוֹן מִיַּד הַשּׁוֹמֵר הַשֵּׁנִי, מַחְזִיר.&nbsp; וְאִם הֻחְזַק הַשּׁוֹמֵר הָרִאשׁוֹן כַּפְרָן--אֵינוּ יָכוֹל לְהַחְזִיר הַפִּקָּדוֹן מִיַּד הַשּׁוֹמֵר הַשֵּׁנִי, אַף עַל פִּי שֶׁעֲדַיִן הַפִּקָּדוֹן בְּאַחְרָיוּתוֹ שֶׁלְּרִאשׁוֹן.
<br>&nbsp;</p>

<h2>הִלְכּוֹת שְׂכִירוּת פֵּרֶק ב</h2>

<p><b>ב,א</b>&nbsp;&nbsp;שְׁלוֹשָׁה דִּינִין הָאֲמוּרִין בַּתּוֹרָה בְּאַרְבָּעָה הַשּׁוֹמְרִין אֵינָן אֵלָא בַּמִּטַּלְטְלִין שֶׁלְּיִשְׂרָאֵל וְשֶׁלְּהִדְיוֹט:&nbsp; שֶׁנֶּאֱמָר "כֶּסֶף אוֹ-כֵלִים" (שמות כב,ו) "וְכָל-בְּהֵמָה" (שמות כב,ט)--יָצְאוּ קַרְקָעוֹת, וְיָצְאוּ הָעֲבָדִים שֶׁהֻקְּשׁוּ לַקַּרְקָעוֹת, וְיָצְאוּ הַשְּׁטָרוֹת שְׁאֵין גּוּפָן מָמוֹן.&nbsp; וְנֶאֱמָר "כִּי-יִתֵּן אִישׁ אֶל-רֵעֵהוּ" (שמות כב,ו; שמות כב,ט)--יָצְאוּ הַהֶקְדֵּשׁוֹת, וְנִכְסֵי גּוֹיִים.</p>

<p><b>ב,ב</b>&nbsp;&nbsp;מִכָּאן אָמְרוּ חֲכָמִים, הָעֲבָדִים וְהַשְּׁטָרוֹת וְהַקַּרְקָעוֹת וְהַהֶקְדֵּשׁוֹת--שׁוֹמֵר חִנָּם שֶׁלָּהֶן אֵינוּ נִשְׁבָּע, וְנוֹשֵׂא שָׂכָר אוֹ שׂוֹכֵר אֵינוּ מְשַׁלֵּם; וְאִם קָנוּ מִיָּדוֹ, חַיָּב בְּאַחְרָיוּתָן.&nbsp; [ב] וְתִקְּנוּ חֲכָמִים שֶׁנִּשְׁבָּעִין עַל הַהֶקְדֵּשׁוֹת שְׁבוּעַת הַשּׁוֹמְרִין כְּעֵין שֶׁלַּתּוֹרָה, כְּדֵי שֶׁלֹּא יְזַלְזְלוּ בַּהֶקְדֵּשׁוֹת.</p>

<p><b>ב,ג</b>&nbsp;&nbsp;יֵרָאֶה לִי, שְׁאִם פָּשַׁע הַשּׁוֹמֵר בַּעֲבָדִים וְכַיּוֹצֶא בָּהֶן--חַיָּב לְשַׁלַּם, שְׁאֵינוּ פָּטוּר בַּעֲבָדִים וְקַרְקָעוֹת וּשְׁטָרוֹת אֵלָא מִדִּין הַגְּנֵבָה וְהָאֲבֵדָה וְהַמִּיתָה וְכַיּוֹצֶא בָּהֶן:&nbsp; שְׁאִם הָיָה שׁוֹמֵר חִנָּם עַל הַמִּטַּלְטְלִין וְנִגְנְבוּ אוֹ אָבְדוּ, יִשָּׁבַע, וּבַעֲבָדִים וְקַרְקָעוֹת וּשְׁטָרוֹת, פָּטוּר מִשְּׁבוּעָה; וְכֵן אִם הָיָה שׁוֹמֵר שָׂכָר שֶׁמְּשַׁלֵּם גְּנֵבָה וַאֲבֵדָה בְּמִטַּלְטְלִין, פָּטוּר מִלְּשַׁלַּם בְּאֵלּוּ.&nbsp; אֲבָל אִם פָּשַׁע--חַיָּב לְשַׁלַּם, שֶׁכָּל הַפּוֹשֵׁעַ מַזִּיק הוּא, וְאֵין הֶפְרֵשׁ בֵּין דִּין הַמַּזִּיק קַרְקָע, לְדִין הַמַּזִּיק מִטַּלְטְלִין.&nbsp; וְדִין אֱמֶת הוּא זֶה לַמְּבִינִים, וּבוֹ רָאוּי לָדוּן.</p>

<p><b>ב,ד</b>&nbsp;&nbsp;וְכֵן הוֹרוּ רִבּוֹתַי, שֶׁהַמּוֹסֵר כַּרְמוֹ לְשׁוֹמֵר, בֵּין בַּאֲרִיסוּת בֵּין בִּשְׁמִירַת חִנָּם, וְהִתְנָה עִמּוֹ שֶׁיַּחְפֹּר אוֹ יִזְמֹר אוֹ יְאַבַּק מִשֶּׁלּוֹ, וּפָשַׁע וְלֹא עָשָׂה--חַיָּב, כְּמִי שֶׁהִפְסִיד בַּיָּדַיִם.&nbsp; וְכֵן כָּל כַּיּוֹצֶא בְּזֶה, שֶׁהִפְסִיד בַּיָּדַיִם, חַיָּב עַל כָּל פָּנִים.</p>

<p><b>ב,ה</b>&nbsp;&nbsp;[ד] הַמּוֹסֵר לַחֲבֵרוֹ דָּבָר הַמְּחֻבָּר לַקַּרְקָע לִשְׁמֹר, אַפִלּוּ הָיוּ עֲנָבִים הָעוֹמְדוֹת לְהִבָּצֵר--הֲרֵי הֶן כַּקַּרְקָע בְּדִין הַשּׁוֹמְרִין.</p>

<p><b>ב,ו</b>&nbsp;&nbsp;[ה] הִפְקִיד הֶקְדֵּשׁ, וְאַחַר כָּךְ פָּדָהוּ וַהֲרֵי הוּא חֻלִּין בְּעֵת שֶׁנְּטָלוֹ מִיַּד הַשּׁוֹמֵר, אוֹ שֶׁהִשְׁאִילוֹ חֻלִּין, וְאַחַר כָּךְ הִקְדִּישׁ וְהוּא בְּיַד הַשּׁוֹאֵל, וְכֵן גּוֹי שֶׁהִפְקִיד, וְאַחַר כָּךְ נִתְגַּיַּר--כָּל אֵלּוּ אֵין בָּהֶן כָּל דִּינִי הַשּׁוֹמְרִין:&nbsp; עַד שֶׁתִּהְיֶה תְּחִלָּתָן וְסוֹפָן נִכְסֵי הִדְיוֹט, וְנִכְסֵי יִשְׂרָאֵל.</p>

<p><b>ב,ז</b>&nbsp;&nbsp;[ו] אֶחָד הָאִישׁ וְאֶחָד הָאִשָּׁה בְּדִין הַשּׁוֹמְרִין, בֵּין שֶׁהָיָה הַדָּבָר הַשָּׁמוּר שֶׁלָּאִשָּׁה, אוֹ שֶׁהָיָה בְּיַד הָאִשָּׁה.&nbsp; [ז] קָטָן שֶׁהִפְקִיד בְּיַד גָּדוֹל אוֹ הִשְׁאִילוֹ, הֲרֵי זֶה הַגָּדוֹל נִשְׁבָּע שְׁבוּעַת הַשּׁוֹמְרִים לַקָּטָן.&nbsp; הוֹרוּ רִבּוֹתַי שְׁאֵין זֶה נִשְׁבָּע בִּטְעָנַת הַקָּטָן, כְּדֵי שֶׁנֹּאמַר אֵין נִשְׁבָּעִין עַל טְעָנַת קָטָן, שֶׁכָּל הַשּׁוֹמְרִין, שְׁבוּעָתָן שְׁבוּעַת שֶׁמֶּא הִיא.</p>

<p><b>ב,ח</b>&nbsp;&nbsp;כְּדֶרֶךְ שֶׁתִּקְּנוּ מְשִׁיכָה בַּלָּקוֹחוֹת, כָּךְ תִּקְּנוּ מְשִׁיכָה בַּשּׁוֹמְרִין.&nbsp; הָאוֹמֵר לַחֲבֵרוֹ שְׁמֹר לִי זֶה, וְאָמַר לוֹ הַנַּח לְפָנַי--הֲרֵי זֶה שׁוֹמֵר חִנָּם.&nbsp; אָמַר לוֹ הַנַּח לְפָנֶיךָ, אוֹ הַנַּח סְתָם, אוֹ שֶׁאָמַר לוֹ הֲרֵי הַבַּיִת לְפָנֶיךָ--אֵינוּ לֹא שׁוֹמֵר חִנָּם וְלֹא שׁוֹמֵר שָׂכָר, וְאֵינוּ חַיָּב שְׁבוּעָה כְּלָל.&nbsp; אֲבָל מַחְרִים עַל מִי שֶׁלָּקַח הַפִּקָּדוֹן שֶׁלּוֹ, וְלֹא יַחְזִירוֹ לִבְעָלָיו.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ט</b>&nbsp;&nbsp;אֶחָד הַמַּפְקִיד אוֹ הַמַּשְׁאִיל אוֹ הַמַּשְׂכִּיר אֶת חֲבֵרוֹ בְּעֵדִים, אוֹ שֶׁלֹּא בְּעֵדִים--דִּין אֶחָד יֵשׁ לָהֶן:&nbsp; כֵּיוָן שֶׁהוֹדָה זֶה מִפִּי עַצְמוֹ שֶׁשָּׁמַר לוֹ, אוֹ שֶׁשָּׁאַל מִמֶּנּוּ--הֲרֵי זֶה נִשְׁבָּע שְׁבוּעַת הַשּׁוֹמְרִין, שְׁאֵין אוֹמְרִים מִגּוֹ לְפָטְרוֹ מִשְּׁבוּעָה אֵלָא לְפָטְרוֹ מִלְּשַׁלַּם.</p>

<p><b>ב,י</b>&nbsp;&nbsp;אַפִלּוּ הָיָה הַדָּבָר הַשָּׁאוּל, אוֹ הַמֻּפְקָד, אוֹ הַמֻּשְׂכָּר שׁוֹוֶה פְּרוּטָה--הֲרֵי זֶה הַשּׁוֹמֵר נִשְׁבָּע עָלָיו.&nbsp; וְאֵין אֶחָד מִן הַשּׁוֹמְרִים צָרִיךְ לְהוֹדָיָה בְּמִקְצָת.</p>

<p><b>ב,יא</b>&nbsp;&nbsp;[ט] מַתְנֶה שׁוֹמֵר חִנָּם לִהְיוֹת פָּטוּר מִשְּׁבוּעָה, וְהַשּׁוֹאֵל לִהְיוֹת פָּטוּר מִלְּשַׁלַּם; וְכֵן מַתְנֶה בַּעַל הַפִּקָּדוֹן עַל שׁוֹמֵר חִנָּם אוֹ נוֹשֵׂא שָׂכָר וְשׂוֹכֵר לִהְיוֹת חַיָּבִין בַּכֹּל כַּשּׁוֹאֵל:&nbsp; שֶׁכָּל תְּנָאי שֶׁבְּמָמוֹן אוֹ בִּשְׁבוּעוֹת שֶׁלְּמָמוֹן, קַיָּם; וְאֵין צָרִיךְ קִנְיָן, וְלֹא עֵדִים.</p>

<p><b>ב,יב</b>&nbsp;&nbsp;[י] טָעַן זֶה שֶׁהָיָה שָׁם תְּנָאי, וְהַשּׁוֹמֵר אוֹמֵר לֹא הָיָה שָׁם תְּנָאי--נִשְׁבָּע הַשּׁוֹמֵר שְׁבוּעַת הַשּׁוֹמְרִין, וּמְגַלְגֵּל בָּהּ שֶׁלֹּא הָיָה שָׁם תְּנָאי.</p>

<p><b>ב,יג</b>&nbsp;&nbsp;[יא] טָעַן שֶׁהִפְקִיד אֶצְלוֹ, וְזֶה אוֹמֵר לֹא אָמַרְתִּי אֵלָא הַנַּח לְפָנֶיךָ, וְלֹא נַעֲשֵׂיתִי לוֹ שׁוֹמֵר--נִשְׁבָּע הֶסֵּת שֶׁלֹּא קִבְּלוֹ אֵלָא בְּדֶרֶךְ זוֹ; וְכוֹלֵל בִּשְׁבוּעָתוֹ שֶׁלֹּא שָׁלַח בּוֹ יָד, וְלֹא אִבְּדוֹ בַּיָּדַיִם, וְלֹא בִּגְרָם שֶׁגָּרַם לוֹ שֶׁיִּהְיֶה חַיָּב לְשַׁלַּם.</p>

<p><b>ב,יד</b>&nbsp;&nbsp;[יב] זֶה אוֹמֵר הִשְׁאַלְתִּיךָ אוֹ הִשְׂכַּרְתִּיךָ אוֹ הִפְקַדְתִּי אֶצְלָךְ, וְהַלָּה אוֹמֵר לֹא הָיוּ דְּבָרִים מֵעוֹלָם, אוֹ שֶׁאָמַר כֵּן הָיָה אֲבָל הִחְזַרְתִּי לָךְ וְנִסְתַּלְּקָה הַשְּׁמִירָה וְלֹא נִשְׁאֲרָה בֵּינֵינוּ תְּבִיעָה--הֲרֵי הַנִּתְבָּע נִשְׁבָּע הֶסֵּת, וְנִפְטָר.&nbsp; בַּמֶּה דְּבָרִים אֲמוּרִים, בְּשֶׁלֹּא הָיָה שָׁם שְׁטָר.&nbsp; אֲבָל אִם הִפְקִיד אֶצְלוֹ אוֹ הִשְׂכִּיר אוֹ הִשְׁאִיל בַּשְּׁטָר, וְאָמַר לוֹ הִחְזַרְתִּי לָךְ--הֲרֵי הַשּׁוֹמֵר נִשְׁבָּע בִּנְקִיטַת חֵפֶץ:&nbsp; שֶׁמִּתּוֹךְ שֶׁיָּכוֹל לוֹמַר שׁוֹמֵר חִנָּם נִגְנַב אוֹ אָבַד, וְהַשּׁוֹאֵל מֵתָה בְּשָׁעַת מְלָאכָה--נֶאֱמָן לוֹמַר הִחְזַרְתִּי; וּכְשֵׁם שְׁאִם טָעַן שֶׁנֶּאֱנַס, נִשְׁבָּע מִן הַתּוֹרָה בִּנְקִיטַת חֵפֶץ--כָּךְ אִם טָעַן הִחְזַרְתִּי, יִשָּׁבַע כְּעֵין שֶׁלַּתּוֹרָה, הוֹאִיל וְיֵשׁ שָׁם שְׁטָר בְּיַד הַתּוֹבֵעַ.</p>

<p><b>ב,טו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַשּׁוֹמֵר יָכוֹל לִטְעֹן וְלוֹמַר נֶאְנְסוּ, וְלֹא נַצְרִיךְ אוֹתוֹ לְהָבִיא רְאָיָה עַל טְעָנָתוֹ.&nbsp; אֲבָל אִם הָיָה חַיָּב לְהָבִיא רְאָיָה עַל טְעָנָתוֹ, כְּמוֹ שֶׁיִּתְבָּאַר--אֵינוּ נֶאֱמָן לוֹמַר הִחְזַרְתִּי, אֵלָא יִשָּׁבַע בַּעַל הַשְּׁטָר בִּנְקִיטַת חֵפֶץ שֶׁלֹּא הִחְזִיר לוֹ, וִישַׁלַּם.</p>

<p><b>ב,טז</b>&nbsp;&nbsp;אֵין לָךְ מִי שֶׁנִּשְׁבָּע מִתּוֹךְ שֶׁיָּכוֹל לוֹמַר כָּךְ וְכָּךְ וְיִשָּׁבַע בִּנְקִיטַת חֵפֶץ, אֵלָא זֶה הַשּׁוֹמֵר בִּלְבָד שֶׁיֵּשׁ עָלָיו שְׁטָר.&nbsp; אֲבָל שְׁאָר כָּל הַנִּשְׁבָּעִין בְּדִין מִתּוֹךְ שֶׁיָּכוֹל לוֹמַר, אֵינָן נִשְׁבָּעִין אֵלָא הֶסֵּת.
<br>&nbsp;</p>

<h2>הִלְכּוֹת שְׂכִירוּת פֵּרֶק ג</h2>

<p><b>ג,א</b>&nbsp;&nbsp;שׁוֹמֵר שֶׁטָּעַן שֶׁנֶּאֱנַס אֹנֶס גָּדוֹל, כְּגוֹן שְׁבוּרָה וּמֵתָה--אִם נֶאֱנַס בִּמְקוֹם שֶׁהָעֵדִים מְצוּיִין שָׁם--מַצְרִיכִין אוֹתוֹ לְהָבִיא רְאָיָה עַל טְעָנָתוֹ שֶׁנֶּאֱנַס, וְיִפָּטֵר אַף מִשְּׁבוּעָה.&nbsp; וְאִם לֹא הֵבִיא רְאָיָה--יְשַׁלַּם, שֶׁנֶּאֱמָר "אֵין רֹאֶה.&nbsp; שְׁבֻעַת ה', תִּהְיֶה בֵּין שְׁנֵיהֶם" (שמות כב,ט-י):&nbsp; הַא בִּמְקוֹם שֶׁאִפְשָׁר לְהָבִיא רְאָיָה, אֵין שָׁם שְׁבוּעָה; אֵלָא אוֹ יָבִיא רְאָיָה, אוֹ יְשַׁלַּם.</p>

<p><b>ג,ב</b>&nbsp;&nbsp;אֲבָל אִם טָעַן שֶׁנֶּאֱנַס בִּמְקוֹם שְׁאֵין הָעֵדִים מְצוּיִין שָׁם--אֵין מַצְרִיכִין אוֹתוֹ לְהָבִיא רְאָיָה, אֵלָא יִשָּׁבַע שֶׁנֶּאֱנַס וְיִפָּטֵר.&nbsp; וְאִם הֵבִיא עֵדִים שֶׁלֹּא פָשַׁע, נִפְטָר אַף מִן הַשְּׁבוּעָה.</p>

<p><b>ג,ג</b>&nbsp;&nbsp;מַעֲשֶׂה בְּאֶחָד שֶׁהִעְבִיר חָבִית שֶׁלְּיַיִן בְּשָׂכָר, וְשִׁבְּרָהּ בַּשּׁוּק שֶׁלִּמְחוֹזָה.&nbsp; וּבָאוּ לִפְנֵי חֲכָמִים וְאָמְרוּ, שׁוּק זֶה שֶׁטָּעַנְתָּ שֶׁנִּשְׁבְּרָה בּוֹ הֶחָבִית--בְּנֵי אָדָם מְצוּיִין שָׁם:&nbsp; אוֹ תָּבִיא רְאָיָה שֶׁלֹּא פָשַׁעְתָּ אֵלָא נִתְקַלְתָּ וְנָפַלְתָּ, אוֹ תְּשַׁלַּם דָּמֶיהָ.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ד</b>&nbsp;&nbsp;[ב] הַמַּעְבִיר חָבִית מִמָּקוֹם לְמָקוֹם בְּשָׂכָר, וְנִשְׁבְּרָה--דִּין תּוֹרָה הוּא שֶׁיְּשַׁלַּם:&nbsp; שְׁאֵין זֶה אֹנֶס גָּדוֹל, וַהֲרֵי הַשְּׁבִירָה כִּגְנֵבָה וַאֲבֵדָה שְׁהוּא חַיָּב בָּהֶן.&nbsp; אֲבָל תִּקְּנוּ חֲכָמִים, שֶׁיִּהְיֶה חַיָּב שְׁבוּעָה שֶׁלֹּא פָשַׁע בָּהּ--שְׁאִם אַתָּה אוֹמֵר יְשַׁלַּם, אֵין לָךְ אָדָם שֶׁיַּעְבִיר חָבִית לַחֲבֵרוֹ; לְפִיכָּךְ עָשׂוּ שְׁבִירַת הֶחָבִית, כְּמִיתַת הַבְּהֵמָה וּשְׁבִירָתָהּ.</p>

<p><b>ג,ה</b>&nbsp;&nbsp;וְעוֹד תִּקְּנוּ בְּדָבָר זֶה, שְׁאִם נָשְׂאוּ אוֹתָהּ שְׁנַיִם בְּמוֹט, וְנִשְׁבְּרָה--מְשַׁלְּמִין חֲצִי דָּמֶיהָ:&nbsp; הוֹאִיל וּמַשּׂאוּי זֶה גָּדוֹל לְגַבֵּי אֶחָד וְקַל לְגַבֵּי שְׁנַיִם, הֲרֵי הוּא כְּאֹנֶס וְאֵינוּ אֹנֶס, וּמְשַׁלְּמִין מֶחְצָה, אִם יֵשׁ עֵדִים שֶׁלֹּא פָשְׁעוּ בָּהּ.</p>

<p><b>ג,ו</b>&nbsp;&nbsp;נִשְׁבְּרָה בִּמְקוֹם שְׁאֵין הָעֵדִים מְצוּיִין--נִשְׁבָּעִין שֶׁלֹּא שִׁבְּרוּהָ בִּפְשִׁיעָה, וּמְשַׁלְּמִין חֲצִי דָּמֶיהָ:&nbsp; שֶׁהֲרֵי לֹא הָיָה לְכָל אֶחָד לְהַעְבִיר, אֵלָא מַשּׂאוּי שֶׁיָּכוֹל לְהַעְבִירוֹ בִּפְנֵי עַצְמוֹ.</p>

<p><b>ג,ז</b>&nbsp;&nbsp;מִכָּאן אַתָּה לָמֵד שֶׁהָאֶחָד שֶׁהִעְבִיר חָבִית גְּדוֹלָה, שְׁאֵין דֶּרֶךְ כָּל הַסַּבָּלִים לְהַעְבִירָהּ--שְׁהוּא פּוֹשֵׁעַ; וְאִם נִשְׁבְּרָה מִיָּדוֹ, מְשַׁלֵּם הַכֹּל.</p>

<p><b>ג,ח</b>&nbsp;&nbsp;[ג] הַסַּבָּל שֶׁשִּׁבַּר חָבִית שֶׁלְּיַיִן לַחֶנְוָנִי, וְנִתְחַיַּב לְשַׁלַּם, וַהֲרֵי הִיא שׁוֹוָה בְּיוֹם הַשּׁוּק אַרְבָּעָה, וּבִשְׁאָר הַיָּמִים שְׁלוֹשָׁה--אִם הִחְזִירוּ בְּיוֹם הַשּׁוּק, חַיָּבִין לְהַחְזִיר חָבִית שֶׁלְּיַיִן אוֹ יְשַׁלְּמוּ לוֹ אַרְבָּעָה:&nbsp; וְהוּא שֶׁלֹּא הָיָה לוֹ יַיִן, לִמְכֹּר בְּיוֹם הַשּׁוּק; אֲבָל אִם הָיָה לוֹ יַיִן, מַחְזִירִין לוֹ שְׁלוֹשָׁה.&nbsp; הִחְזִירוּ לוֹ בִּשְׁאָר הַיָּמִים, מַחְזִירִין לוֹ שְׁלוֹשָׁה.&nbsp; וּמְנַכִּין לוֹ בְּכָל זְמָן, טֹרַח שֶׁהָיָה טוֹרֵחַ בִּמְכִירָתָהּ, וּפְגָם הַנֶּקֶב שֶׁהָיָה נוֹקֵב הֶחָבִית; וְכֵן כָּל כַּיּוֹצֶא בְּזֶה.</p>

<p><b>ג,ט</b>&nbsp;&nbsp;[ד] רוֹעֶה שֶׁבָּאוּ זְאֵבִים, וְטָרְפוּ מִמֶּנּוּ--אִם הָיָה זְאֵב אֶחָד--אֵין זֶה אֹנֶס, אַפִלּוּ בְּשָׁעַת מִשְׁלַחַת זְאֵבִים.&nbsp; וְאִם הָיוּ שְׁנֵי זְאֵבִים, הֲרֵי זֶה אֹנֶס.&nbsp; שְׁנֵי כְּלָבִים--אֵינָן אֹנֶס, אַפִלּוּ בָּאוּ מִשְּׁתֵּי רוּחוֹת; הָיוּ יָתֵר עַל שְׁנַיִם, הֲרֵי זֶה אֹנֶס.&nbsp; לִסְטִיס אֶחָד מְזֻיָּן, הֲרֵי הוּא אֹנֶס.&nbsp; וְאַפִלּוּ הָיָה הָרוֹעֶה מְזֻיָּן, וּבָא לוֹ לִסְטִיס אֶחָד מְזֻיָּן--הֲרֵי זֶה אֹנֶס, שְׁאֵין הָרוֹעֶה מוֹסֵר נַפְשׁוֹ כַּלִּסְטִיס.</p>

<p><b>ג,י</b>&nbsp;&nbsp;הָאֲרִי וְהַדֹּב וְהַנָּמֵר וְהַבַּרְדְּלַס וְהַנָּחָשׁ, הֲרֵי אֵלּוּ אֻנְסִין.&nbsp; אֵימָתַי, בִּזְמָן שֶׁבָּאוּ מֵאֵלֵיהֶן; אֲבָל אִם הוֹלִיכָם לִמְקוֹם גְּדוּדֵי חַיּוֹת וְלִסְטִים--אֵין אֵלּוּ אֻנְסִין, וְחַיָּב לְשַׁלַּם.</p>

<p><b>ג,יא</b>&nbsp;&nbsp;[ה] רוֹעֶה שֶׁמָּצָא גַּנָּב, וְהִתְחִיל לְהִתְגָּרוֹת בּוֹ וּלְהַרְאוֹתוֹ שְׁאֵינוּ חוֹשֵׁשׁ מִמֶּנּוּ, וְאָמַר לוֹ, הֲרֵי אָנוּ בְּמָקוֹם פְּלוֹנִי וְכָּךְ וְכָּךְ רוֹעִים אֲנַחְנוּ וְכָּךְ וְכָּךְ כְּלֵי מִלְחָמָה יֵשׁ לָנוּ, וּבָא אוֹתוֹ הַלִּסְטִיס וְנִצְּחוֹ וְלָקַח מֵהֶן--הֲרֵי הָרוֹעֶה חַיָּב:&nbsp; שֶׁאֶחָד הַמּוֹלִיךְ אֶת הַבְּהֵמָה לִמְקוֹם גְּדוּדֵי חַיּוֹת וְלִסְטִים, אוֹ הַמֵּבִיא אֶת הַלִּסְטִים בְּהִתְגָּרוּתוֹ לִמְקוֹם הַבְּהֵמָה.</p>

<p><b>ג,יב</b>&nbsp;&nbsp;[ו] רוֹעֶה שֶׁהָיָה לוֹ לְהַצִּיל הַטְּרֵפָה אוֹ הַשְּׁבוּיָה בְּרוֹעִים אֲחֵרִים וּבְמַקְלוֹת, וְלֹא קָרָא רוֹעִים אֲחֵרִים וְלֹא הֵבִיא מַקְלוֹת לְהַצִּיל--הֲרֵי זֶה חַיָּב, אֶחָד שׁוֹמֵר חִנָּם וְאֶחָד שׁוֹמֵר שָׂכָר:&nbsp; אֵלָא שֶׁשּׁוֹמֵר חִנָּם קוֹרֶא רוֹעִים, וּמֵבִיא מַקְלוֹת בְּחִנָּם; וְאִם לֹא מָצָא, פָּטוּר.&nbsp; אֲבָל שׁוֹמֵר שָׂכָר חַיָּב לִשְׂכֹּר הָרוֹעִים וְהַמַּקְלוֹת, עַד כְּדֵי דְּמֵי הַבְּהֵמָה כְּדֵי לְהַצִּיל; וְחוֹזֵר וְלוֹקֵחַ שְׂכָרָן מִבַּעַל הַבַּיִת.&nbsp; וְאִם לֹא עָשָׂה כֵּן, וְהָיָה לוֹ לִשְׂכֹּר וְלֹא שָׂכָר--הֲרֵי זֶה פּוֹשֵׁעַ וְחַיָּב.</p>

<p><b>ג,יג</b>&nbsp;&nbsp;[ז] רוֹעֶה שֶׁטָּעַן שֶׁהִצַּלְתִּי עַל יְדֵי רוֹעִים בְּשָׂכָר--נִשְׁבָּע, וְנוֹטֵל מַה שֶׁטָּעַן:&nbsp; שְׁאֵינוּ יָכוֹל לִטְעֹן, אֵלָא עַד כְּדֵי דְּמֵיהֶן; וְיָכוֹל הָיָה לוֹמַר נִטְרְפָה, וְיִשָּׁבַע בִּנְקִיטַת חֵפֶץ, כְּדִין כָּל הַנִּשְׁבָּעִין וְנוֹטְלִין.</p>

<p><b>ג,יד</b>&nbsp;&nbsp;[ח] רוֹעֶה שֶׁהִנִּיחַ עֶדְרוֹ, וּבָא לָעִיר, בֵּין בְּעֵת שֶׁדֶּרֶךְ הָרוֹעִים לְהִכָּנֵס, וּבֵין בְּעֵת שְׁאֵין דֶּרֶךְ הָרוֹעִים לְהִכָּנֵס, וּבָאוּ זְאֵבִים וְטָרְפוּ, אֲרִי וְדָרַס--אֵין אוֹמְרִים, אִלּוּ הָיָה שָׁם הָיָה מַצִּיל; אֵלָא אוֹמְדִין אוֹתוֹ:&nbsp; אִם יָכוֹל לְהַצִּיל, אַפִלּוּ עַל יְדֵי רוֹעִים וּמַקְלוֹת--חַיָּב; וְאִם לָאו, פָּטוּר; וְאִם אֵין הַדָּבָר יָדוּעַ, חַיָּב לְשַׁלַּם.</p>

<p><b>ג,טו</b>&nbsp;&nbsp;[ט] מֵתָה הַבְּהֵמָה כְּדַרְכָּהּ--הֲרֵי זֶה אֹנֶס, וְהָרוֹעֶה פָּטוּר.&nbsp; סִגְּפָהּ, וּמֵתָה--אֵינוּ אֹנֶס.&nbsp; תְּקָפַתּוּ וְעָלְתָה לְרָאשֵׁי צוּקִין, וּתְקָפַתּוּ וְנָפְלָה--הֲרֵי זֶה אֹנֶס.&nbsp; הֶעֱלָהּ לְרָאשֵׁי צוּקִין, אוֹ שֶׁעָלְתָה מֵאֵלֶיהָ, וְהוּא יָכוֹל לְמָנְעָהּ, וְלֹא מְנָעָהּ--אַף עַל פִּי שֶׁתְּקָפַתּוּ, וְנָפְלָה וּמֵתָה אוֹ נִשְׁבְּרָה--חַיָּב:&nbsp; שֶׁכָּל שֶׁתְּחִלָּתוֹ בִּפְשִׁיעָה, וְסוֹפוֹ בְּאֹנֶס--חַיָּב.</p>

<p><b>ג,טז</b>&nbsp;&nbsp;וְכֵן רוֹעֶה שֶׁהִעְבִיר הַבְּהֵמוֹת עַל הַגֶּשֶׁר, וְדָחֲפָה אַחַת מֵהֶן לַחֲבִרְתָּהּ, וְנָפְלָה לְשִׁבֹּלֶת הַנָּהָר--הֲרֵי זֶה חַיָּב, שֶׁהָיָה לוֹ לְהַעְבִירָן אַחַת אַחַת:&nbsp; שְׁאֵין הַשּׁוֹמֵר נוֹטֵל שָׂכָר, אֵלָא לִשְׁמֹר שְׁמִירָה מְעֻלָּה; וְהוֹאִיל וּפָשַׁע בַּתְּחִלָּה, וְהִעְבִירָן כְּאַחַת, אַף עַל פִּי שֶׁנֶּאֱנַס בַּסּוֹף בְּעֵת הַנְּפִילָה, הֲרֵי הוּא חַיָּב.</p>

<p><b>ג,יז</b>&nbsp;&nbsp;[י] פָּשַׁע בָּהּ, וְיָצַאת לַאֲגַם וּמֵתָה שָׁם כְּדַרְכָּהּ--פָּטוּר, שְׁאֵין יְצִיאָתָהּ גָּרְמָה לָהּ שֶׁתָּבוֹא לִידֵי אֹנֶס זֶה:&nbsp; הוֹאִיל וּכְדַרְכָּהּ מֵתָה, מַה לִי בְּבֵית שׁוֹמֵר, מַה לִי בַּאֲגַם.&nbsp; אֲבָל אִם גְּנָבָהּ גָּנַב מֵהָאֲגַם, וּמֵתָה כְּדַרְכָּהּ בְּבֵית הַגַּנָּב--הֲרֵי הַשּׁוֹמֵר חַיָּב, אַף עַל פִּי שְׁהוּא שׁוֹמֵר חִנָּם:&nbsp; שֶׁאַפִלּוּ לֹא מֵתָה, הֲרֵי הִיא אָבְדָה בְּיַד הַגַּנָּב, וִיצִיאָתָהּ גָּרְמָה לָהּ לְהִגָּנֵב.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׂכִירוּת פֵּרֶק ד</h2>

<p><b>ד,א</b>&nbsp;&nbsp;הַשּׂוֹכֵר אֶת הַחֲמוֹר לְהוֹלִיכָהּ בָּהָר, וְהוֹלִיכָהּ בַּבִּקְעָה--אִם הֻחְלְקָה--פָּטוּר, אַף עַל פִּי שֶׁעָבַר עַל דַּעַת הַבְּעָלִים.&nbsp; וְאִם הוּחַמָּה, חַיָּב.&nbsp; שְׂכָרָהּ לְהוֹלִיכָהּ בַּבִּקְעָה, וְהוֹלִיכָהּ בָּהָר--אִם הֻחְלְקָה--חַיָּב, שֶׁהַתְּקָלוֹת בָּהָר יָתֵר מִן הַבִּקְעָה.&nbsp; וְאִם הוּחַמָּה--פָּטוּר, שֶׁחֲמִימוּת בַּבִּקְעָה יָתֵר מִן הָהָר מִפְּנֵי הָרוּחַ שֶׁמְּנַשֶּׁבֶת בְּרָאשֵׁי הֶהָרִים; וְאִם הוּחַמָּה מֵחֲמַת הַמַּעֲלָה, חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ב</b>&nbsp;&nbsp;וְכֵן הַשּׂוֹכֵר אֶת הַפָּרָה לַחְרֹשׁ בָּהָר, וְחָרַשׁ בַּבִּקְעָה, וְנִשְׁבַּר הַקַּנְקַן, וְהוּא הַכְּלִי שֶׁחוֹרֵשׁ בּוֹ--הֲרֵי הַשּׂוֹכֵר פָּטוּר; וְדִין בַּעַל הַפָּרָה, עִם הָאֻמָּנִין שֶׁחָרְשׁוּ.&nbsp; וְכֵן אִם לֹא שִׁנָּה עַל דַּעַת הַבְּעָלִים, וְנִשְׁבַּר הַקַּנְקַן--דִּין בַּעַל הַפָּרָה, עִם הָאֻמָּנִין.&nbsp; שְׂכָרָהּ לַחְרֹשׁ בַּבִּקְעָה, וְחָרַשׁ בָּהָר, וְנִשְׁבַּר הַקַּנְקַן--הַשּׂוֹכֵר חַיָּב; וְדִינוֹ שֶׁלַּשּׂוֹכֵר, עִם הָאֻמָּנִין.</p>

<p><b>ד,ג</b>&nbsp;&nbsp;[ב] וּמַה הוּא דִּין הָאֻמָּנִין שֶׁשִּׁבְּרוּ בְּעֵת חֲרִישָׁה, מְשַׁלְּמִין.&nbsp; מִי מְשַׁלֵּם:&nbsp; זֶה הָאוֹחֵז אֶת הַכְּלִי בְּעֵת הַחֲרִישָׁה; וְאִם הָיְתָה הַשָּׂדֶה מַעֲלוֹת מַעֲלוֹת--שְׁנֵיהֶם חַיָּבִין בִּדְמֵי הַקַּנְקַן, הַמַּנְהִיג אוֹתָהּ בַּמַּלְמָד וְהָאוֹחֵז אֶת הַכְּלִי.</p>

<p><b>ד,ד</b>&nbsp;&nbsp;שְׂכָרָהּ לָדוּשׁ בְּקָטְנִית, וְדָשׁ בִּתְבוּאָה וְהֻחְלְקָה--פָּטוּר.&nbsp; בִּתְבוּאָה, וְדָשׁ בְּקָטְנִית--חַיָּב, שֶׁהַקָּטְנִית מַחְלֶקֶת.</p>

<p><b>ד,ה</b>&nbsp;&nbsp;מַעֲשֶׂה בְּאֶחָד שֶׁהִשְׂכִּיר חֲמוֹר לַחֲבֵרוֹ, וְאָמַר לוֹ לֹא תֵלֵךְ בּוֹ בְּדֶרֶךְ נְהַר פְּקוֹד שֶׁהַמַּיִם מְצוּיִין שָׁם, אֵלָא בְּדֶרֶךְ נְרַשׁ שְׁאֵין שָׁם מַיִם; הָלַךְ בְּדֶרֶךְ נְהַר פְּקוֹד, וּמֵת הַחֲמוֹר, וְלֹא הָיוּ שָׁם עֵדִים שֶׁמְּעִידִין בְּאֵיזֶה דֶּרֶךְ הָלַךְ, אֵלָא הוּא מֵעַצְמוֹ אָמַר בִּנְהַר פְּקוֹד הָלַכְתִּי וְלֹא הָיוּ שָׁם מַיִם, וּמֵחֲמַת עַצְמוֹ מֵת.&nbsp; וְאָמְרוּ חֲכָמִים, הוֹאִיל וְיֵשׁ שָׁם עֵדִים וּמְעִידִין שֶׁהַמַּיִם בִּנְהַר פְּקוֹד מְצוּיִין--חַיָּב לְשַׁלַּם, שֶׁהֲרֵי שִׁנָּה עַל דַּעַת הַבְּעָלִים; וְאֵין אוֹמְרִים, מַה לִי לְשַׁקַּר בִּמְקוֹם שֶׁיֵּשׁ עֵדִים.</p>

<p><b>ד,ו</b>&nbsp;&nbsp;[ד] הַשּׂוֹכֵר אֶת הַבְּהֵמָה לְהָבִיא עָלֶיהָ מָאתַיִם לִיטְרִין שֶׁלְּחִטִּים, וְהֵבִיא מָאתַיִם לִיטְרִין שֶׁלִּשְׂעוֹרִים וּמֵתָה--חַיָּב:&nbsp; מִפְּנֵי שֶׁהַנֶּפַח קָשֶׁה לְמַשּׂאוּי, וְהַשְּׂעוֹרִין יֵשׁ לָהֶן נֶפַח.&nbsp; וְכֵן אִם שְׂכָרָהּ לְהָבִיא עָלֶיהָ תְּבוּאָה, וְהֵבִיא בְּמִשְׁקָלָהּ תֶּבֶן.&nbsp; אֲבָל אִם שְׂכָרָהּ לְהָבִיא עָלֶיהָ שְׂעוֹרִים, וְהֵבִיא בְּמִשְׁקָלָן חִטִּים וּמֵתָה--פָּטוּר.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ז</b>&nbsp;&nbsp;[ה] שָׂכַר אֶת הַבְּהֵמָה לִרְכֹּב עָלֶיהָ אִישׁ, לֹא יַרְכִּיב עָלֶיהָ אִשָּׁה.&nbsp; שְׂכָרָהּ לִרְכֹּב עָלֶיהָ אִשָּׁה, מַרְכִּיב עָלֶיהָ אִישׁ; וּמַרְכִּיב עָלֶיהָ כָּל אִשָּׁה, בֵּין קְטַנָּה בֵּין גְּדוֹלָה, וְאַפִלּוּ מְעֻבֶּרֶת שְׁהִיא מְנִיקָה.</p>

<p><b>ד,ח</b>&nbsp;&nbsp;[ו] הַשּׂוֹכֵר אֶת הַבְּהֵמָה לָשֵׂאת עָלֶיהָ מִשְׁקָל יָדוּעַ, וְהוֹסִיף עַל מַשָּׂאוֹ--אִם הוֹסִיף חֵלֶק מִשְּׁלוֹשִׁים עַל הַשֵּׁעוּר שֶׁפָּסַק עִמּוֹ וּמֵתָה--חַיָּב; פָּחוּת מִכָּאן--פָּטוּר, אֲבָל נוֹתֵן הוּא שְׂכַר הַתּוֹסֶפֶת.&nbsp; שָׂכָר סְתָם, אֵינוּ נוֹשֵׂא אֵלָא בְּמִשְׁקָל הַיָּדוּעַ בַּמְּדִינָה לְאוֹתָהּ בְּהֵמָה.&nbsp; וְאִם הוֹסִיף חֵלֶק מִשְּׁלוֹשִׁים, כְּגוֹן שֶׁדַּרְכָּהּ לָשֵׂאת שְׁלוֹשִׁים וְטָעַן עָלֶיהָ שְׁלוֹשִׁים וְאֶחָד, וּמֵתָה אוֹ נִשְׁבְּרָה--חַיָּב.</p>

<p><b>ד,ט</b>&nbsp;&nbsp;וְכֵן סְפִינָה שֶׁהוֹסִיף בָּהּ אֶחָד מִשְּׁלוֹשִׁים עַל מַשָּׂאָהּ, וְטָבְעָה--חַיָּב לְשַׁלַּם דָּמֶיהָ.&nbsp; [ז] הַכַּתָּף שֶׁהוֹסִיף עַל מַשָּׂאוֹ קַב אֶחָד, וְהֻזַּק בְּמַשָּׂא זֶה--חַיָּב בִּנְזָקָיו:&nbsp; שֶׁאַף עַל פִּי שְׁהוּא בֶּן דַּעַת, וַהֲרֵי הוּא מַרְגִּישׁ בְּכֹבֶד הַמַּשָּׂא, וְעָלָה עַל לִבּוֹ, שֶׁמֶּא מֵחֲמַת חָלְיוֹ הוּא זֶה הַכֹּבֶד.</p>

<p><b>ד,י</b>&nbsp;&nbsp;[ח] הַשּׂוֹכֵר אֶת הַחֲמוֹר לִרְכֹּב עָלֶיהָ--יֵשׁ לוֹ לְהַנִּיחַ עָלֶיהָ כְּסוּתוֹ וּלְגִינוֹ וּמְזוֹנוֹתָיו שֶׁלְּאוֹתָהּ הַדֶּרֶךְ, לְפִי שְׁאֵין דֶּרֶךְ הַשּׂוֹכֵר לְחַזַּר בְּכָל מָלוֹן וּמָלוֹן לִקְנוֹת מְזוֹנוֹת; יָתֵר עַל זֶה, הֲרֵי מְעַכֵּב עָלָיו בַּעַל הַחֲמוֹר.</p>

<p><b>ד,יא</b>&nbsp;&nbsp;וְכֵן יֵשׁ לְבַעַל הַחֲמוֹר לְהַנִּיחַ עָלֶיהָ שְׂעוֹרִים וְתֶבֶן, וּמְזוֹנוֹת שֶׁלְּאוֹתוֹ הַיּוֹם; יָתֵר עַל זֶה, הַשּׂוֹכֵר מְעַכֵּב עָלָיו, מִפְּנֵי שֶׁאִפְשָׁר לוֹ לִקְנוֹת בְּכָל מָלוֹן וּמָלוֹן.&nbsp; לְפִיכָּךְ אִם אֵין שָׁם מָצוּי מֵאַיִן יִקְנֶה--מַנִּיחַ עָלָיו מְזוֹנוֹתָיו, וּמְזוֹנוֹת בְּהֶמְתּוֹ שֶׁלְּכָל הַדֶּרֶךְ.</p>

<p><b>ד,יב</b>&nbsp;&nbsp;וְכָל אֵלּוּ הַדְּבָרִים בְּשׂוֹכֵר סְתָם, בִּמְקוֹם שְׁאֵין מִנְהָג יָדוּעַ; אֲבָל בִּמְקוֹם שֶׁיֵּשׁ מִנְהָג, הַכֹּל לְפִי הַמִּנְהָג.
<br>&nbsp;</p>

<h2>הִלְכּוֹת שְׂכִירוּת פֵּרֶק ה</h2>

<p><b>ה,א</b>&nbsp;&nbsp;הַשּׂוֹכֵר אֶת הַבְּהֵמָה, וְחָלְתָה אוֹ נִשְׁתַּטָּת, אוֹ נִלְקְחָה לַעֲבוֹדַת הַמֶּלֶךְ--אַף עַל פִּי שְׁאֵין סוֹפָהּ לַחְזֹר--אִם נִלְקְחָה דֶּרֶךְ הֲלִיכָתָהּ, הֲרֵי הַמַּשְׂכִּיר אוֹמֵר לַשּׂוֹכֵר הֲרֵי שֶׁלָּךְ לְפָנֶיךָ; וְחַיָּב לִתֵּן לוֹ שְׂכָרוֹ מִשָּׁלֵם.&nbsp; בַּמֶּה דְּבָרִים אֲמוּרִים, בְּשֶׁשְּׂכָרָהּ לָשֵׂאת עָלֶיהָ מַשּׂאוּי שֶׁאִפְשָׁר לְהַשְׁלִיכוֹ בְּלֹא הַקְפָּדָה.&nbsp; אֲבָל אִם שְׂכָרָהּ לִרְכֹּב עָלֶיהָ, אוֹ לָשֵׂאת עָלֶיהָ כְּלֵי זְכוֹכִית וְכַיּוֹצֶא בָּהֶן--חַיָּב לְהַעְמִיד לוֹ חֲמוֹר אַחֵר, אִם שָׂכַר מִמֶּנּוּ חֲמוֹר; וְאִם לֹא הִעְמִיד--יַחְזִיר הַשָּׂכָר, וִיחַשַּׁב עִמּוֹ עַל שָׂכָר מַה שֶׁהָלַךְ בָּהּ.</p>

<p><b>ה,ב</b>&nbsp;&nbsp;מֵתָה הַבְּהֵמָה אוֹ נִשְׁבְּרָה, בֵּין שֶׁשְּׂכָרָהּ לָשֵׂאת בֵּין שֶׁשְּׂכָרָהּ לִרְכֹּב--אִם אָמַר לוֹ חֲמוֹר סְתָם אֲנִי מַשְׂכִּיר לָךְ, חַיָּב לְהַעְמִיד לוֹ חֲמוֹר אַחֵר מִכָּל מָקוֹם; וְאִם לֹא הִעְמִיד--יֵשׁ לַשּׂוֹכֵר לִמְכֹּר הַבְּהֵמָה וְלִקַּח בָּהּ בְּהֵמָה אַחֶרֶת, אוֹ שׂוֹכֵר בְּדָמֶיהָ אִם אֵין בַּדָּמִים לִקַּח, עַד שֶׁיַּגִּיעַ לִמְקוֹם שֶׁפָּסַק עִמּוֹ.</p>

<p><b>ה,ג</b>&nbsp;&nbsp;אָמַר לוֹ חֲמוֹר זֶה אֲנִי שׂוֹכֵר לָךְ--אִם שְׂכָרָהּ לִרְכֹּב עָלֶיהָ, אוֹ לִכְלֵי זְכוֹכִית, וּמֵתָה בַּחֲצִי הַדֶּרֶךְ--אִם יֵשׁ בְּדָמֶיהָ לִקַּח בְּהֵמָה אַחֶרֶת, יִקַּח.&nbsp; וְאִם אֵין בַּדָּמִים לִקַּח, שׂוֹכֵר אַפִלּוּ בִּדְמֵי כֻּלָּהּ, עַד שֶׁיַּגִּיעַ לִמְקוֹם שֶׁפָּסַק עִמּוֹ.&nbsp; וְאִם אֵין בַּדָּמִים, לֹא לִקַּח וְלֹא לִשְׂכֹּר--נוֹתֵן לוֹ שְׂכָרוֹ שֶׁלַּחֲצִי הַדֶּרֶךְ, וְאֵין לוֹ עָלָיו אֵלָא תַּרְעֹמֶת.&nbsp; שְׂכָרָהּ לְמַשָּׂא--הוֹאִיל וְאָמַר לוֹ חֲמוֹר זֶה, וּמֵת בַּחֲצִי הַדֶּרֶךְ, אֵינוּ חַיָּב לְהַעְמִיד לוֹ אַחֵר, אֵלָא נוֹתֵן לוֹ שְׂכָרוֹ שֶׁלַּחֲצִי הַדֶּרֶךְ וּמַנִּיחַ לוֹ נִבְלָתוֹ.</p>

<p><b>ה,ד</b>&nbsp;&nbsp;[ג] הַשּׂוֹכֵר אֶת הַסְּפִינָה, וְטָבְעָה לָהּ בַּחֲצִי הַדֶּרֶךְ--אִם אָמַר לוֹ סְפִינָה זוֹ אֲנִי מַשְׂכִּיר לָךְ, וּשְׂכָרָהּ הַשּׂוֹכֵר לְהוֹלִיךְ בָּהּ יַיִן סְתָם--אַף עַל פִּי שֶׁנָּתַן לוֹ הַשָּׂכָר, יַחְזִיר כָּל הַשָּׂכָר:&nbsp; שֶׁהֲרֵי זֶה אוֹמֵר לוֹ, הָבֵא לִי הַסְּפִינָה עַצְמָהּ שֶׁשָּׂכַרְתִּי, שֶׁהַקְפָּדָה גְּדוֹלָה יֵשׁ בִּסְפִינָה זוֹ, וַאֲנִי אָבִיא יַיִן מִכָּל מָקוֹם וְאוֹלִיךְ בָּהּ.</p>

<p><b>ה,ה</b>&nbsp;&nbsp;אָמַר לוֹ סְפִינָה סְתָם אֲנִי מַשְׂכִּיר לָךְ, וּשְׂכָרָהּ הַשּׂוֹכֵר לְהוֹלִיךְ בָּהּ יַיִן זֶה--אַף עַל פִּי שֶׁלֹּא נָתַן לוֹ מִן הַשָּׂכָר כְּלוּם, חַיָּב לִתֵּן כָּל הַשָּׂכָר:&nbsp; שֶׁהֲרֵי אוֹמֵר לוֹ הָבֵא לִי הַיַּיִן עַצְמוֹ, וַאֲנִי אָבִיא לָךְ סְפִינָה מִכָּל מָקוֹם וְאוֹלִיכוֹ.&nbsp; אֲבָל צָרִיךְ לְנַכּוֹת לוֹ כְּדֵי הַטֹּרַח שֶׁלַּחֲצִי הַדֶּרֶךְ, שְׁאֵינוּ דּוֹמֶה הַמִּטַּפֵּל בְּהוֹלָכַת הַסְּפִינָה לְיוֹשֵׁב וּבָטֵל.</p>

<p><b>ה,ו</b>&nbsp;&nbsp;אָמַר לוֹ סְפִינָה זוֹ אֲנִי מַשְׂכִּיר לָךְ, וּשְׂכָרָהּ הַשּׂוֹכֵר לְהוֹלִיךְ בָּהּ יַיִן זֶה--אִם נָתַן הַשָּׂכָר, אֵינוּ יָכוֹל לְהַחְזִירוֹ; וְאִם לֹא נָתַן, לֹא יִתֵּן:&nbsp; שְׁאֵין זֶה יָכוֹל לְהָבִיא הַסְּפִינָה עַצְמָהּ, וְלֹא זֶה יָכוֹל לְהָבִיא הַיַּיִן עַצְמוֹ.&nbsp; שָׂכַר סְפִינָה סְתָם, לְיַיִן סְתָם--הֲרֵי אֵלּוּ חוֹלְקִין הַשָּׂכָר.</p>

<p><b>ה,ז</b>&nbsp;&nbsp;[ד] הַשּׂוֹכֵר אֶת הַסְּפִינָה, וּפְרָקָהּ בַּחֲצִי הַדֶּרֶךְ--נוֹתֵן לוֹ שָׂכַר כָּל הַדֶּרֶךְ.&nbsp; וְאִם מָצָא הַשּׂוֹכֵר מִי שֶׁיַּשְׂכִּיר אוֹתָהּ לוֹ עַד הַמָּקוֹם שֶׁפָּסַק, שׂוֹכֵר; וְיֵשׁ לְבַעַל הַסְּפִינָה עָלָיו תַּרְעֹמֶת.</p>

<p><b>ה,ח</b>&nbsp;&nbsp;וְכֵן אִם מָכַר כָּל הַסְּחוֹרָה שֶׁבַּסְּפִינָה לְאִישׁ אַחֵר בַּחֲצִי הַדֶּרֶךְ, וְיָרַד הוּא, וְעָלָה הַלּוֹקֵחַ--נוֹטֵל שְׂכַר חֲצִי הַדֶּרֶךְ מִן הָרִאשׁוֹן, וּשְׂכַר הַחֵצִי מִזֶּה הָאַחֲרוֹן; וְיֵשׁ לְבַעַל הַסְּפִינָה עָלָיו תַּרְעֹמֶת, מִפְּנֵי שֶׁגּוֹרֵם לוֹ לִסְבֹּל דַּעַת אִישׁ אַחֵר שֶׁעֲדַיִן לֹא הֻרְגַּל בּוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ה,ט</b>&nbsp;&nbsp;[ה] מִכָּאן אֲנִי אוֹמֵר, שֶׁהַמַּשְׂכִּיר בַּיִת לַחֲבֵרוֹ עַד זְמָן קָצוּב, וְרָצָה הַשּׂוֹכֵר לְהַשְׂכִּיר הַבַּיִת לְאַחֵר עַד סוֹף זְמַנּוֹ--מַשְׂכִּיר, אֲבָל לַאֲחֵרִים שְׁהֶן כְּמִנְיַן בְּנֵי בֵּיתוֹ; אִם הָיוּ אַרְבָּעָה, לֹא יִשְׂכֹּר לַחֲמִשָּׁה:&nbsp; שֶׁלֹּא אָמְרוּ חֲכָמִים אֵין הַשּׂוֹכֵר רַשָּׁאי לְהַשְׂכִּיר, אֵלָא בַּמִּטַּלְטְלִין, שֶׁהֲרֵי אוֹמֵר לוֹ, אֵין רְצוֹנִי שֶׁיְּהֶא פִּקְדוֹנִי בְּיַד אַחֵר.&nbsp; אֲבָל בַּקַּרְקָע אוֹ בַּסְּפִינָה, שֶׁהֲרֵי בַּעְלָהּ עִמָּהּ, אֵין אוֹמְרִין כֵּן.</p>

<p><b>ה,י</b>&nbsp;&nbsp;וְכֵן אֲנִי אוֹמֵר, אִם אָמַר לוֹ בַּעַל הַבַּיִת לַשּׂוֹכֵר, לָמָּה תִּטְרַח וְתַשְׂכִּיר בֵּיתִי לַאֲחֵרִים, אִם לֹא תִרְצֶה לַעֲמֹד בּוֹ, צֵא וְהַנִּיחוֹ וְאַתָּה פָּטוּר מִשְּׂכִירוּתוֹ--אֵינוּ יָכוֹל לְהַשְׂכִּירוֹ לְאַחֵר:&nbsp; שֶׁזֶּה בְּ"אַל-תִּמְנַע-טוֹב מִבְּעָלָיו" (משלי ג,כז); עַד שֶׁאַתָּה מַשְׂכִּירוֹ לְאַחֵר, הַנַּח לְזֶה בֵּיתוֹ.&nbsp; וְיֵשׁ מִי שֶׁהוֹרָה שְׁאֵינוּ יָכוֹל לְהַשְׂכִּירוֹ לְאַחֵר כְּלָל, וְיִתֵּן שְׂכָרוֹ עַד סוֹף זְמַנּוֹ; וְלֹא יֵרָאֶה לִי שֶׁזֶּה דִּין אֱמֶת.</p>

<p><b>ה,יא</b>&nbsp;&nbsp;[ו] בַּיִת זֶה אֲנִי מַשְׂכִּיר לָךְ, וְאַחַר שֶׁהִשְׂכִּירוֹ לוֹ, נָפַל--אֵינוּ חַיָּב לִבְנוֹתוֹ; אֵלָא מְחַשֵּׁב עִמּוֹ עַל מַה שֶׁנִּשְׁתַּמַּשׁ בּוֹ, וּמַחְזִיר לוֹ שְׁאָר הַשְּׂכִירוּת.&nbsp; אֲבָל אִם סְתָרוֹ--חַיָּב לְהַעְמִיד לוֹ בַּיִת אַחֵר, אוֹ יִשְׂכֹּר לוֹ כְּמוֹתוֹ.&nbsp; וְכֵן אִם חָזַר אַחַר שֶׁהִשְׂכִּירוֹ לְזֶה, וְהִשְׂכִּירוֹ אוֹ מְכָרוֹ לְגוֹי אוֹ אָנַס, שֶׁהִפְקִיעַ שְׂכִירוּת הָרִאשׁוֹן--הֲרֵי זֶה חַיָּב לְהַשְׂכִּיר לוֹ בַּיִת אַחֵר כְּמוֹתוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ה,יב</b>&nbsp;&nbsp;[ז] הִשְׂכִּיר לוֹ בַּיִת סְתָם, וְאַחַר שֶׁנָּתַן לוֹ בַּיִת, נָפַל--חַיָּב לִבְנוֹתוֹ, אוֹ יִתֵּן לוֹ בַּיִת אַחֵר; וְאִם הָיָה קָטָן מִן הַבַּיִת שֶׁנָּפַל, אֵין הַשּׂוֹכֵר יָכוֹל לְעַכַּב עָלָיו--וְהוּא שֶׁיִּהְיֶה קָרוּי בַּיִת, שֶׁלֹּא הִשְׂכִּיר לוֹ אֵלָא בַּיִת סְתָם.&nbsp; אֲבָל אִם אָמַר לוֹ, בַּיִת כְּזֶה אֲנִי מַשְׂכִּיר לָךְ--חַיָּב לְהַעְמִיד לוֹ בַּיִת כְּמִדַּת אָרְכּוֹ וּמִדַּת רָחְבּוֹ שֶׁלְּבַיִת זֶה שֶׁהֶרְאָהוּ; וְאֵינוּ יָכוֹל לוֹמַר לוֹ, לֹא הָיָה עִנְיַן דְּבָרַי אֵלָא שֶׁיִּהְיֶה קָרוֹב לַנָּהָר אוֹ לַשּׁוּק אוֹ לַמֶּרְחֵץ כְּזֶה, אֵלָא חַיָּב לְהַעְמִיד לוֹ בַּיִת כְּמִדָּתוֹ וּכְצוּרָתוֹ.&nbsp; לְפִיכָּךְ אִם הָיָה קָטָן, לֹא יַעֲשֶׂנּוּ גָּדוֹל; גָּדוֹל, לֹא יַעֲשֶׂנּוּ קָטָן; אֶחָד, לֹא יַעֲשֶׂנּוּ שְׁנַיִם; שְׁנַיִם, לֹא יַעֲשֶׂנּוּ אֶחָד.&nbsp; וְלֹא יִפְחֹת מִן הַחַלּוֹנוֹת שֶׁהָיוּ בּוֹ, וְלֹא יוֹסִיף עֲלֵיהֶן, אֵלָא מִדַּעַת שְׁנֵיהֶם.</p>

<p><b>ה,יג</b>&nbsp;&nbsp;[ח] הַמַּשְׂכִּיר עֲלִיָּה סְתָם, חַיָּב לְהַעְמִיד לוֹ עֲלִיָּה.&nbsp; אָמַר לוֹ עֲלִיָּה זוֹ שֶׁעַל גַּבֵּי בַּיִת זֶה אֲנִי מַשְׂכִּיר לָךְ, הֲרֵי שִׁעְבַּד הַבַּיִת לָעֲלִיָּה.&nbsp; לְפִיכָּךְ אִם נִפְחֲתָה הָעֲלִיָּה בְּאַרְבָּעָה טְפָחִים אוֹ יָתֵר, חַיָּב הַמַּשְׂכִּיר לְתַקַּן; וְאִם לֹא תִקַּן--הֲרֵי הַשּׂוֹכֵר יוֹרֵד וְדָר בַּבַּיִת עִם בַּעַל הַבַּיִת, עַד שֶׁיְּתַקַּן.</p>

<p><b>ה,יד</b>&nbsp;&nbsp;הָיוּ שְׁתֵּי עֲלִיּוֹת זוֹ עַל גַּבֵּי זוֹ, וְנִפְחֲתָה הָעֶלְיוֹנָה--דָּר בַּתַּחְתּוֹנָה.&nbsp; נִפְחֲתָה הַתַּחְתּוֹנָה--הֲרֵי זֶה סְפֵק אִם יָדוּר בָּעֶלְיוֹנָה, אוֹ בַּבַּיִת; לְפִיכָּךְ לֹא יָדוּר.&nbsp; וְאִם דָּר, אֵין מוֹצִיאִין אוֹתוֹ מִשָּׁם.</p>

<p><b>ה,טו</b>&nbsp;&nbsp;מַעֲשֶׂה בְּאֶחָד שֶׁאָמַר לַחֲבֵרוֹ, דְּלִית זוֹ שֶׁעַל גַּבֵּי הַפַּרְסֶק הַזֶּה אֲנִי מַשְׂכִּיר לָךְ, וְנֶעְקַר אִילַן הַפַּרְסֶק מִמְּקוֹמוֹ.&nbsp; וּבָא מַעֲשֶׂה לִפְנֵי חֲכָמִים וְאָמְרוּ לוֹ, חַיָּב אַתָּה לְהַעְמִיד הַפַּרְסֶק כָּל זְמָן שֶׁהַדְּלִית קַיֶּמֶת.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׂכִירוּת פֵּרֶק ו</h2>

<p><b>ו,א</b>&nbsp;&nbsp;הַמַּשְׂכִּיר בַּיִת לַחֲבֵרוֹ בְּבִירָה גְּדוֹלָה--מִשְׁתַּמֵּשׁ בְּזִיזֶיהָ וְכוֹתָלֶיהָ עַד אַרְבַּע אַמּוֹת, וּבַתַּרְבֵּץ שֶׁלֶּחָצֵר, וּבָרְחָבָה שֶׁאֲחוֹרֵי הַבָּתִּים; וּמְקוֹם שֶׁנָּהֲגוּ לְהִשְׁתַּמַּשׁ בְּעֹבִי הַכּוֹתָלִים, מִשְׁתַּמֵּשׁ בְּעֹבִי הַכּוֹתָלִים.&nbsp; וּבְכָל אֵלּוּ הַדְּבָרִים, הוֹלְכִין אַחַר מִנְהַג הַמְּדִינָה וְהַשֵּׁמוֹת הַיְּדוּעִין לָהֶם, כְּדֶרֶךְ שֶׁאָמַרְנוּ בְּעִנְיַן מֶקָּח וּמִמְכָּר.&nbsp; [ב] וְהַמַּשְׂכִּיר חֲצֵרוֹ סְתָם, לֹא הִשְׂכִּיר הָרֶפֶת שֶׁבָּהּ.</p>

<p><b>ו,ב</b>&nbsp;&nbsp;[ג] הַמַּשְׂכִּיר בַּיִת לַחֲבֵרוֹ--חַיָּב לְהַעְמִיד לוֹ דְּלָתוֹת, וְלִפְתֹּחַ לוֹ הַחַלּוֹנוֹת שֶׁנִּתְקַלְקְלוּ, וּלְחַזַּק אֶת הַתַּקְרָה, וְלִסְמֹךְ אֶת הַקּוֹרָה שֶׁנִּשְׁבְּרָה, וְלַעֲשׂוֹת נְגָר וּמַנְעוּל, וְכָל כַּיּוֹצֶא בְּאֵלּוּ מִדְּבָרִים שְׁהֶן מַעֲשֵׂה אֻמָּן וְהֶם עִיקָר גָּדוֹל בִּישִׁיבַת הַבָּתִּים וְהַחֲצֵרוֹת.</p>

<p><b>ו,ג</b>&nbsp;&nbsp;הַשּׂוֹכֵר חַיָּב לַעֲשׂוֹת מַעֲקֶה וּמְזוּזָה, וּלְתַקַּן מְקוֹם הַמְּזוּזָה מִשֶּׁלּוֹ.&nbsp; וְכֵן אִם רָצָה לַעֲשׂוֹת סֻלָּם, אוֹ מַרְזֵב, אוֹ לְהָטִיחַ גַּגּוֹ--הֲרֵי זֶה עוֹשֶׂה מִשֶּׁלְּעַצְמוֹ.</p>

<p><b>ו,ד</b>&nbsp;&nbsp;הַמַּשְׂכִּיר עֲלִיָּה לַחֲבֵרוֹ, וְנִפְחֲתָה בְּאַרְבָּעָה אוֹ יָתֵר--חַיָּב לְתַקַּן הַתַּקְרָה וְהַמַּעְזֵבָה שֶׁעָלֶיהָ, שֶׁהַמַּעְזֵבָה חִזּוּק הַתַּקְרָה הִיא.</p>

<p><b>ו,ה</b>&nbsp;&nbsp;הַזֵּבֶל שֶׁבֶּחָצֵר, הֲרֵי הוּא שֶׁלַּשּׂוֹכֵר; לְפִיכָּךְ הוּא מִטַּפֵּל בּוֹ לְהוֹצִיאוֹ.&nbsp; וְאִם יֵשׁ שָׁם מִנְהָג, הוֹלְכִין אַחַר הַמִּנְהָג.&nbsp; בַּמֶּה דְּבָרִים אֲמוּרִים, בְּשֶׁהָיוּ הַבְּהֵמוֹת שֶׁעָשׂוּ הַזֵּבֶל שֶׁלַּשּׂוֹכֵר; אֲבָל אִם הַבְּהֵמָה שֶׁלַּאֲחֵרִים, הַזֵּבֶל שֶׁלְּבַעַל הֶחָצֵר, שֶׁחֲצֵרוֹ שֶׁלָּאָדָם קוֹנָה לוֹ שֶׁלֹּא מִדַּעְתּוֹ, אַף עַל פִּי שְׁהִיא שְׂכוּרָה בְּיַד אֲחֵרִים.</p>

<p><b>ו,ו</b>&nbsp;&nbsp;הַמַּשְׂכִּיר בַּיִת אוֹ חָצֵר אוֹ מֶרְחֵץ אוֹ חָנוּת אוֹ שְׁאָר הַמְּקוֹמוֹת, עַד זְמָן קָצוּב--הֲרֵי זֶה כּוֹפֵהוּ לָצֵאת בְּסוֹף זְמַנּוֹ, וְאֵינוּ מַמְתִּין לוֹ אַפִלּוּ שָׁעָה אַחַת.&nbsp; שָׂכַר לוֹ בַּיִת סְתָם לְלִינָה, אֵין פָּחוּת מִיּוֹם אֶחָד; לִשְׁבִיתָה, אֵין פָּחוּת מִשְּׁנֵי יָמִים; לְנִשּׂוּאִין, אֵין פָּחוּת מִשְּׁלוֹשִׁים יוֹם.</p>

<p><b>ו,ז</b>&nbsp;&nbsp;הַמַּשְׂכִּיר בַּיִת לַחֲבֵרוֹ סְתָם--אֵינוּ יָכוֹל לְהוֹצִיאוֹ, עַד שֶׁיּוֹדִיעוֹ שְׁלוֹשִׁים יוֹם מִקֹּדֶם, כְּדֵי לְבַקַּשׁ מָקוֹם, וְלֹא יִהְיֶה מֻשְׁלָךְ בַּדֶּרֶךְ; וּלְסוֹף הַשְּׁלוֹשִׁים, יֵצֵא.</p>

<p><b>ו,ח</b>&nbsp;&nbsp;בַּמֶּה דְּבָרִים אֲמוּרִים, בִּימוֹת הַחַמָּה; אֲבָל בִּימוֹת הַגְּשָׁמִים, אֵינוּ יָכוֹל לְהוֹצִיאוֹ מִן הֶחָג וְעַד הַפֶּסַח.&nbsp; קָבַע לוֹ שְׁלוֹשִׁים יוֹם לִפְנֵי הֶחָג--אִם נִשְׁאָר מִן הַשְּׁלוֹשִׁים אַפִלּוּ יוֹם אֶחָד לְאַחַר הֶחָג, אֵינוּ יָכוֹל לְהוֹצִיאוֹ עַד מוֹצָאֵי הַפֶּסַח:&nbsp; וְהוּא, שֶׁיּוֹדִיעוֹ שְׁלוֹשִׁים יוֹם מִקֹּדֶם.&nbsp; בַּמֶּה דְּבָרִים אֲמוּרִים, בָּעֲיָרוֹת; אֲבָל בַּכְּרָכִים--אֶחָד יְמוֹת הַחַמָּה וְאֶחָד יְמוֹת הַגְּשָׁמִים, צָרִיךְ לְהוֹדִיעוֹ שְׁנֵים עָשָׂר חֹדֶשׁ מִקֹּדֶם.&nbsp; וְכֵן בְּחָנוּת--בֵּין בַּכְּרָכִים בֵּין בָּעֲיָרוֹת, צָרִיךְ לְהוֹדִיעוֹ שְׁנֵים עָשָׂר חֹדֶשׁ מִקֹּדֶם.</p>

<p><b>ו,ט</b>&nbsp;&nbsp;[ח] כְּשֵׁם שֶׁהַמַּשְׂכִּיר חַיָּב לְהוֹדִיעוֹ--כָּךְ הַשּׂוֹכֵר חַיָּב לְהוֹדִיעוֹ מִקֹּדֶם שְׁלוֹשִׁים יוֹם בָּעֲיָרוֹת, אוֹ מִקֹּדֶם שְׁנֵים עָשָׂר חֹדֶשׁ בַּכְּרָכִים, כְּדֵי שֶׁיְּבַקַּשׁ שָׁכֵן, וְלֹא יִשָּׁאֵר בֵּיתוֹ פָּנוּי.&nbsp; וְאִם לֹא הוֹדִיעוֹ--אֵינוּ יָכוֹל לָצֵאת, אֵלָא יִתֵּן הַשָּׂכָר.</p>

<p><b>ו,י</b>&nbsp;&nbsp;[ט] אַף עַל פִּי שְׁאֵין הַמַּשְׂכִּיר יָכוֹל לְהוֹצִיאוֹ, וְלֹא הַשּׂוֹכֵר יָכוֹל לָצֵאת, עַד שֶׁיּוֹדִיעוֹ מִקֹּדֶם--אִם הוּקְרוּ הַבָּתִּים--יֵשׁ לַמַּשְׂכִּיר לְהוֹסִיף עָלָיו, וְלוֹמַר לַשּׂוֹכֵר, אוֹ שְׂכֹר בְּשׁוֹוֶה עַד שֶׁתִּמְצָא, אוֹ תֵּצֵא.&nbsp; וְכֵן אִם הוּזְלוּ הַבָּתִּים--יֵשׁ לַשּׂוֹכֵר לִפְחֹת מִן הַשָּׂכָר, וְלוֹמַר לַמַּשְׂכִּיר, אוֹ שְׂכֹר לִי כַּשַּׁעַר שֶׁלְּעַתָּה, אוֹ הֲרֵי בֵּיתָךְ לְפָנֶיךָ.</p>

<p><b>ו,יא</b>&nbsp;&nbsp;נָפַל בֵּית הַמַּשְׂכִּיר שֶׁהָיָה דָּר בּוֹ--הֲרֵי זֶה יֵשׁ לוֹ לְהוֹצִיא הַשּׂוֹכֵר מִבֵּיתוֹ, וְאוֹמֵר לוֹ, אֵינוּ בַּדִּין שֶׁתִּהְיֶה אַתָּה יוֹשֵׁב בְּבֵיתִי עַד שֶׁתִּמְצָא מָקוֹם, וַאֲנִי מֻשְׁלָךְ בַּדֶּרֶךְ:&nbsp; שְׁאֵין אַתָּה בַּעַל זְכוּת בְּבַיִת זֶה, יוֹתֵר מִמֶּנִּי.</p>

<p><b>ו,יב</b>&nbsp;&nbsp;[י] נָתַן הַבַּיִת לִבְנוֹ לִשָּׂא בּוֹ אִשָּׁה--אִם הָיָה יוֹדֵעַ שֶׁבְּנוֹ נַעֲשָׂה חָתָן בִּזְמָן פְּלוֹנִי, וְהָיָה אִפְשָׁר לוֹ לְהוֹדִיעוֹ מִקֹּדֶם וְלֹא הוֹדִיעוֹ--אֵינוּ יָכוֹל לְהוֹצִיאוֹ.&nbsp; וְאִם עַכְשָׁו נִזְדַּמְּנָה לוֹ אִשָּׁה, וַהֲרֵי הוּא נוֹשְׂאָהּ מִיָּד--הֲרֵי זֶה יֵשׁ לוֹ לְהוֹצִיאוֹ:&nbsp; שְׁאֵינוּ בַּדִּין שֶׁיִּהְיֶה זֶה יוֹשֵׁב בְּבֵיתוֹ, וּבֶן בַּעַל הַבַּיִת מְחַזֵּר לִשְׂכֹּר בַּיִת שֶׁיַּעֲשֶׂה בּוֹ חֻפָּה.</p>

<p><b>ו,יג</b>&nbsp;&nbsp;[יא] מָכַר אֶת הַבַּיִת, אוֹ נְתָנוֹ, אוֹ הוֹרִישׁוֹ--אֵין הַשֵּׁנִי יָכוֹל לְהוֹצִיאוֹ, עַד שֶׁיּוֹדִיעוֹ מִקֹּדֶם שְׁלוֹשִׁים יוֹם אוֹ מִקֹּדֶם שְׁנֵים עָשָׂר חֹדֶשׁ:&nbsp; שֶׁהֲרֵי הַשּׂוֹכֵר אוֹמֵר לוֹ, אֵין כּוֹחָךְ יָתֵר מִכּוֹחַ זֶה שֶׁזָּכִיתָ בְּבַיִת זֶה מֵחֲמָתוֹ.
<br>&nbsp;</p>

<h2>הִלְכּוֹת שְׂכִירוּת פֵּרֶק ז</h2>

<p><b>ז,א</b>&nbsp;&nbsp;כְּשֵׁם שֶׁמַּתְנֶה אָדָם כָּל תְּנָאי שֶׁיִּרְצֶה בְּמֶקָּח וּמִמְכָּר--כָּךְ מַתְנֶה בִּשְׂכִירוּת, שֶׁהַשְּׂכִירוּת מְכִירָה לִזְמָן קָצוּב הִיא.&nbsp; וְכָל שֶׁמִּמְכָּרוֹ בִּנְכָסָיו מִמְכָּר, שְׂכִירוּתוֹ שְׂכִירָה; וְכָל שְׁאֵין לוֹ לִמְכֹּר, כָּךְ אֵין לוֹ לִשְׂכֹּר--אֵלָא אִם כֵּן יֵשׁ לוֹ פֵּרוֹת בִּלְבָד בְּאוֹתָהּ הַקַּרְקָע, הֲרֵי זֶה שׂוֹכֵר וְאֵינוּ מוֹכֵר.</p>

<p><b>ז,ב</b>&nbsp;&nbsp;הַמַּשְׂכִּיר בַּיִת לַחֲבֵרוֹ לְשָׁנָה, וְנִתְעַבְּרָה הַשָּׁנָה--נִתְעַבְּרָה לַשּׂוֹכֵר; הִשְׂכִּיר לֶחֳדָשִׁים, נִתְעַבְּרָה לַמַּשְׂכִּיר.&nbsp; הִזְכִּיר לוֹ חֳדָשִׁים וְשָׁנָה--בֵּין שֶׁאָמַר לוֹ דֵּינָר לְחֹדֶשׁ, שְׁנֵים עָשָׂר דֵּינָר לְשָׁנָה, בֵּין שֶׁאָמַר לוֹ שְׁנֵים עָשָׂר דֵּינָר לְשָׁנָה, דֵּינָר בְּכָל חֹדֶשׁ--הֲרֵי חֹדֶשׁ הָעִבּוּר שֶׁלַּמַּשְׂכִּיר:&nbsp; שֶׁהַקַּרְקָע בְּחֶזְקַת בְּעָלֶיהָ, וְאֵין מוֹצִיאִין דָּבָר מִיַּד בַּעַל הַקַּרְקָע אֵלָא בִּרְאָיָה בְּרוּרָה.</p>

<p><b>ז,ג</b>&nbsp;&nbsp;וְכֵן בַּעַל הַבַּיִת שֶׁאָמַר לִזְמָן זֶה הִשְׂכַּרְתִּיךָ, וְהַשּׂוֹכֵר אוֹמֵר לֹא שָׂכַרְתִּי אֵלָא סְתָם אוֹ לִזְמָן אָרוֹךְ--עַל הַשּׂוֹכֵר לְהָבִיא רְאָיָה; וְאִם לֹא הֵבִיא--בַּעַל הַבַּיִת נִשְׁבָּע הֶסֵּת, וּמוֹצִיאוֹ מִן הַבַּיִת.</p>

<p><b>ז,ד</b>&nbsp;&nbsp;[ג] הַשּׂוֹכֵר שֶׁאָמַר נָתַתִּי שְׂכַר הַבַּיִת שֶׁנִּתְחַיַּבְתִּי בּוֹ, וְהַמַּשְׂכִּיר אוֹמֵר עֲדַיִן לֹא נָטַלְתִּי, בֵּין שֶׁהָיְתָה הַשְּׂכִירוּת בַּשְּׁטָר, בֵּין שֶׁהָיְתָה בְּלֹא עֵדִים--אִם תְּבָעוֹ בְּתוֹךְ שְׁלוֹשִׁים יוֹם--עַל הַשּׂוֹכֵר לְהָבִיא רְאָיָה, אוֹ יִתֵּן וְיַחְרִים עַל מִי שֶׁלָּקַח מִמֶּנּוּ, אוֹ יִטְעֹן עָלָיו בַּדָּמִים שֶׁנָּתַן תְּחִלָּה טְעָנָה בִּפְנֵי עַצְמָהּ וְיַשְׁבִּיעֵהוּ הֶסֵּת.</p>

<p><b>ז,ה</b>&nbsp;&nbsp;תְּבָעוֹ הַמַּשְׂכִּיר לְאַחַר שְׁלוֹשִׁים יוֹם, וְאַפִלּוּ בְּיוֹם הַשְּׁלוֹשִׁים--עַל הַמַּשְׂכִּיר לְהָבִיא רְאָיָה, אוֹ יִשָּׁבַע הַשּׂוֹכֵר הֶסֵּת שֶׁכְּבָר נָתַן לוֹ שְׂכָרוֹ וְיִפָּטֵר.&nbsp; וְכֵן אִם שָׂכַר מִמֶּנּוּ, וּפֵרַשׁ שֶׁיִּתֵּן לוֹ הַשָּׂכָר שָׁנָה שָׁנָה, וּתְבָעוֹ בְּתוֹךְ הַשָּׁנָה--עַל הַשּׂוֹכֵר לְהָבִיא רְאָיָה; תְּבָעוֹ לְאַחַר הַשָּׁנָה, וְאַפִלּוּ בְּיוֹם תִּשְׁעָה וְעֶשְׂרִים בֶּאֱלוּל--עַל הַמַּשְׂכִּיר לְהָבִיא רְאָיָה.</p>

<p><b>ז,ו</b>&nbsp;&nbsp;[ד] הַמַּשְׂכִּיר בַּיִת לַחֲבֵרוֹ בַּשְּׁטָר לְעֶשֶׂר שָׁנִים, וְאֵין בּוֹ זְמָן--הַשּׂוֹכֵר אוֹמֵר עֲדַיִן לֹא עָבַר מִזְּמָן הַשְּׁטָר אֵלָא שָׁנָה, וְהַמַּשְׂכִּיר אוֹמֵר כְּבָר שָׁלְמוּ שְׁנֵי הַשְּׂכִירוּת וְשָׁכַנְתָּ עֶשֶׂר שָׁנִים--עַל הַשּׂוֹכֵר לְהָבִיא רְאָיָה; וְאִם לֹא הֵבִיא רְאָיָה--יִשָּׁבַע הַמַּשְׂכִּיר הֶסֵּת, וְיוֹצִיאוֹ.</p>

<p><b>ז,ז</b>&nbsp;&nbsp;[ה] הַשּׂוֹכֵר פַּרְדֵּס אוֹ שֶׁהָיָה מַשְׁכּוֹן בְּיָדוֹ לְעֶשֶׂר שָׁנִים, וְיָבַשׁ הַפַּרְדֵּס בְּתוֹךְ הַזְּמָן--יִמָּכְרוּ עֵצָיו וְיִלָּקַח בָּהֶן קַרְקָע, וְיֹאכַל פֵּרוֹתָיו עַד סוֹף זְמָן שְׂכִירוּתוֹ אוֹ זְמָן הַמַּשְׁכּוֹן.&nbsp; וְגוּף הָאִילָנוֹת שֶׁיָּבְשׁוּ אוֹ נִקְצְצוּ--שְׁנֵיהֶן אֲסוּרִין בָּהֶן מִשּׁוֹם רִבִּית, הַמַּלְוֶה וְהַלּוֹוֶה.</p>

<p><b>ז,ח</b>&nbsp;&nbsp;[ו] שְׁטָר שְׂכִירוּת אוֹ שְׁטָר מַשְׁכּוֹן שֶׁכָּתוּב בּוֹ שָׁנִים סְתָם, בַּעַל הַפֵּרוֹת אוֹמֵר שָׁלוֹשׁ, וּבַעַל הַקַּרְקָע אוֹמֵר שְׁתַּיִם, וְקָדַם זֶה הַשּׂוֹכֵר אוֹ הַלּוֹוֶה וְאָכַל הַפֵּרוֹת--הֲרֵי הַפֵּרוֹת בְּחֶזְקַת אוֹכְלֵיהֶן, עַד שֶׁיָּבִיא בַּעַל הַקַּרְקָע רְאָיָה.</p>

<p><b>ז,ט</b>&nbsp;&nbsp;אֲכָלָהּ הַשּׂוֹכֵר אוֹ הַמְּמַשְׁכֵּן שָׁלוֹשׁ שָׁנִים, וְכָבַשׁ הַשְּׁטָר וְאָמַר לְחָמֵשׁ שָׁנִים יֵשׁ לִי פֵּרוֹת, וּבַעַל הַקַּרְקָע אוֹמֵר שָׁלוֹשׁ--אָמְרוּ לוֹ הָבֵא שְׁטָרָךְ, וְאָמַר אָבַד--הַשּׂוֹכֵר נֶאֱמָן:&nbsp; שֶׁאִלּוּ רָצָה אָמַר לְקוּחָה הִיא בְּיָדִי, שֶׁהֲרֵי אֲכָלָהּ שָׁלוֹשׁ שָׁנִים.</p>

<p><b>ז,י</b>&nbsp;&nbsp;[ז] מִי שֶׁהִכְנִיס פֵּרוֹתָיו לְבֵית חֲבֵרוֹ שֶׁלֹּא מִדַּעְתּוֹ, אוֹ שֶׁהִטְעָהוּ עַד שֶׁהִכְנִיס פֵּרוֹתָיו, וְהִנִּיחָם וְהָלַךְ לוֹ--יֵשׁ לְבַעַל הַבַּיִת לִמְכֹּר לוֹ מֵאוֹתָן הַפֵּרוֹת, כְּדֵי לִתֵּן שְׂכַר הַפּוֹעֲלִים שֶׁמּוֹצִיאִין אוֹתָן וּמַשְׁלִיכִין אוֹתָם בַּשּׁוּק.&nbsp; וּמִדַּת חֲסִידוּת הִיא שֶׁיּוֹדִיעַ לְבֵית דִּין, וְיִשְׂכְּרוּ מִמִּקְצַת דְּמֵיהֶן מָקוֹם, מִשּׁוֹם הָשֵׁב אֲבֵדָה לַבְּעָלִים, אַף עַל פִּי שֶׁעָשָׂה שֶׁלֹּא כַּהֹגֶן.</p>

<p><b>ז,יא</b>&nbsp;&nbsp;[ח] הַשּׂוֹכֵר רֵחַיִם מֵחֲבֵרוֹ, שֶׁיִּטְחֹן לוֹ עֶשְׂרִים סְאָה בְּכָל חֹדֶשׁ בִּשְׂכָרוֹ, וְהִעְשִׁיר בַּעַל הָרֵחַיִם, וַהֲרֵי אֵינוּ צָרִיךְ לִטְחֹן שָׁם--אִם יֵשׁ לַשּׂוֹכֵר חִטִּים שֶׁצָּרִיךְ לִטְחֹן אוֹתָן לְעַצְמוֹ אוֹ לַאֲחֵרִים, כּוֹפִין אוֹתוֹ לִתֵּן דְּמֵי טְחִינַת עֶשְׂרִים סְאָה:&nbsp; שֶׁזּוֹ מִדַּת סְדוֹם הִיא.&nbsp; וְאִם אֵין לוֹ, יָכוֹל לוֹמַר לוֹ אֵין לִי דָּמִים וַהֲרֵינִי טוֹחֵן לָךְ כְּמוֹ שֶׁשָּׂכַרְתִּי; וְאִם אֵין אַתָּה צָרִיךְ, מְכֹר לַאֲחֵרִים.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׂכִירוּת פֵּרֶק ח</h2>

<p><b>ח,א</b>&nbsp;&nbsp;אֶחָד הַשּׂוֹכֵר מֵחֲבֵרוֹ שְׂדֵה לְזָרְעָהּ, אוֹ כֶּרֶם לֶאֱכֹל פֵּרוֹתָיו בְּדָמִים, אוֹ שֶׁשָּׂכַר מִמֶּנּוּ בְּפֵרוֹת קְצוּבִין, כְּגוֹן שֶׁשָּׂכַר מִמֶּנּוּ שָׂדֶה זוֹ בְּעֶשְׂרִים כּוֹר בְּשָׁנָה, וְכֶרֶם זֶה בְּעֶשְׂרִים כַּדֵּי יַיִן בְּכָל שָׁנָה--שְׁנֵיהֶן דִּין אֶחָד יֵשׁ לָהֶן.&nbsp; וְהַשּׂוֹכֵר בַּפֵּרוֹת, הוּא הַנִּקְרָא חוֹכֵר.</p>

<p><b>ח,ב</b>&nbsp;&nbsp;הַמְּקַבֵּל שָׂדֶה אוֹ פַּרְדֵּס כְּדֵי לַעֲבֹד אוֹתוֹ וּלְהוֹצִיא עָלָיו יְצִיאוֹת, וְיִתֵּן לְבַעַל הַקַּרְקָע שְׁלִישׁ הַתְּבוּאָה אוֹ רְבִיעַ אוֹ מַה שֶׁיַּתְנוּ בֵּינֵיהֶן--זֶה הוּא הַנִּקְרָא מְקַבֵּל.</p>

<p><b>ח,ג</b>&nbsp;&nbsp;כָּל דָּבָר שְׁהוּא לִסְיָג לָאָרֶץ, בַּעַל הַקַּרְקָע חַיָּב בּוֹ; וְדָבָר שְׁהוּא לִשְׁמִירָה יְתֵרָה, הַחוֹכֵר אוֹ הַמְּקַבֵּל חַיָּב בּוֹ.&nbsp; הַקֻּרְדֹּם שֶׁחוֹפְרִין בּוֹ הָאָרֶץ, וְהַכֵּלִים שֶׁנּוֹשְׂאִין בָּהֶן הֶעָפָר, וְהַדְּלִי וְהַכַּד וְכַיּוֹצֶא בָּהֶן שֶׁדּוֹלִין בָּהֶן הַמַּיִם--עַל בַּעַל הַקַּרְקָע; וַחֲפִירַת הַמְּקוֹמוֹת שֶׁמְּקַבְּצִין בָּהֶן הַמַּיִם, עַל הַחוֹכֵר אוֹ עַל הַמְּקַבֵּל.</p>

<p><b>ח,ד</b>&nbsp;&nbsp;[ג] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ לְשָׁנִים מוּעָטוֹת, לֹא יִזְרְעֶנָּה פִּשְׁתָּן.&nbsp; שְׂכָרָהּ אוֹ קִבְּלָהּ שֶׁבַע שָׁנִים--זוֹרְעָהּ שָׁנָה רִאשׁוֹנָה פִּשְׁתָּן, וְאֵין הַשְּׁבִיעִית מִן הַמִּנְיָן; שְׂכָרָהּ אוֹ קִבְּלָהּ שָׁבוּעַ אֶחָד, הַשְּׁבִיעִית מִן הַמִּנְיָן.</p>

<p><b>ח,ה</b>&nbsp;&nbsp;[ד] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ, וְהִיא בֵּית הַשְּׁלָהִין אוֹ בֵּית הָאִילָן, וְיָבַשׁ הַמַּעְיָן שֶׁלְּבֵית הַשְּׁלָהִין, וְלֹא פָסַק הַנָּהָר הַגָּדוֹל אֵלָא אִפְשָׁר לְהָבִיא מִמֶּנּוּ בִּדְלִי, אוֹ שֶׁנִּקְצַץ הָאִילָן שֶׁלְּבֵית הָאִילָנוֹת--אֵינוּ מְנַכֶּה לוֹ מֵחֲכוֹרוֹ.&nbsp; וְאִם מַכַּת מְדִינָה הִיא, כְּגוֹן שֶׁיָּבַשׁ הַנָּהָר--מְנַכֶּה לוֹ מֵחֲכוֹרוֹ.</p>

<p><b>ח,ו</b>&nbsp;&nbsp;הָיָה עוֹמֵד בְּתוֹךְ הַשָּׂדֶה וְאָמַר לוֹ, בֵּית הַשְּׁלָהִין הַזֶּה אֲנִי מַשְׂכִּיר לָךְ, בֵּית הָאִילָן זֶה אֲנִי מַשְׂכִּיר לָךְ--יָבַשׁ הַמַּעְיָן אוֹ נִקְצַץ הָאִילָן, מְנַכֶּה לוֹ מֵחֲכוֹרוֹ:&nbsp; שֶׁהֲרֵי הוּא עוֹמֵד בְּתוֹכָהּ; וְלֹא אָמַר לוֹ הַזֶּה, אֵלָא כְּמִי שֶׁאוֹמֵר כְּמוֹת שְׁהִיא עַתָּה אֲנִי מַשְׂכִּיר לָךְ.&nbsp; לְפִיכָּךְ אִם לֹא הָיָה עוֹמֵד בְּתוֹכָהּ וְאָמַר לוֹ, בֵּית הַשְּׁלָהִין אֲנִי מַשְׂכִּיר לָךְ, אוֹ בֵּית הָאִילָן, וְיָבַשׁ הַמַּעְיָן אוֹ נִקְצַץ הָאִילָן--אֵינוּ מְנַכֶּה לוֹ מֵחֲכוֹרוֹ.</p>

<p><b>ח,ז</b>&nbsp;&nbsp;[ה] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ, וַאֲכָלָהּ חָגָב אוֹ נִשְׁתַּדְּפָה--אִם אֵרַע דָּבָר זֶה לְרֹב הַשָּׂדוֹת שֶׁלְּאוֹתָהּ הָעִיר, מְנַכֶּה לוֹ מֵחֲכוֹרוֹ:&nbsp; הַכֹּל לְפִי הַהֶפְסֵד שֶׁאֵרְעוֹ.&nbsp; וְאִם לֹא פָשְׁטָה הַמַּכָּה בְּרֹב הַשָּׂדוֹת--אֵינוּ מְנַכֶּה לוֹ מֵחֲכוֹרוֹ, אַף עַל פִּי שֶׁנִּשְׁתַּדְּפוּ כָּל הַשָּׂדוֹת שֶׁלְּבַעַל הַקַּרְקָע.&nbsp; נִשְׁתַּדְּפוּ כָּל הַשָּׂדוֹת שֶׁלַּשּׂוֹכֵר אוֹ הַמְּקַבֵּל--אַף עַל פִּי שֶׁפָּשְׁטָה הַמַּכָּה בְּרֹב הַשָּׂדוֹת, אֵינוּ מְנַכֶּה לוֹ מֵחֲכוֹרוֹ:&nbsp; שְׁאֵין זֶה הַהֶפְסֵד תָּלוּי אֵלָא בַּשּׂוֹכֵר, שֶׁהֲרֵי כָּל שְׂדוֹתָיו נִשְׁתַּדְּפוּ.</p>

<p><b>ח,ח</b>&nbsp;&nbsp;הִתְנָה עָלָיו בַּעַל הַקַּרְקָע שֶׁיִּזְרְעֶנָּה חִטִּים, וּזְרָעָהּ שְׂעוֹרִים, אוֹ שֶׁלֹּא זְרָעָהּ כְּלָל, אוֹ שֶׁזְּרָעָהּ וְלֹא צָמְחָה--אַף עַל פִּי שֶׁבָּא חָגָב אוֹ שִׁדָּפוֹן וְהֻכָּת רֹב הַמְּדִינָה, אֵינוּ מְנַכֶּה לוֹ מֵחֲכוֹרוֹ.&nbsp; וְעַד מָתַי חַיָּב לְהִטַּפַּל וְלִזְרֹעַ פַּעַם אַחֶרֶת, אִם לֹא צָמְחָה--כָּל זְמָן שֶׁרָאוּי לִזְרִיעָה בְּאוֹתוֹ מָקוֹם.</p>

<p><b>ח,ט</b>&nbsp;&nbsp;[ו] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ--מְקוֹם שֶׁנָּהֲגוּ לִקְצֹר--יִקְצֹר, וְאֵינוּ רַשָּׁאי לַעְקֹר; לַעְקֹר--יַעְקֹר, וְאֵינוּ רַשָּׁאי לִקְצֹר.&nbsp; וּשְׁנֵיהֶם מְעַכְּבִין זֶה עַל זֶה.&nbsp; וּמְקוֹם שֶׁנָּהֲגוּ לַחְרֹשׁ אַחֲרָיו, יַחְרֹשׁ.&nbsp; מְקוֹם שֶׁנָּהֲגוּ לְהַשְׂכִּיר אִילָנוֹת עַל גַּב קַרְקָע--מַשְׂכִּירִין, וְאַף עַל פִּי שֶׁהִשְׂכִּיר לוֹ סְתָם בְּפָחוּת מִן הַיָּדוּעַ; וּמְקוֹם שֶׁנָּהֲגוּ שֶׁלֹּא לְהַשְׂכִּיר אִילָנוֹת--אֵין לוֹ אִילָנוֹת, אַף עַל פִּי שֶׁשָּׂכַר מִמֶּנּוּ בְּיָתֵר עַל הַיָּדוּעַ.&nbsp; הַכֹּל כְּמִנְהַג הַמְּדִינָה.</p>

<p><b>ח,י</b>&nbsp;&nbsp;[ז] הַחוֹכֵר שָׂדֶה מֵחֲבֵרוֹ בָּעֲשֶׂרֶת כּוֹרִין חִטִּים--לָקָת, נוֹתֵן לוֹ מִתּוֹכָהּ.&nbsp; הָיוּ חִטֶּיהָ יָפוֹת--לֹא יֹאמַר לוֹ הֲרֵינִי לוֹקֵחַ לָךְ מִן הַשּׁוּק, אֵלָא נוֹתֵן לוֹ מִתּוֹכָהּ.&nbsp; חָכַר מִמֶּנּוּ כֶּרֶם בַּעֲשָׂרָה סַלִּים עֲנָבִים--אַף עַל פִּי שֶׁהִקְרִיסוּ אַחַר שֶׁנִּבְצְרוּ, וְכֵן עֻמְרִים שֶׁלָּקוּ אַחֵר שֶׁנִּקְצְרוּ--נוֹתֵן לוֹ מִתּוֹכָן; אֲבָל אִם חֲכָרוֹ בַּעֲשָׂרָה כַּדֵּי יַיִן, וְהִחְמִיץ--חַיָּב לִתֵּן לוֹ יַיִן טוֹב.</p>

<p><b>ח,יא</b>&nbsp;&nbsp;חֲכָרָהּ מִמֶּנּוּ בְּמֵאָה עֻמְרִים שֶׁלְּאַסְפַּסְתָּא וּזְרָעָהּ מִין אַחֵר, וְאַחַר כָּךְ חֲרָשָׁהּ וּזְרָעָהּ אַסְפַּסְתָּא וְלָקְתָה, אוֹ שֶׁזְּרָעָהּ בַּתְּחִלָּה אַסְפַּסְתָּא, וַחֲרָשָׁהּ וְאַחַר כָּךְ זְרָעָהּ פַּעַם אַחֶרֶת וְלָקְתָה--אֵינוּ נוֹתֵן לוֹ מִתּוֹכָהּ, אֵלָא נוֹתֵן לוֹ אַסְפַּסְתָּא טוֹבָה:&nbsp; שֶׁהֲרֵי שִׁנָּה.&nbsp; וְכֵן כָּל כַּיּוֹצֶא בְּזֶה.</p>

<p><b>ח,יב</b>&nbsp;&nbsp;[ח] הַחוֹכֵר שָׂדֶה מֵחֲבֵרוֹ, וְלֹא רָצָה לְנַכַּשׁ, וְאָמַר לוֹ, מַה הֶפְסֵד יֵשׁ לָךְ הֲרֵינִי נוֹתֵן לָךְ חֲכוֹרָךְ--אֵין שׁוֹמְעִין לוֹ:&nbsp; שֶׁהֲרֵי הוּא אוֹמֵר לוֹ, לְמָחָר אַתָּה יוֹצֶא מִמֶּנָּה, וְהִיא מַעֲלָה עֲשָׂבִים.&nbsp; וְאַפִלּוּ אָמַר לוֹ בָּאַחֲרוֹנָה אֲנִי חוֹרֵשׁ אוֹתָהּ, אֵין שׁוֹמְעִין לוֹ.</p>

<p><b>ח,יג</b>&nbsp;&nbsp;[ט] הַחוֹכֵר שָׂדֶה מֵחֲבֵרוֹ לְזָרְעָהּ שְׂעוֹרִים--לֹא יִזְרְעֶנָּה חִטִּים, מִפְּנֵי שֶׁהַחִטִּין מַכְחִישׁוֹת אֶת הַקַּרְקָע יָתֵר מִן הַשְּׂעוֹרִים.&nbsp; שְׂכָרָהּ לְזָרְעָהּ חִטִּים, יִזְרְעֶנָּה שְׂעוֹרִים.&nbsp; קָטְנִית, לֹא יִזְרְעֶנָּה תְּבוּאָה; תְּבוּאָה, יִזְרְעֶנָּה קָטְנִית.&nbsp; וּבְבָבֶל וְכַיּוֹצֶא בָּהּ--לֹא יִזְרְעֶנָּה קָטְנִית, מִפְּנֵי שֶׁהַקָּטְנִית שָׁם מַכְחֶשֶׁת אֶת הָאָרֶץ.</p>

<p><b>ח,יד</b>&nbsp;&nbsp;[י] הַמְּקַבֵּל שָׂדֶה מֵחֲבֵרוֹ לְשָׁנִים מוּעָטוֹת--אֵין לַמְּקַבֵּל כְּלוּם בְּקוֹרַת הַשִּׁקְמָה וְכַיּוֹצֶא בָּהּ, וְלֹא בִּשְׁבָח הָאִילָנוֹת שֶׁיָּצְאוּ מֵאֵלֵיהֶן בַּשָּׂדֶה.&nbsp; אֲבָל מְחַשְּׁבִין לוֹ מְקוֹם הָאִילָנוֹת, כְּאִלּוּ הָיָה בָּהֶן אוֹתוֹ זֶרַע שֶׁזָּרַע בְּכָל הַשָּׂדֶה:&nbsp; וְהוּא שֶׁצָּמְחוּ הָאִילָנוֹת, בְּמָקוֹם הָרָאוּי לִזְרִיעָה; אֲבָל אִם יָצְאוּ בִּמְקוֹם שְׁאֵינוּ רָאוּי לִזְרִיעָה, אֵין מְחַשְּׁבִין לוֹ כְּלוּם.&nbsp; וְאִם קִבְּלָהּ שֶׁבַע שָׁנִים אוֹ יָתֵר, יֵשׁ לוֹ בְּקוֹרַת הַשִּׁקְמָה וְכַיּוֹצֶא בָּהּ.</p>

<p><b>ח,טו</b>&nbsp;&nbsp;הִגִּיעַ זְמַנּוֹ לְהִסְתַּלַּק מִן הַשָּׂדֶה, וְהָיוּ שָׁם זְרָעִים שֶׁעֲדַיִן לֹא הִגִּיעוּ לְהִמָּכֵר, אוֹ שֶׁגָּמְרוּ, וְלֹא הִגִּיעַ יוֹם הַשּׁוּק לְמָכְרָן--שָׁמִין אוֹתָן, וְנוֹטֵל מִבַּעַל הַקַּרְקָע.</p>

<p><b>ח,טז</b>&nbsp;&nbsp;כְּשֵׁם שֶׁחוֹלֵק הַמְּקַבֵּל עִם בַּעַל הַקַּרְקָע בַּתְּבוּאָה, כָּךְ חוֹלְקִין בַּתֶּבֶן וּבַקַּשׁ; כְּשֵׁם שֶׁחוֹלְקִין בַּיַּיִן, כָּךְ חוֹלְקִין בַּזְּמוֹרוֹת.&nbsp; אֲבָל הַקָּנִים הַמַּעְמִידִים תַּחַת הַגְּפָנִים--אִם קָנוּ אוֹתָן בְּשֻׁתָּפוּת, הֲרֵי אֵלּוּ חוֹלְקִין בָּהֶן; וְאִם הֶן מִשֶּׁלְּאֶחָד מֵהֶן--זֶה שֶׁקָּנָה אוֹתָן, הֲרֵי הֶן שֶׁלּוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ח,יז</b>&nbsp;&nbsp;[יא] הַמְּקַבֵּל שָׂדֶה מֵחֲבֵרוֹ לִטַּע, מְקַבֵּל עָלָיו בַּעַל הַשָּׂדֶה עֲשָׂרָה בּוֹרָאוֹת לְמֵאָה סְאָה.&nbsp; יָתֵר עַל כֵּן, מְגַלְגְּלִין עָלָיו אֶת הַכֹּל.</p>

<p><b>ח,יח</b>&nbsp;&nbsp;[יב] הַמְּקַבֵּל שָׂדֶה מֵחֲבֵרוֹ, וְלֹא עָשָׂת--אִם יֵשׁ בָּהּ כְּדֵי שֶׁתּוֹצִיא סָאתַיִם יָתֵר עַל הַהוֹצָאָה, חַיָּב הַמְּקַבֵּל לְהִטַּפַּל בָּהּ:&nbsp; שֶׁכָּךְ כּוֹתֵב לְבַעַל הַקַּרְקָע, אֲנִי אָקוּם וְאָנִיר וְאֶזְרַע וְאֶקְצֹר וַאֲעַמַּר וְאָדוּשׁ וְאֶזְרֶה וְאַעְמִיד כֳּרִי לְפָנֶיךָ וְתִטֹּל אַתָּה חֶצְיוֹ, אוֹ מַה שֶׁיַּתְנוּ; וַאֲנִי אֶטֹּל הַשְּׁאָר, בִּשְׂכַר עֲמָלִי וּבְמַה שֶׁהוֹצֵאתִי.</p>

<p><b>ח,יט</b>&nbsp;&nbsp;[יג] הַמְּקַבֵּל שָׂדֶה מֵחֲבֵרוֹ, וְאַחַר שֶׁזָּכָה בָּהּ הֱבִירָהּ--שָׁמִין אוֹתָהּ כַּמָּה הִיא רְאוּיָה לַעֲשׂוֹת, וְנוֹתֵן לוֹ חֶלְקוֹ שֶׁהָיָה מַגִּיעַ לוֹ:&nbsp; שֶׁכָּךְ כּוֹתֵב לְבַעַל הַקַּרְקָע, אִם אוֹבִיר וְלֹא אֶעֱבֹד, אֲשַׁלַּם בְּמֵיטָבָהּ.&nbsp; וְהוּא הַדִּין, אִם הוֹבִיר מִקְצָתָהּ.</p>

<p><b>ח,כ</b>&nbsp;&nbsp;וּמִפְּנֵי מַה נִתְחַיַּב לְשַׁלַּם:&nbsp; מִפְּנֵי שֶׁלֹּא פָסַק עַל עַצְמוֹ דָּבָר קָצוּב כְּדֵי שֶׁנֹּאמַר הֲרֵי הִיא אַסְמַכְתָּא, אֵלָא הִתְנָה שֶׁיְּשַׁלַּם בְּמֵיטָבָהּ; וּלְפִיכָּךְ גָּמַר וְשִׁעְבַּד עַצְמוֹ.&nbsp; אֲבָל אִם אָמַר אִם אוֹבִיר וְלֹא אֶעֱבֹד, אֶתֵּן לָךְ מֵאָה דֵּינָר--הֲרֵי זוֹ אַסְמַכְתָּא; וְאֵינוּ חַיָּב לְשַׁלַּם, אֵלָא כְּפִי מַה שֶׁהִיא רְאוּיָה לַעֲשׂוֹת בִּלְבָד.</p>

<p><b>ח,כא</b>&nbsp;&nbsp;[יד] הַמְּקַבֵּל שָׂדֶה לְזָרְעָהּ שֻׁמְשְׁמִין וּזְרָעָהּ חִטִּים, וְעָשָׂת חִטִּים שֶׁשּׁוֹוִין כַּמָּה שְׁהִיא רְאוּיָה לַעֲשׂוֹת מִן הַשֻּׁמְשְׁמִין--אֵין לוֹ עָלָיו אֵלָא תַּרְעֹמֶת.&nbsp; עָשָׂת פָּחוּת מִשּׁוֹוֶה מַה שֶׁהִיא רְאוּיָה לַעֲשׂוֹת מִן הַשֻּׁמְשְׁמִין, מְשַׁלֵּם לוֹ הַמְּקַבֵּל כְּפִי מַה שֶׁהִיא רְאוּיָה לַעֲשׂוֹת מִן הַשֻּׁמְשְׁמִין; עָשָׂת חִטִּים יָתֵר מִמַּה שֶׁהִיא רְאוּיָה לַעֲשׂוֹת מִן הַשֻּׁמְשְׁמִין--חוֹלְקִין לְפִי מַה שֶׁהִתְנוּ בֵּינֵיהֶן, אַף עַל פִּי שֶׁמִּשְׂתַּכֵּר בַּעַל הַקַּרְקָע.
<br>&nbsp;</p>

<h2>הִלְכּוֹת שְׂכִירוּת פֵּרֶק ט</h2>

<p><b>ט,א</b>&nbsp;&nbsp;הַשּׂוֹכֵר אֶת הַפּוֹעֲלִים, וְאָמַר לָהֶם לְהַשְׁכִּים וּלְהַעְרִיב--מְקוֹם שֶׁנָּהֲגוּ שֶׁלֹּא לְהַשְׁכִּים וְלֹא לְהַעְרִיב, אֵינוּ יָכוֹל לְכוֹפָן.&nbsp; מְקוֹם שֶׁנָּהֲגוּ לָזוּן, יָזוּן; לְסַפַּק בַּתְּמָרִים אוֹ בַּגְּרֹגְּרוֹת וְכַיּוֹצֶא בָּהֶן לַפּוֹעֲלִים, יְסַפַּק.&nbsp; הַכֹּל כְּמִנְהַג הַמְּדִינָה.</p>

<p><b>ט,ב</b>&nbsp;&nbsp;הַשּׂוֹכֵר אֶת הַפּוֹעֵל, וְאָמַר לוֹ כְּאֶחָד וְכִשְׁנַיִם מִבְּנֵי הָעִיר--רוֹאִין הַפָּחוּת שֶׁבַּשְּׂכִירוּת וְהַיָּתֵר שֶׁבַּשְּׂכִירוּת, וּמְשַׁמְּנִין בֵּינֵיהֶן.</p>

<p><b>ט,ג</b>&nbsp;&nbsp;אָמַר לִשְׁלוּחוֹ צֵא וּשְׂכֹר לִי פּוֹעֲלִים בִּשְׁלוֹשָׁה, וְהָלַךְ וּשְׂכָרָן בְּאַרְבָּעָה--אִם אָמַר לָהֶם הַשָּׁלִיחַ שְׂכַרְכֶם עָלַי--נוֹתֵן לָהֶם אַרְבָּעָה, וְנוֹטֵל מִבַּעַל הַבַּיִת שְׁלוֹשָׁה; וּמַפְסִיד אֶחָד מִבֵּיתוֹ.&nbsp; אָמַר לָהֶם שְׂכַרְכֶם עַל בַּעַל הַבַּיִת, נוֹתֵן לָהֶם בַּעַל הַבַּיִת כְּהִלְכַּת הַמְּדִינָה.</p>

<p><b>ט,ד</b>&nbsp;&nbsp;הָיָה בַּמְּדִינָה מִי שֶׁנִּשְׂכָּר בִּשְׁלוֹשָׁה, וּמִי שֶׁנִּשְׂכָּר בְּאַרְבָּעָה--אֵינוּ נוֹתֵן לָהֶם אֵלָא שְׁלוֹשָׁה, וְיֵשׁ לָהֶן תַּרְעֹמֶת עַל הַשָּׁלִיחַ.&nbsp; בַּמֶּה דְּבָרִים אֲמוּרִים, בִּשְׁאֵין מְלַאכְתָּן נִכֶּרֶת.&nbsp; אֲבָל הָיְתָה מְלַאכְתָּן נִכֶּרֶת, וַהֲרֵי הִיא שׁוֹוָה אַרְבָּעָה--נוֹתֵן לָהֶם בַּעַל הַבַּיִת אַרְבָּעָה:&nbsp; שֶׁאִלּוּ לֹא אָמַר לָהֶם שְׁלוּחוֹ אַרְבָּעָה, לֹא טָרְחוּ וְעָשׂוּ שׁוֹוֶה אַרְבָּעָה.</p>

<p><b>ט,ה</b>&nbsp;&nbsp;אָמַר לוֹ בַּעַל הַבַּיִת, שְׂכֹר לִי בְּאַרְבָּעָה אַרְבָּעָה, וְהָלַךְ הַשָּׁלִיחַ וְשָׂכַר בִּשְׁלוֹשָׁה שְׁלוֹשָׁה--אַף עַל פִּי שֶׁהֲרֵי מְלַאכְתָּן שׁוֹוָה אַרְבָּעָה--אֵין לָהֶם אֵלָא שְׁלוֹשָׁה, שֶׁהֲרֵי קִבְּלוּ עַל עַצְמָן; וְיֵשׁ לָהֶם תַּרְעֹמֶת עַל הַשָּׁלִיחַ.</p>

<p><b>ט,ו</b>&nbsp;&nbsp;אָמַר לוֹ בַּעַל הַבַּיִת בִּשְׁלוֹשָׁה, וְהָלַךְ הַשָּׁלִיחַ וְאָמַר לָהֶם בְּאַרְבָּעָה, וְאָמְרוּ לוֹ, כַּמָּה שֶׁאָמַר בַּעַל הַבַּיִת--אֵין דַּעְתָּם אֵלָא שֶׁיִּתֵּן בַּעַל הַבַּיִת יָתֵר עַל אַרְבָּעָה.&nbsp; לְפִיכָּךְ שָׁמִין מַה שֶׁעָשׂוּ--אִם שׁוֹוֶה אַרְבָּעָה, נוֹטְלִין אַרְבָּעָה מִבַּעַל הַבַּיִת; וְאִם אֵינוּ יָדוּעַ אוֹ אֵינוּ שׁוֹוֶה, אֵין לָהֶם אֵלָא שְׁלוֹשָׁה.</p>

<p><b>ט,ז</b>&nbsp;&nbsp;אָמַר לוֹ בַּעַל הַבַּיִת בְּאַרְבָּעָה, וְהָלַךְ הַשָּׁלִיחַ וְאָמַר לָהֶם בִּשְׁלוֹשָׁה, וְאָמְרוּ לוֹ, כַּמָּה שֶׁאָמַר בַּעַל הַבַּיִת--אַף עַל פִּי שֶׁמְּלַאכְתָּן שׁוֹוָה אַרְבָּעָה, אֵין לָהֶם אֵלָא שְׁלוֹשָׁה:&nbsp; שֶׁהֲרֵי שָׁמְעוּ שְׁלוֹשָׁה, וְקִבְּלוּ עֲלֵיהֶם.</p>

<p><b>ט,ח</b>&nbsp;&nbsp;[ד] הַשּׂוֹכֵר אֶת הַפּוֹעֲלִים, וְהִטְעוּ אֶת בַּעַל הַבַּיִת, אוֹ בַּעַל הַבַּיִת הִטְעָה אוֹתָם--אֵין לָהֶם זֶה עַל זֶה אֵלָא תַּרְעֹמֶת.&nbsp; בַּמֶּה דְּבָרִים אֲמוּרִים, שֶׁלֹּא הָלְכוּ.&nbsp; אֲבָל הָלְכוּ הַחַמָּרִין, וְלֹא מָצְאוּ תְּבוּאָה, פּוֹעֲלִים, וּמָצְאוּ שָׂדֶה כִּשְׁהִיא לַחָה, אוֹ שֶׁשְּׂכָרָן לְהַשְׁקוֹת הַשָּׂדֶה, וּמְצָאוּהָ שֶׁנִּתְמַלֵּאת מַיִם--אִם בִּקַּר בַּעַל הַבַּיִת מְלַאכְתּוֹ מִבָּעֶרֶב, וּמְצָאָהּ צְרִיכָה פּוֹעֲלִים--אֵין לַפּוֹעֲלִים כְּלוּם:&nbsp; מַה בְּיָדוֹ לַעֲשׂוֹת.&nbsp; וְאִם לֹא בִּקַּר, נוֹתֵן לָהֶם שְׂכָרָן כְּפוֹעֵל בָּטֵל--שְׁאֵינוּ דּוֹמֶה הַבָּא טָעוּן לַבָּא רֵיקָן, וְעוֹשֶׂה מְלָאכָה לְבָטֵל.&nbsp; בַּמֶּה דְּבָרִים אֲמוּרִים, שֶׁלֹּא הִתְחִילוּ בַּמְּלָאכָה.&nbsp; אֲבָל אִם הִתְחִיל הַפּוֹעֵל בַּמְּלָאכָה, וְחָזַר בּוֹ בַּחֲצִי הַיּוֹם--חוֹזֵר:&nbsp; שֶׁנֶּאֱמָר "כִּי-לִי בְנֵי-יִשְׂרָאֵל, עֲבָדִים--עֲבָדַי הֵם" (ויקרא כה,נה), וְלֹא עֲבָדִים לַעֲבָדִים.</p>

<p><b>ט,ט</b>&nbsp;&nbsp;וְכֵיצַד דִּין הַפּוֹעֵל שֶׁחָזַר בּוֹ אַחַר שֶׁהִתְחִיל--שָׁמִין לוֹ מַה שֶׁעָשָׂה, וְנוֹטֵל.&nbsp; וְאִם קַבְלָן הוּא, שָׁמִין לוֹ מַה שֶׁעֲתִיד לַעֲשׂוֹת:&nbsp; בֵּין שֶׁהוֹזִילוּ לוֹ בְּעֵת שֶׁשְּׂכָרָן, בֵּין לֹא הוֹזִילוּ, בֵּין שֶׁהוּזְלָה הַמְּלָאכָה אַחַר כֵּן, בֵּין לֹא הוּזְלָה--שָׁמִין לוֹ מַה שֶׁעֲתִיד לַעֲשׂוֹת.</p>

<p><b>ט,י</b>&nbsp;&nbsp;כֵּיצַד:&nbsp; קִבַּל מִמֶּנּוּ קָמָה לִקְצֹר בִּשְׁתֵּי סְלָעִים, קָצַר חֶצְיָהּ וְהִנִּיחַ חֶצְיָהּ, בֶּגֶד לֶאֱרֹג בִּשְׁתֵּי סְלָעִים, אָרַג חֶצְיוֹ וְהִנִּיחַ חֶצְיוֹ--שָׁמִין לָהֶן מַה שֶׁעֲתִיד לַעֲשׂוֹת.&nbsp; אִם הָיָה שׁוֹוֶה שִׁשָּׁה דֵּינָרִין--נוֹתֵן לוֹ שֶׁקֶל, אוֹ יִגְמְרוּ אֶת מְלַאכְתָּן.&nbsp; וְאִם הָיָה הַנִּשְׁאָר יָפֶה שֵׁנִי דֵּינָרִין--אֵינוּ נוֹתֵן לָהֶן אֵלָא סֶלַע, שֶׁהֲרֵי לֹא עָשׂוּ אֵלָא חֲצִי מְלָאכָה.</p>

<p><b>ט,יא</b>&nbsp;&nbsp;בַּמֶּה דְּבָרִים אֲמוּרִים, בְּדָבָר שְׁאֵינוּ אָבוּד.&nbsp; אֲבָל בְּדָבָר הָאָבוּד--כְּגוֹן פִּשְׁתָּנוֹ לַעֲלוֹת מִן הַמִּשְׁרָה, אוֹ שֶׁשָּׂכַר חֲמוֹר לְהָבִיא חֲלִילִין לַמֵּת אוֹ לַכַּלָּה וְכָל כַּיּוֹצֶא בָּהֶן--אֶחָד פּוֹעֵל וְאֶחָד קַבְלָן, אֵינוּ יָכוֹל לַחְזֹר בּוֹ אֵלָא אִם כֵּן נֶאֱנַס, כְּגוֹן שֶׁחָלָה, אוֹ שָׁמַע שֶׁמֵּת לוֹ מֵת.&nbsp; וְאִם לֹא נֶאֱנַס, וְחָזַר בּוֹ--שׂוֹכֵר עֲלֵיהֶן אוֹ מַטְעָן.</p>

<p><b>ט,יב</b>&nbsp;&nbsp;כֵּיצַד מַטְעָן:&nbsp; אוֹמֵר לָהֶם סֶלַע קָצַצְתִּי לָכֶם, בּוֹאוּ וּטְלוּ שְׁתַּיִם, עַד שֶׁיִּגְמְרוּ מְלַאכְתָּן; וְלֹא יִתֵּן לָהֶם אֵלָא מַה שֶׁפָּסַק תְּחִלָּה.&nbsp; וְאַפִלּוּ נָתַן לָהֶם הַשְּׁתַּיִם, מַחְזִיר מֵהֶן הַתּוֹסֶפֶת.</p>

<p><b>ט,יג</b>&nbsp;&nbsp;כֵּיצַד שׂוֹכֵר עֲלֵיהֶן:&nbsp; שׂוֹכֵר פּוֹעֲלִים אֲחֵרִים, וְגוֹמְרִים מְלַאכְתָּן שֶׁלֹּא תֹאבַד; וְכָל שֶׁיּוֹסִיף לְאֵלּוּ הַפּוֹעֲלִין הָאֲחֵרִים עַל מַה שֶׁפָּסַק לָרִאשׁוֹנִים, נוֹטֵל מִן הָרִאשׁוֹנִים.&nbsp; וְעַד כַּמָּה, עַד כְּדֵי שְׂכָרָן שֶׁלְּרִאשׁוֹנִים.&nbsp; וְאִם הָיָה לָהֶם מָמוֹן תַּחַת יָדוֹ--שׂוֹכֵר לְהַשְׁלִים הַמְּלָאכָה עַד אַרְבָּעִים חֲמִשִּׁים זוּז בְּכָל יוֹם לְכָל פּוֹעֵל, אַף עַל פִּי שֶׁשְּׂכַר הַפּוֹעֵל שָׁלוֹשׁ אוֹ אַרְבַּע.&nbsp; בַּמֶּה דְּבָרִים אֲמוּרִים, בִּזְמָן שְׁאֵין שָׁם פּוֹעֲלִים לִשְׂכֹּר בִּשְׂכָרָן לְהַשְׁלִים הַמְּלָאכָה.&nbsp; אֲבָל אִם יֵשׁ שָׁם פּוֹעֲלִים לִשְׂכֹּר בִּשְׂכָרָן, וְאָמְרוּ לוֹ צֵא וּשְׂכֹר מֵאֵלּוּ וְהַשְׁלֵם מְלַאכְתָּךְ וְלֹא תֹאבַד--בֵּין שׂוֹכֵר בֵּין קַבְלָן--אֵין לוֹ עֲלֵיהֶן אֵלָא תַּרְעֹמֶת; וְשָׁמִין לַשּׂוֹכֵר מַה שֶׁעָשָׂה, וְלַקַּבְלָן מַה שֶׁעֲתִיד לַעֲשׂוֹת.</p>

<p><b>ט,יד</b>&nbsp;&nbsp;[ה] הַשּׂוֹכֵר אֶת הַפּוֹעֵל, וְנֶאֱחַז לַעֲבוֹדַת הַמֶּלֶךְ--לֹא יֹאמַר לוֹ הֲרֵינִי לְפָנֶיךָ, אֵלָא נוֹתֵן לוֹ שְׂכַר מַה שֶׁעָשָׂה.</p>

<p><b>ט,טו</b>&nbsp;&nbsp;[ו] הַשּׂוֹכֵר אֶת הַפּוֹעֵל לְהַשְׁקוֹת אֶת הַשָּׂדֶה מִזֶּה הַנָּהָר, וּפָסַק הַנָּהָר בַּחֲצִי הַיּוֹם--אִם אֵין דַּרְכּוֹ לְהִפָּסֵק, אֵין לָהֶן אֵלָא שְׂכַר מַה שֶׁעָשׂוּ; וְכֵן אִם דַּרְכּוֹ שֶׁיַּפְסִיקוּ אוֹתוֹ בְּנֵי הָעִיר, וְהִפְסִיקוּהוּ בַּחֲצִי הַיּוֹם--אֵין לָהֶן אֵלָא שְׂכַר מַה שֶׁעָשׂוּ:&nbsp; שֶׁהֲרֵי יָדְעוּ הַפּוֹעֲלִים דַּרְכּוֹ שֶׁלְּנָהָר זֶה.&nbsp; וְאִם דַּרְכּוֹ לְהִפָּסֵק מֵאֵלָיו--נוֹתֵן לָהֶם שְׂכַר כָּל הַיּוֹם, מִפְּנֵי שֶׁהָיָה לוֹ לְהוֹדִיעָם.&nbsp; שְׂכָרָן לְהַשְׁקוֹת הַשָּׂדֶה, וּבָא הַמָּטָר וְהִשְׁקָה--אֵין לָהֶן אֵלָא מַה שֶׁעָשׂוּ; בָּא הַנָּהָר וְהִשְׁקָה--נוֹתֵן לָהֶן כָּל שְׂכָרָן, מִן הַשָּׁמַיִם נִסְתַּיְּעוּ.</p>

<p><b>ט,טז</b>&nbsp;&nbsp;בַּמֶּה דְּבָרִים אֲמוּרִים, בַּפּוֹעֵל.&nbsp; אֲבָל מִי שֶׁפָּסַק עִם אֲרִיסוֹ שְׁאִם יַשְׁקֶה שָׂדֶה זוֹ אַרְבָּעָה פְּעָמִים, יִטֹּל חֲצִי הַפֵּרוֹת, וְכָל הָאֲרִיסִין שְׁהֶן מַשְׁקִין שְׁנֵי פְּעָמִים, אֵינָן נוֹטְלִין אֵלָא רְבִיעַ הַפֵּרוֹת, וּבָא הַמָּטָר, וְלֹא הֻצְרַךְ לִדְלוֹת וּלְהַשְׁקוֹת--נוֹטֵל חֲצִי הַפֵּרוֹת כְּמוֹ שֶׁפָּסַק עִמּוֹ:&nbsp; שֶׁהָאָרִיס כַּשֻּׁתָּף, אֵינוּ כַּפּוֹעֵל.</p>

<p><b>ט,יז</b>&nbsp;&nbsp;[ז] הַשּׂוֹכֵר אֶת הַפּוֹעֵל לַעֲשׂוֹת מְלָאכָה כָּל הַיּוֹם, וְשָׁלְמָה הַמְּלָאכָה בַּחֲצִי הַיּוֹם--אִם יֵשׁ לוֹ מְלָאכָה אַחֶרֶת כְּמוֹתָהּ אוֹ קַלָּה מִמֶּנָּה, עוֹשֶׂה שְׁאָר הַיּוֹם; וְאִם אֵין לוֹ מַה יַעֲשֶׂה, נוֹתֵן לוֹ שְׂכָרוֹ כְּפוֹעֵל בָּטֵל.&nbsp; וְאִם הָיָה מִן הַכֻּפְרִיִּים עוֹבְדֵי אֲדָמָה, וְכַיּוֹצֶא בָּהֶן שֶׁדַּרְכָּן לִטְרֹחַ הַרְבֵּה, וְאִם לֹא יִתְעַסַּק בִּמְלָאכָה, יֶחֱלֶה--הֲרֵי זֶה נוֹתֵן לוֹ כָּל שְׂכָרוֹ.</p>

<p><b>ט,יח</b>&nbsp;&nbsp;[ח] הַשּׂוֹכֵר אֶת הַפּוֹעֵל לְהָבִיא שְׁלִיחוּת מִמָּקוֹם לְמָקוֹם, וְהָלַךְ וְלֹא מָצָא שָׁם מַה יָבִיא--נוֹתֵן לוֹ שְׂכָרוֹ מֻשְׁלָם.&nbsp; שְׂכָרוֹ לְהָבִיא קָנִים לְכֶרֶם, וְהָלַךְ וְלֹא מָצָא וְלֹא הֵבִיא--נוֹתֵן לוֹ שְׂכָרוֹ שָׁלֵם.&nbsp; שְׂכָרוֹ לְהָבִיא פֵּרוֹת לַחוֹלֶה, וְהָלַךְ וּמְצָאוֹ שֶׁמֵּת אוֹ הִבְרִיא--לֹא יֹאמַר לוֹ טֹל מַה שֶׁהֵבֵאתָ בִּשְׂכָרָךְ, אֵלָא נוֹתֵן לוֹ כָּל שְׂכָרוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ט,יט</b>&nbsp;&nbsp;[ט] הַשּׂוֹכֵר אֶת הַפּוֹעֵל לַעֲשׂוֹת עִמּוֹ בְּשֶׁלּוֹ, וְהֶרְאָהוּ בְּשֶׁלַּחֲבֵרוֹ--נוֹתֵן לוֹ כָּל שְׂכָרוֹ, וְחוֹזֵר וְלוֹקֵחַ מֵחֲבֵרוֹ מַה שֶׁנִּהְנָה בְּזוֹ הַמְּלָאכָה.</p>

<p><b>ט,כ</b>&nbsp;&nbsp;[י] הַשּׂוֹכֵר אֶת הַפּוֹעֵל לַעֲשׂוֹת עִמּוֹ בַּתֶּבֶן וּבַקַּשׁ וְכַיּוֹצֶא בָּהֶן, וְאָמַר לוֹ טֹל מַה שֶׁעָשִׂיתָ בִּשְׂכָרָךְ--אֵין שׁוֹמְעִין לוֹ.&nbsp; וְאִם מִשֶּׁקִּבַּל עָלָיו אָמַר לוֹ, הֵא לָךְ שְׂכָרָךְ וַאֲנִי אֶטֹּל אֶת שֶׁלִּי--אֵין שׁוֹמְעִין לוֹ.</p>

<p><b>ט,כא</b>&nbsp;&nbsp;[יא] מְצִיאַת הַפּוֹעֵל לְעַצְמוֹ, אַף עַל פִּי שֶׁאָמַר לוֹ עֲשֵׂה עִמִּי מְלָאכָה הַיּוֹם, וְאֵין צָרִיךְ לוֹמַר אִם אָמַר לוֹ עֲדֹר עִמִּי הַיּוֹם, נַכַּשׁ עִמִּי הַיּוֹם; אֲבָל אִם שְׂכָרוֹ לְלַקַּט מְצִיאוֹת, כְּגוֹן שֶׁחָסַר הַנָּהָר וּשְׂכָרוֹ לְלַקַּט הַדָּגִים הַנִּמְצָאִין בַּאֲגַם--הֲרֵי מְצִיאָתוֹ לְבַעַל הַבַּיִת, וְאַפִלּוּ מָצָא כִּיס מָלֵא דֵּינָרִין.
<br>&nbsp;</p>

<h2>הִלְכּוֹת שְׂכִירוּת פֵּרֶק י</h2>

<p><b>י,א</b>&nbsp;&nbsp;הַמַּלְוֶה אֶת חֲבֵרוֹ עַל הַמַּשְׁכּוֹן--בֵּין שֶׁהִלְוָהוּ מָעוֹת בֵּין שֶׁהִלְוָהוּ פֵּרוֹת, בֵּין שֶׁמִּשְׁכְּנוֹ בְּשָׁעַת הַלְוָאָתוֹ בֵּין שֶׁמִּשְׁכְּנוֹ אַחַר שֶׁהִלְוָהוּ--הֲרֵי זֶה שׁוֹמֵר שָׂכָר.&nbsp; לְפִיכָּךְ אִם אָבַד הַמַּשְׁכּוֹן, אוֹ נִגְנַב--חַיָּב בְּדָמָיו; וְאִם נֶאֱנַס הַמַּשְׁכּוֹן, כְּגוֹן שֶׁנִּלְקַח בְּלִסְטִיס מְזֻיָּן וְכַיּוֹצֶא בּוֹ מִשְּׁאָר אֻנְסִין--יִשָּׁבַע שֶׁנֶּאֱנַס, וִישַׁלַּם בַּעַל הַמַּשְׁכּוֹן אֶת חוֹבוֹ עַד פְּרוּטָה אַחֲרוֹנָה.</p>

<p><b>י,ב</b>&nbsp;&nbsp;כָּל הָאוֹמֵר לַחֲבֵרוֹ שְׁמֹר לִי וְאֶשְׁמֹר לָךְ, הֲרֵי זוֹ שְׁמִירָה בַּבְּעָלִים.&nbsp; אָמַר לוֹ שְׁמֹר לִי הַיּוֹם וְאֶשְׁמֹר לָךְ לְמָחָר, הַשְׁאִילֵנִי הַיּוֹם וְאַשְׁאִילָךְ לְמָחָר, שְׁמֹר לִי הַיּוֹם וְאַשְׁאִילָךְ לְמָחָר, הַשְׁאִילֵנִי הַיּוֹם וְאֶשְׁמֹר לָךְ לְמָחָר--כֻּלָּן נַעֲשׂוּ שׁוֹמְרֵי שָׂכָר זֶה לְזֶה.</p>

<p><b>י,ג</b>&nbsp;&nbsp;כָּל הָאֻמָּנִין שׁוֹמְרֵי שָׂכָר.&nbsp; וְכֻלָּן שֶׁאָמְרוּ טֹל אֶת שֶׁלָּךְ וְהָבֵא מָעוֹת, אוֹ שֶׁאָמַר לוֹ גְּמַרְתִּיו, וְלֹא לָקְחוּ הַבְּעָלִים אֶת הַכְּלִי--הֲרֵי הָאֻמָּן שׁוֹמֵר חִנָּם; אֲבָל אִם אָמַר הָאֻמָּן הָבֵא מָעוֹת, וְטֹל אֶת שֶׁלָּךְ--עֲדַיִן הוּא נוֹשֵׂא שָׂכָר, כְּשֶׁהָיָה.</p>

<p><b>י,ד</b>&nbsp;&nbsp;נָתַן לָאֻמָּנִין לְתַקַּן, וְקִלְקְלוּ--חַיָּבִין לְשַׁלַּם.&nbsp; כֵּיצַד:&nbsp; נָתַן לֶחָרָשׁ שִׁדָּה תֵּבָה וּמִגְדָּל לִקְבֹּעַ בָּהֶן מַסְמֵר, וְשִׁבְּרָן, אוֹ שֶׁנָּתַן לוֹ עֵצִים לַעֲשׂוֹת מֵהֶן שִׁדָּה תֵּבָה וּמִגְדָּל, וְעָשָׂה מֵהֶן שִׁדָּה תֵּבָה וּמִגְדָּל וְנִשְׁבְּרוּ אַחַר שֶׁנַּעֲשׂוּ--מְשַׁלֵּם לוֹ דְּמֵי תֵּבָה שִׁדָּה וּמִגְדָּל, שְׁאֵין הָאֻמָּן קוֹנֶה שְׁבָח הַכְּלִי.</p>

<p><b>י,ה</b>&nbsp;&nbsp;נָתַן צֶמֶר לַצַּבָּע, וְהִקְדִּיחַתּוּ יוּרָה--נוֹתֵן לוֹ דְּמֵי צַמְרוֹ.&nbsp; צְבָעוֹ כָּעוּר, אוֹ שֶׁנָּתַן לוֹ לְצָבְעוֹ אָדֹם וּצְבָעוֹ שָׁחוֹר, שָׁחוֹר וּצְבָעוֹ אָדֹם, נָתַן עֵצִים לֶחָרָשׁ לַעֲשׂוֹת מֵהֶן כִּסֵּא נָאֶה, וְעָשָׂה כִּסֵּא רָע אוֹ סַפְסַל--אִם הַשְּׁבָח יָתֵר עַל הַהוֹצָאָה, נוֹתֵן לוֹ בַּעַל הַכְּלִי אֶת הַהוֹצָאָה; וְאִם הַהוֹצָאָה יְתֵרָה עַל הַשְּׁבָח, נוֹתֵן לוֹ אֶת הַשְּׁבָח בִּלְבָד.&nbsp; אָמַר בַּעַל הַכְּלִי אֵינִי רוֹצֶה בְּתַקָּנָה זוֹ, אֵלָא תֶּן לִי דְּמֵי הַצֶּמֶר אוֹ דְּמֵי הָעֵצִים--אֵין שׁוֹמְעִין לוֹ.&nbsp; וְכֵן אִם אָמַר הָאֻמָּן הֵא לָךְ דְּמֵי צַמְרָךְ אוֹ דְּמֵי עֵצָךְ, וְלֵךְ--אֵין שׁוֹמְעִין לוֹ:&nbsp; שְׁאֵין הָאֻמָּן קוֹנֶה בִּשְׁבָח כְּלִי שֶׁעָשָׂה.</p>

<p><b>י,ו</b>&nbsp;&nbsp;[ה] הַמּוֹלִיךְ חִטִּין לַטָּחוֹן, וְלֹא לְתָתָן וַעֲשָׂאָן סֻבִּין אוֹ מֻרְסָן, נָתַן קֶמַח לַנַּחְתּוֹם, וַעֲשָׂאוֹ פַּת נְפוּלִין, בְּהֵמָה לַטַּבָּח, וְנִבְּלָהּ--חַיָּבִין לְשַׁלַּם דָּמִים, מִפְּנֵי שְׁהֶן נוֹשְׂאֵי שָׂכָר.&nbsp; לְפִיכָּךְ אִם הָיָה טַבָּח מֻמְחֶה, וְשָׁחַט בְּחִנָּם--פָּטוּר מִלְּשַׁלַּם; וְאִם אֵינוּ מֻמְחֶה--אַף עַל פִּי שְׁהוּא בְּחִנָּם, חַיָּב לְשַׁלַּם.</p>

<p><b>י,ז</b>&nbsp;&nbsp;וְכֵן הַמַּרְאֶה דֵּינָר לַשֻּׁלְחָנִי, וְאָמַר לוֹ יָפֶה הוּא וְנִמְצָא רָע--אִם בְּשָׂכָר רָאָהוּ--חַיָּב לְשַׁלַּם, אַף עַל פִּי שְׁהוּא בָּקִי וְאֵינוּ צָרִיךְ לְהִתְלַמַּד.&nbsp; וְאִם בְּחִנָּם רָאָהוּ, פָּטוּר:&nbsp; וְהוּא שֶׁיִּהְיֶה בָּקִי, שְׁאֵינוּ צָרִיךְ לְהִתְלַמַּד; וְאִם אֵינוּ בָּקִי--חַיָּב לְשַׁלַּם, אַף עַל פִּי שְׁהוּא בְּחִנָּם.&nbsp; וְהוּא שֶׁיֹּאמַר לַשֻּׁלְחָנִי, עָלֶיךָ אֲנִי סוֹמֵךְ, אוֹ שֶׁהָיוּ הַדְּבָרִים מַרְאִין שְׁהוּא סוֹמֵךְ עַל רְאִיָּתוֹ, וְלֹא יַרְאֶה לַאֲחֵרִים.</p>

<p><b>י,ח</b>&nbsp;&nbsp;טַבָּח שֶׁעָשָׂה בְּחִנָּם וְנִבַּל, וְכֵן שֻׁלְחָנִי שֶׁאָמַר יָפֶה וְנִמְצָא רָע, וְכָל כַּיּוֹצֶא בָּהֶן--עֲלֵיהֶן לְהָבִיא רְאָיָה, שְׁהֶן מֻמְחִין; וְאִם לֹא הֵבִיאוּ רְאָיָה, מְשַׁלְּמִין.</p>

<p><b>י,ט</b>&nbsp;&nbsp;[ו] מְקוֹמוֹת שֶׁנָּהֲגוּ שֶׁיִּהְיֶה הַנּוֹטֵעַ אִילָנוֹת נוֹטֵל חֲצִי הַשְּׁבָח, וּבַעַל הַקַּרְקָע חֲצִי, וְנָטַע וְהִשְׁבִּיחַ, וְנָטַע וְהִפְסִיד--מְחַשְּׁבִין לוֹ חֲצִי הַשְּׁבָח שֶׁיֵּשׁ לוֹ, וּמְנַכִּין מִמֶּנּוּ מַה שֶׁהִפְסִיד, וְנוֹטֵל הַשְּׁאָר.&nbsp; וְאַפִלּוּ הִתְנָה עַל עַצְמוֹ, שְׁאִם הִפְסִיד לֹא יִטֹּל כְּלוּם--הֲרֵי זוֹ אַסְמַכְתָּא, וְאֵין מְנַכִּין לוֹ אֵלָא מַה שֶׁהִפְסִיד.</p>

<p><b>י,י</b>&nbsp;&nbsp;הָיָה מִנְהָגָם שֶׁיִּטֹּל הַנּוֹטֵעַ מֶחְצָה, וּבַעַל הַקַּרְקָע מֶחְצָה, וְכָּךְ הָיָה מִנְהָגָם שֶׁיִּטֹּל הָאָרִיס שְׁלִישׁ--אִם נָטַע הַנּוֹטֵעַ וְהִשְׁבִּיחַ וְרָצָה לְהִסְתַּלַּק, שֶׁנִּמְצָא בַּעַל הַקַּרְקָע צָרִיךְ לְהוֹרִיד לָהּ אָרִיס--הֲרֵי בַּעַל הַקַּרְקָע מוֹרִיד עָרִיס, וְיִטֹּל בַּעַל הַקַּרְקָע חֶצְיוֹ, וְלֹא יַפְסִיד מֵחֶלְקוֹ כְּלוּם; וְיִטֹּל הָאָרִיס שְׁלִישׁ; וְהַשְּׁתוּת הַנִּשְׁאָר יִהְיֶה שֶׁלַּנּוֹטֵעַ, שֶׁהֲרֵי סִלַּק עַצְמוֹ בִּרְצוֹנוֹ.</p>

<p><b>י,יא</b>&nbsp;&nbsp;[ז] הַנּוֹטֵעַ אִילָנוֹת לִבְנֵי הַמְּדִינָה שֶׁהִפְסִיד, וְכֵן טַבָּח שֶׁלִּבְנֵי הָעִיר שֶׁנִּבַּל הַבְּהֵמוֹת, וְהַמַּקִּיז דָּם שֶׁחָבַל, וְהַסּוֹפֵר שֶׁטָּעָה בַּשְּׁטָרוֹת, וּמְלַמֵּד תִּינוֹקוֹת שֶׁפָּשַׁע בַּתִּינוֹקוֹת וְלֹא לִמַּד, אוֹ לִמַּד בִּטְעוּת, וְכָל כַּיּוֹצֶא בְּאֵלּוּ הָאֻמָּנִים שְׁאֵי אִפְשָׁר שֶׁיַּחְזֹר הַהֶפְסֵד שֶׁהִפְסִידוּ--מְסַלְּקִין אוֹתָן בְּלֹא הַתְרָאָה:&nbsp; מִפְּנֵי שְׁהֶן כְּמֻתָּרִין וְעוֹמְדִין, עַד שֶׁיִּשְׁתַּדְּלוּ בִּמְלַאכְתָּן, הוֹאִיל וְהִעְמִידוּ אוֹתָן הַצִּבּוּר עֲלֵיהֶן.
<br>&nbsp;</p>

<h2>הִלְכּוֹת שְׂכִירוּת פֵּרֶק יא</h2>

<p><b>יא,א</b>&nbsp;&nbsp;מִצְוַת עֲשֵׂה לִתֵּן שְׂכַר הַשָּׂכִיר בִּזְמַנּוֹ, שֶׁנֶּאֱמָר "בְּיוֹמוֹ תִתֵּן שְׂכָרוֹ" (דברים כד,טו).&nbsp; וְאִם אֵחֲרוֹ לְאַחַר זְמַנּוֹ--עוֹבֵר בְּלֹא תַעֲשֶׂה, שֶׁנֶּאֱמָר "וְלֹא-תָבוֹא עָלָיו הַשֶּׁמֶשׁ" (שם).&nbsp; וְאֵין לוֹקִין עַל לָאו זֶה, שֶׁהֲרֵי הוּא חַיָּב לְשַׁלַּם.</p>

<p><b>יא,ב</b>&nbsp;&nbsp;אֶחָד שְׂכַר הָאָדָם, וְאֶחָד שְׂכַר הַבְּהֵמָה, וְאֶחָד שְׂכַר הַכֵּלִים--חַיָּב לִתֵּן בִּזְמַנּוֹ; וְאִם אֵחַר לְאַחַר זְמַנּוֹ, עוֹבֵר בְּלֹא תַעֲשֶׂה.&nbsp; וְגֵר תּוֹשָׁב, יֵשׁ בּוֹ מִשּׁוֹם "בְּיוֹמוֹ תִתֵּן שְׂכָרוֹ" (דברים כד,טו); וְאִם אֵחַר, אֵינוּ עוֹבֵר בְּלֹא תַעֲשֶׂה.</p>

<p><b>יא,ג</b>&nbsp;&nbsp;[ב] כָּל הַכּוֹבֵשׁ שְׂכַר שָׂכִיר--כְּאִלּוּ נָטַל אֶת נַפְשׁוֹ מִמֶּנּוּ, שֶׁנֶּאֱמָר "וְאֵלָיו, הוּא נֹשֵׂא אֶת-נַפְשׁוֹ" (דברים כד,טו).&nbsp; וְעוֹבֵר בְּאַרְבַּע אַזְהָרוֹת, וַעֲשֵׂה:&nbsp; מִשּׁוֹם בַּל תַּעֲשֹׁק, וּמִשּׁוֹם בַּל תִּגְזֹל, וּמִשּׁוֹם "לֹא-תָלִין פְּעֻלַּת שָׂכִיר" (ויקרא יט,יג), וּמִשּׁוֹם "לֹא-תָבוֹא עָלָיו הַשֶּׁמֶשׁ" (דברים כד,טו), וּמִשּׁוֹם "בְּיוֹמוֹ תִתֵּן שְׂכָרוֹ" (שם).</p>

<p><b>יא,ד</b>&nbsp;&nbsp;אֵיזֶה הוּא זְמַנּוֹ:&nbsp; שְׂכִיר יוֹם גּוֹבֶה כָּל הַלַּיְלָה, וְעָלָיו נֶאֱמָר "לֹא-תָלִין פְּעֻלַּת שָׂכִיר, אִתְּךָ--עַד-בֹּקֶר" (ויקרא יט,יג).&nbsp; וּשְׂכִיר לַיְלָה גּוֹבֶה כָּל הַיּוֹם, וְעָלָיו נֶאֱמָר "בְּיוֹמוֹ תִתֵּן שְׂכָרוֹ וְלֹא-תָבוֹא עָלָיו הַשֶּׁמֶשׁ" (דברים כד,טו).&nbsp; שְׂכִיר שָׁעוֹת שֶׁלַּיּוֹם גּוֹבֶה כָּל הַיּוֹם, וּשְׂכִיר שָׁעוֹת שֶׁלַּלַּיְלָה גּוֹבֶה כָּל הַלַּיְלָה.&nbsp; שְׂכִיר שַׁבָּת, שְׂכִיר חֹדֶשׁ, שָׂכִיר שָׁנָה, שְׂכִיר שָׁבוּעַ--יָצָא בַּיּוֹם, גּוֹבֶה כָּל הַיּוֹם; יָצָא בַּלַּיְלָה, גּוֹבֶה כָּל אוֹתוֹ הַלַּיְלָה.</p>

<p><b>יא,ה</b>&nbsp;&nbsp;[ג] נָתַן טְלִיתוֹ לָאֻמָּן, גְּמָרָהּ וְהוֹדִיעוֹ--אַפִלּוּ אֵחֲרוֹ עֲשָׂרָה יָמִים--כָּל זְמָן שֶׁהַכְּלִי בְּיַד הָאֻמָּן, אֵינוּ עוֹבֵר.&nbsp; נְתָנָהּ לוֹ בַּחֲצִי הַיּוֹם--כֵּיוָן שֶׁשָּׁקְעָה עָלָיו חַמָּה, עוֹבֵר מִשּׁוֹם בַּל תָּלִין:&nbsp; שֶׁהַקַּבְלָנוּת כִּשְׂכִירוּת הִיא, וְחַיָּב לִתֵּן בִּזְמַנּוֹ.</p>

<p><b>יא,ו</b>&nbsp;&nbsp;[ד] הָאוֹמֵר לִשְׁלוּחוֹ, צֵא וּשְׂכֹר לִי פּוֹעֲלִים--אִם אָמַר לָהֶם שְׂכַרְכֶם עַל בַּעַל הַבַּיִת, שְׁנֵיהֶם אֵינָן עוֹבְרִין מִשּׁוֹם בַּל תָּלִין:&nbsp; זֶה לְפִי שֶׁלֹּא שְׂכָרָן, וְזֶה לְפִי שְׁאֵין פְּעֻלָּתָן אֶצְלוֹ.&nbsp; וְאִם לֹא אָמַר לָהֶם שְׂכַרְכֶם עַל בַּעַל הַבַּיִת, הַשָּׁלִיחַ עוֹבֵר.</p>

<p><b>יא,ז</b>&nbsp;&nbsp;אֵין הַשּׂוֹכֵר עוֹבֵר אֵלָא בִּזְמָן שֶׁתְּבָעוֹ הַשָּׂכִיר, וְלֹא נָתַן לוֹ; אֲבָל אִם לֹא תְבָעוֹ, אוֹ שֶׁתְּבָעוֹ וְלֹא הָיָה לוֹ מַה יִתֵּן לוֹ, אוֹ שֶׁהִמְחָהוּ אֵצֶל אַחֵר וְקִבַּל--הֲרֵי זֶה פָּטוּר.</p>

<p><b>יא,ח</b>&nbsp;&nbsp;[ה] הַמַּשְׁהֶה שְׂכַר שָׂכִיר עַד אַחַר זְמַנּוֹ--אַף עַל פִּי שֶׁכְּבָר עָבַר בַּעֲשֵׂה וְלֹא תַעֲשֶׂה, הֲרֵי זֶה חַיָּב לִתֵּן מִיָּד.&nbsp; וְכָל עֵת שֶׁיַּשְׁהֶה--עוֹבֵר עַל לָאו שֶׁלְּדִבְרֵיהֶם, שֶׁנֶּאֱמָר "אַל-תֹּאמַר לְרֵעֲךָ, לֵךְ וָשׁוּב" (משלי ג,כח).</p>

<p><b>יא,ט</b>&nbsp;&nbsp;[ו] כָּל שָׂכִיר שֶׁשְּׂכָרוֹ בְּעֵדִים, וּתְבָעוֹ בִּזְמַנּוֹ, וְאָמַר בַּעַל הַבַּיִת נָתַתִּי לָךְ שְׂכָרָךְ, וְהַשָּׂכִיר אוֹמֵר לֹא נָטַלְתִּי כְּלוּם--תִּקְּנוּ חֲכָמִים שֶׁיִּשָּׁבַע הַשָּׂכִיר בִּנְקִיטַת חֵפֶץ, וְיִטֹּל כְּדִין כָּל נִשְׁבָּע וְנוֹטֵל, מִפְּנֵי שֶׁבַּעַל הַבַּיִת טָרוּד בְּפוֹעֲלִין, וְזֶה הַשָּׂכִיר נוֹשֵׂא נַפְשׁוֹ לְזֶה.&nbsp; אַפִלּוּ הָיָה הַשּׂוֹכֵר קָטָן, הֲרֵי הַשָּׂכִיר נִשְׁבָּע וְנוֹטֵל.</p>

<p><b>יא,י</b>&nbsp;&nbsp;שְׂכָרוֹ שֶׁלֹּא בְּעֵדִים--מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם וְלֹא שְׂכַרְתִּיךָ, נֶאֱמָן לוֹמַר שְׂכַרְתִּיךָ וְנָתַתִּי לָךְ שְׂכָרָךְ; וְיִשָּׁבַע בַּעַל הַבַּיִת הֶסֵּת שֶׁנָּתַן, אוֹ שְׁבוּעַת הַתּוֹרָה אִם הוֹדָה בְּמִקְצָת כִּשְׁאָר הַטְּעָנוֹת.&nbsp; הָיָה לוֹ עֵד אֶחָד שֶׁשְּׂכָרוֹ, אֵינוּ מוֹעִיל כְּלוּם.</p>

<p><b>יא,יא</b>&nbsp;&nbsp;וְכֵן אִם תְּבָעוֹ אַחַר זְמַנּוֹ--אַף עַל פִּי שֶׁשְּׂכָרוֹ בְּעֵדִים--הַמּוֹצִיא מֵחֲבֵרוֹ, עָלָיו הָרְאָיָה; וְאִם לֹא הֵבִיא רְאָיָה, יִשָּׁבַע בַּעַל הַבַּיִת הֶסֵּת.&nbsp; הֵבִיא רְאָיָה שֶׁתְּבָעוֹ כָּל זְמַנּוֹ--הֲרֵי זֶה נִשְׁבָּע, וְנוֹטֵל כָּל אוֹתוֹ הַיּוֹם שֶׁלַּתְּבִיעָה.</p>

<p><b>יא,יב</b>&nbsp;&nbsp;כֵּיצַד:&nbsp; הָיָה עוֹשֶׂה עִמּוֹ בְּיוֹם שֵׁנִי עַד הָעֶרֶב--זְמַנּוֹ כָּל לֵיל שְׁלִישִׁי, וּבְיוֹם שְׁלִישִׁי אֵינוּ נִשְׁבָּע וְנוֹטֵל.&nbsp; וְאִם הֵבִיא עֵדִים שֶׁהָיָה תּוֹבֵעַ כָּל לֵיל שְׁלִישִׁי--הֲרֵי זֶה נִשְׁבָּע וְנוֹטֵל, כָּל יוֹם שְׁלִישִׁי; אֲבָל מִלֵּיל רְבִיעִי וָהָלְאָה, הַמּוֹצִיא מֵחֲבֵרוֹ עָלָיו הָרְאָיָה.&nbsp; וְכֵן אִם הֵבִיא עֵדִים שֶׁהָיָה תּוֹבֵעַ וְהוֹלֵךְ עַד יוֹם חֲמִישִׁי--הֲרֵי זֶה נִשְׁבָּע וְנוֹטֵל, כָּל יוֹם חֲמִישִׁי.</p>

<p><b>יא,יג</b>&nbsp;&nbsp;[ז] בַּעַל הַבַּיִת אוֹמֵר שְׁתַּיִם קָצַצְתִּי לָךְ, וְהַשָּׂכִיר אוֹמֵר לֹא קָצַצְתָּ לִי אֵלָא שָׁלוֹשׁ--לֹא תִקְּנוּ חֲכָמִים שֶׁיִּשָּׁבַע הַשָּׂכִיר כָּאן, אֵלָא הַמּוֹצִיא מֵחֲבֵרוֹ עָלָיו הָרְאָיָה.&nbsp; וְאִם לֹא הֵבִיא רְאָיָה--אַף עַל פִּי שֶׁכְּבָר נָתַן לוֹ הַשְּׁתַּיִם, אוֹ שֶׁאָמַר לוֹ הֵילָךְ--הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ; וְדָבָר זֶה תַּקָּנַת חֲכָמִים הוּא, כְּדֵי שֶׁלֹּא יֵלֵךְ הַשָּׂכִיר בְּפַחֵי נֶפֶשׁ.</p>

<p><b>יא,יד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁשְּׂכָרוֹ בְּעֵדִים, וְלֹא יָדְעוּ כַּמָּה פָּסַק לוֹ, וּתְבָעוֹ בִּזְמַנּוֹ.&nbsp; אֲבָל אִם שְׂכָרוֹ שֶׁלֹּא בְּעֵדִים, אוֹ שֶׁתְּבָעוֹ אַחַר זְמַנּוֹ--יִשָּׁבַע בַּעַל הַבַּיִת הֶסֵּת שֶׁלֹּא קָצַץ לוֹ אֵלָא מַה שֶׁכְּבָר נָתַן לוֹ, אוֹ שֶׁלֹּא נִשְׁאַר לוֹ אֶצְלוֹ אֵלָא זֶה שֶׁאָמַר לוֹ הֵילָךְ, כְּדִין כָּל הַטְּעָנוֹת.</p>

<p><b>יא,טו</b>&nbsp;&nbsp;[ח] הַנּוֹתֵן טְלִיתוֹ לָאֻמָּן, אֻמָּן אוֹמֵר שְׁתַּיִם קָצַצְתָּ לִי, וְהוּא אוֹמֵר אַחַת--כָּל זְמָן שֶׁהַטְּלִית בְּיַד הָאֻמָּן--אִם יָכוֹל לִטְעֹן שְׁהִיא לְקוּחָה בְּיָדוֹ, הֲרֵי הָאֻמָּן נִשְׁבָּע בִּנְקִיטַת חֵפֶץ וְנוֹטֵל; וְיָכוֹל לִטְעֹן בִּשְׂכָרוֹ, עַד כְּדֵי דָּמֶיהָ.&nbsp; וְאִם יָצַאת טְלִית מִתַּחַת יָדוֹ, אוֹ שְׁאֵין לוֹ בָּהּ חֲזָקָה וְאֵינוּ יָכוֹל לִטְעֹן שְׁהִיא לְקוּחָה בְּיָדוֹ--הַמּוֹצִיא מֵחֲבֵרוֹ, עָלָיו הָרְאָיָה; וְאִם לֹא הֵבִיא רְאָיָה--יִשָּׁבַע בַּעַל הַטְּלִית הֶסֵּת, אוֹ שְׁבוּעַת הַתּוֹרָה אִם הוֹדָה בְּמִקְצָת כְּדִין כָּל הַטְּעָנוֹת, שְׁאֵין זֶה כְּדִין הַשָּׂכִיר.</p>

<p><b>יא,טז</b>&nbsp;&nbsp;[ט] שָׂכִיר שֶׁבָּא לְהִשָּׁבַע--אֵין מַחְמִירִין עָלָיו, וְאֵין מְגַלְגְּלִין עָלָיו כְּלָל; אֵלָא נִשְׁבָּע שֶׁלֹּא נָטַל, וְיִטֹּל.&nbsp; וּלְכָל הַנִּשְׁבָּעִין אֵין מְקִילִין, חוּץ מִן הַשָּׂכִיר שֶׁמְּקִילִין עָלָיו; וּפוֹתְחִין לוֹ תְּחִלָּה, וְאוֹמְרִים לוֹ, אַל תְּצַעַר עַצְמָךְ, הִשָּׁבַע וְטֹל.</p>

<p><b>יא,יז</b>&nbsp;&nbsp;אַפִלּוּ הָיָה שְׂכָרוֹ פְּרוּטָה אַחַת, וּבַעַל הַבַּיִת אוֹמֵר נְתַתִּיהָ--לֹא יִטֹּל אֵלָא בִּשְׁבוּעָה.&nbsp; וְכֵן כָּל הַנִּשְׁבָּע וְנוֹטֵל, אַפִלּוּ לֹא יִטְעֹן אֵלָא פְּרוּטָה אַחַת--לֹא יִטֹּל אוֹתָהּ אֵלָא בִּשְׁבוּעָה, כְּעֵין שֶׁלַּתּוֹרָה.
<br>&nbsp;</p>

<h2>הִלְכּוֹת שְׂכִירוּת פֵּרֶק יב</h2>

<p><b>יב,א</b>&nbsp;&nbsp;הַפּוֹעֲלִין שְׁהֶן עוֹשִׂין בְּדָבָר שֶׁגִּדּוּלָיו מִן הָאָרֶץ, וַעֲדַיִן לֹא נִגְמְרָה מְלַאכְתּוֹ, בֵּין בַּתָּלוּשׁ בֵּין בַּמְּחֻבָּר, וְיִהְיוּ מַעֲשֵׂיהֶן הֶן גְּמִירַת הַמְּלָאכָה--הֲרֵי עַל בַּעַל הַבַּיִת מִצְוָה שֶׁיַּנַּיחַ אוֹתָן לֶאֱכֹל מִמַּה שְׁהֶן עוֹשִׂין בּוֹ, שֶׁנֶּאֱמָר "כִּי תָבֹא בְּכֶרֶם רֵעֶךָ .&nbsp;.&nbsp;. כִּי תָבֹא בְּקָמַת רֵעֶךָ" (דברים כג,כה-כו).&nbsp; מִפִּי הַשְּׁמוּעָה לָמְדוּ, שְׁאֵין הַכָּתוּב מְדַבֵּר אֵלָא בַּשָּׂכִיר; וְכִי אִלּוּ לֹא שְׂכָרוֹ, מִי הִתִּיר לוֹ שֶׁיָּבוֹא בְּכֶרֶם רֵעֵהוּ אוֹ בַּקָּמָה שֶׁלּוֹ, שֶׁלֹּא מִדַּעְתּוֹ:&nbsp; אֵלָא כָּךְ הוּא אוֹמֵר, כִּי תָבוֹא בִּרְשׁוּת בְּעָלִים לָעֲבוֹדָה, תֹּאכַל.</p>

<p><b>יב,ב</b>&nbsp;&nbsp;מַה בֵּין הָעוֹשֶׂה בַּתָּלוּשׁ, לָעוֹשֶׂה בַּמְּחֻבָּר:&nbsp; שֶׁהָעוֹשֶׂה בַּתָּלוּשׁ, אוֹכֵל עַד שֶׁלֹּא יִגְמֹר עֲבוֹדָתוֹ; וּמִשֶּׁתִגָּמֵר עֲבוֹדָתוֹ, אָסוּר לוֹ לֶאֱכֹל.&nbsp; וְהָעוֹשֶׂה בַּמְּחֻבָּר כְּגוֹן בּוֹצֵר וְקוֹצֵר, אֵינוּ אוֹכֵל אֵלָא כְּשֶׁיִּגְמֹר עֲבוֹדָתוֹ; כְּגוֹן שֶׁיִּבְצֹר וְיִתֵּן בַּסַּל עַד שֶׁיְּמַלְּאֶנּוּ, וִינַפַּץ הַסַּל לְמָקוֹם אַחֵר, וְיַחְזֹר וְיִבְצֹר וִימַלְּאֶנּוּ--אֵינוּ אוֹכֵל אֵלָא אַחַר שֶׁיְּמַלֵּא הַסַּל.&nbsp; אֲבָל מִפְּנֵי הָשֵׁב אֲבֵדָה לַבְּעָלִים, אָמְרוּ חֲכָמִים שֶׁיִּהְיוּ הַפּוֹעֲלִין אוֹכְלִין בַּהֲלִיכָתָן מֵאֹמֶן לְאֹמֶן וּבַחֲזִירָתָן מִן הַגַּת--כְּדֵי שֶׁלֹּא יְבַטְּלוּ מִמְּלַאכְתָּן, וְיֵשְׁבוּ לֶאֱכֹל, אֵלָא אוֹכְלִין בְּתוֹךְ הַמְּלָאכָה, כִּשְׁהֶן מְהַלְּכִין בְּטֵלִין.</p>

<p><b>יב,ג</b>&nbsp;&nbsp;הַמְּבַטֵּל מִמְּלַאכְתּוֹ וְאָכַל, אוֹ שֶׁאָכַל שֶׁלֹּא בְּשָׁעַת גְּמָר מְלָאכָה--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "וְחֶרְמֵשׁ לֹא תָנִיף .&nbsp;.&nbsp;." (דברים כג,כו).&nbsp; מִפִּי הַשְּׁמוּעָה לָמְדוּ, שֶׁכָּל זְמָן שְׁהוּא עוֹסֵק בַּקְּצִירָה, לֹא יָנִיף חֶרְמֵשׁ לַאֲכִילָתוֹ; וְכֵן כָּל כַּיּוֹצֶא בְּזֶה.</p>

<p><b>יב,ד</b>&nbsp;&nbsp;וְכֵן פּוֹעֵל שֶׁהוֹלִיךְ בְּיָדוֹ מִמַּה שֶׁעָשָׂה, אוֹ שֶׁלָּקַח יָתֵר עַל אֲכִילָתוֹ וְנוֹתֵן לַאֲחֵרִים--עוֹבֵר בְּלֹא תַעֲשֶׂה, שֶׁנֶּאֱמָר "וְאֶל-כֶּלְיְךָ, לֹא תִתֵּן" (דברים כג,כה).&nbsp; וְאֵין לוֹקִין עַל שְׁנֵי לָאוִין אֵלּוּ--שְׁאִם אָכַל אוֹ הוֹלִיךְ, חַיָּב לְשַׁלַּם.</p>

<p><b>יב,ה</b>&nbsp;&nbsp;[ד] הַחוֹלֵב וְהַמְּחַבֵּץ וְהַמְּגַבֵּן אֵינוּ אוֹכֵל, מִפְּנֵי שְׁאֵינָן גִּדּוּלֵי קַרְקָע.&nbsp; הַמְּנַכֵּשׁ בַּבְּצָלִים וּבַשּׁוּמִים--אַף עַל פִּי שֶׁתּוֹלֵשׁ קְטַנִּים מִבֵּין הַגְּדוֹלִים, וְכָל כַּיּוֹצֶא בְּזֶה--אֵינוּ אוֹכֵל, מִפְּנֵי שְׁאֵין מַעֲשֵׂיהֶן גְּמָר מְלָאכָה.&nbsp; וְאֵין צָרִיךְ לוֹמַר שׁוֹמְרֵי גִּנּוֹת וּפַרְדֵּסִים, וְכָל דָּבָר הַמְּחֻבָּר כַּמִּקְשָׁאוֹת וְהַמִּדְלָעוֹת--שְׁאֵינָן אוֹכְלִין כְּלָל.</p>

<p><b>יב,ו</b>&nbsp;&nbsp;[ה] הַבּוֹדֵל בַּתְּמָרִים וּבַגְּרֹגְּרוֹת אֵינוּ אוֹכֵל, מִפְּנֵי שֶׁנִּגְמְרָה מְלַאכְתָּן לַמַּעֲשֵׂר.&nbsp; הָעוֹשֶׂה בַּחִטִּים וְכַיּוֹצֶא בָּהֶן, אַחַר שֶׁעִשַּׂר כְּגוֹן שֶׁשְּׂכָרָן לָבֹר צְרוֹרוֹת אוֹ לְנַפַּח אוֹתָן אוֹ לִטְחֹן--הֲרֵי אֵלּוּ אוֹכְלִין, שֶׁעֲדַיִן לֹא נִגְמְרָה מְלַאכְתָּן לַחַלָּה.&nbsp; אֲבָל הַלָּשׁ וְהַמְּקַטֵּף וְהָאוֹפֶה אֵינוּ אוֹכֵל, מִפְּנֵי שֶׁנִּגְמְרָה מְלַאכְתָּן לַחַלָּה, וְאֵין הַפּוֹעֵל אוֹכֵל אֵלָא מִדָּבָר שֶׁעֲדַיִן לֹא נִגְמְרָה מְלַאכְתּוֹ לַמַּעֲשֵׂר וְלַחַלָּה.</p>

<p><b>יב,ז</b>&nbsp;&nbsp;[ו] נִתְפָּרְסוּ עִגּוּלָיו וְנִתְפַּתְּחוּ חָבִיּוֹתָיו וְנִתְחַתְּכוּ דַּלּוּעָיו, וּשְׂכָרָן לַעֲשׂוֹת בָּהֶן--הֲרֵי אֵלּוּ לֹא יֹאכְלוּ:&nbsp; שֶׁהֲרֵי נִגְמְרוּ מְלַאכְתָּן; וְנִקְבְּעוּ לַמַּעֲשֵׂר, וַהֲרֵי הֶן טֶבֶל.&nbsp; וְאִם לֹא הוֹדִיעָן, מְעַשֵּׂר וּמַאֲכִילָן.</p>

<p><b>יב,ח</b>&nbsp;&nbsp;אֵין הַפּוֹעֲלִים אוֹכְלִין בְּשֶׁלַּהֶקְדֵּשׁ, שֶׁנֶּאֱמָר "בְּכֶרֶם רֵעֶךָ" (דברים כג,כה).&nbsp; [ז] שָׂכַר פּוֹעֲלִין לַעֲשׂוֹת בְּנֶטַע רְבָעִי שֶׁלּוֹ, הֲרֵי אֵלּוּ לֹא יֹאכְלוּ; וְאִם לֹא הוֹדִיעָן, פּוֹדֶה וּמַאֲכִילָן.</p>

<p><b>יב,ט</b>&nbsp;&nbsp;[ח] הַקּוֹצֵר וְהַדָּשׁ וְהַזּוֹרֶה וְהַבּוֹרֵר וְהַמּוֹסֵק וְהַבּוֹצֵר וְהַדּוֹרֵךְ וְכָל כַּיּוֹצֶא בִּמְלָאכוֹת אֵלּוּ, הֲרֵי הֶם אוֹכְלִין מִן הַתּוֹרָה.&nbsp; [ט] שׁוֹמְרֵי גִּתּוֹת וַעֲרֵמוֹת וְכָל דָּבָר הַתָּלוּשׁ מִן הַקַּרְקָע, שֶׁעֲדַיִן לֹא נִגְמְרָה מְלַאכְתָּן לַמַּעֲשֵׂר--אוֹכְלִין מֵהִלְכַּת מְדִינָה, שֶׁהַשּׁוֹמֵר אֵינוּ כָּעוֹשֶׂה מַעֲשֶׂה.&nbsp; אֲבָל אִם עָשָׂה בָּאֵבֶר מֵאֵבָרָיו, בֵּין בְּיָדָיו בֵּין בְּרַגְלָיו, אַפִלּוּ בִּכְתֵפוֹ--הֲרֵי זֶה אוֹכֵל מִן הַתּוֹרָה.</p>

<p><b>יב,י</b>&nbsp;&nbsp;הָיָה עוֹשֶׂה בַּתְּאֵנִים, לֹא יֹאכַל בָּעֲנָבִים; בָּעֲנָבִים, לֹא יֹאכַל בַּתְּאֵנִים:&nbsp; שֶׁנֶּאֱמָר "בְּכֶרֶם רֵעֶךָ, וְאָכַלְתָּ עֲנָבִים" (דברים כג,כה).&nbsp; וְהָעוֹשֶׂה בְּגֶפֶן זוֹ, אֵינוּ אוֹכֵל בְּגֶפֶן אַחֶרֶת.&nbsp; וְלֹא יֹאכַל עֲנָבִים, וְדָבָר אַחֵר; וְלֹא יֹאכַל בְּפַת, וְלֹא בְּמֶלַח.&nbsp; וְאִם קָצַץ עַל בַּעַל הַבַּיִת עַל שֵׁעוּר מַה שֶׁיֹּאכַל--אוֹכֵל אוֹתוֹ בֵּין בְּמֶלַח, בֵּין בְּפַת, בֵּין בְּכָל דָּבָר שֶׁיִּרְצֶה.</p>

<p><b>יב,יא</b>&nbsp;&nbsp;אָסוּר לַפּוֹעֵל לָמֹץ בַּעֲנָבִים, שֶׁנֶּאֱמָר "וְאָכַלְתָּ עֲנָבִים" (דברים כג,כה).&nbsp; וְלֹא יִהְיוּ בָּנָיו אוֹ אִשְׁתּוֹ מְהַבְהֲבִין לוֹ הַשִּׁבֳּלִין בָּאוּר, וְאוֹכֵל--שֶׁנֶּאֱמָר "וְאָכַלְתָּ עֲנָבִים כְּנַפְשְׁךָ" (שם), עֲנָבִים כְּמוֹת שְׁהֶן.&nbsp; וְכֵן כָּל כַּיּוֹצֶא בָּהֶן.</p>

<p><b>יב,יב</b>&nbsp;&nbsp;[יא] אָסוּר לַפּוֹעֵל לֶאֱכֹל מַה שְׁהוּא אוֹכֵל אֲכִילָה גַּסָּה, שֶׁנֶּאֱמָר "כְּנַפְשְׁךָ שָׂבְעֶךָ" (דברים כג,כה).&nbsp; וּמֻתָּר לוֹ לִמְנֹעַ עַצְמוֹ עַד מְקוֹם הַיָּפוֹת, וְאוֹכֵל.&nbsp; וְיֵשׁ לוֹ לֶאֱכֹל קִישׁוּת אַפִלּוּ בְּדֵינָר, וְכוֹתָבוֹת אַפִלּוּ בְּדֵינָר--אַף עַל פִּי שֶׁשְּׂכָרוֹ בְּמָעָה כֶּסֶף, שֶׁנֶּאֱמָר "כְּנַפְשְׁךָ שָׂבְעֶךָ"; אֲבָל מְלַמְּדִין אֶת הָאָדָם שֶׁלֹּא יִהְיֶה רַעְבְּתָן, וְיִהְיֶה סוֹתֵם אֶת הַפֶּתַח בְּפָנָיו.&nbsp; הָיָה מְשַׁמֵּר אַרְבַּע אוֹ חָמֵשׁ עֲרֵמוֹת, לֹא יְמַלֵּא כְּרֵסוֹ מֵאַחַת מֵהֶן, אֵלָא אוֹכֵל מִכָּל אַחַת וְאַחַת, לְפִי חֶשְׁבּוֹן.</p>

<p><b>יב,יג</b>&nbsp;&nbsp;[יב] הַפּוֹעֲלִים שֶׁלֹּא הָלְכוּ שְׁתִי וְעֵרֶב בַּגַּת--אוֹכְלִין עֲנָבִים, וְאֵין שׁוֹתִין יַיִן:&nbsp; שֶׁעֲדַיִן אֵינָן עוֹשִׂין אֵלָא בָּעֲנָבִים בִּלְבָד.&nbsp; וּמִשֶּׁיִּדְרְכוּ בַּגַּת, וִיהַלְּכוּ בָּהּ שְׁתִי וְעֵרֶב--יֵשׁ לָהֶן לֶאֱכֹל מִן הָעֲנָבִים, וְלִשְׁתּוֹת מִן הַתִּירוֹשׁ:&nbsp; שֶׁהֲרֵי הֶן עוֹשִׂין בָּעֲנָבִים וּבַיַּיִן.</p>

<p><b>יב,יד</b>&nbsp;&nbsp;[יג] פּוֹעֵל שֶׁאָמַר תְּנוּ לְאִשְׁתִּי וּבָנַי מַה שֶׁאֲנִי אוֹכֵל, אוֹ שֶׁאָמַר הֲרֵינִי נוֹתֵן מְעַט מִזֶּה שֶׁנָּטַלְתִּי לֶאֱכֹל לְאִשְׁתִּי וּבָנַי--אֵין שׁוֹמְעִין לוֹ, שֶׁלֹּא זִכְּתָה תּוֹרָה אֵלָא לַפּוֹעֵל עַצְמוֹ.&nbsp; אַפִלּוּ נָזִיר שֶׁהָיָה עוֹשֶׂה בָּעֲנָבִים, וְאָמַר תְּנוּ לְאִשְׁתִּי וּבָנַי--אֵין שׁוֹמְעִין לוֹ.</p>

<p><b>יב,טו</b>&nbsp;&nbsp;[יד] פּוֹעֵל שֶׁהָיָה עוֹשֶׂה הוּא וְאִשְׁתּוֹ וּבָנָיו וַעֲבָדָיו, וְהִתְנָה עִם בַּעַל הַבַּיִת שֶׁלֹּא יֹאכְלוּ מִמַּה שְׁהֶן עוֹשִׂין לֹא הוּא וְלֹא הֶם--הֲרֵי אֵלּוּ אֵינָן אוֹכְלִין.&nbsp; בַּמֶּה דְּבָרִים אֲמוּרִים, בַּגְּדוֹלִים, מִפְּנֵי שֶׁיֵּשׁ בָּהֶם דַּעַת, וַהֲרֵי מָחֲלוּ.&nbsp; וְאִם הָיוּ קְטַנִּים, אֵינוּ יָכוֹל לִפְסֹק עֲלֵיהֶן שֶׁלֹּא יֹאכְלוּ, שְׁאֵינָן אוֹכְלִין מִשֶּׁלַּאֲבִיהֶן אוֹ מִשֶּׁלַּאֲדוֹנֵיהֶם, אֵלָא מִשֶּׁלַּשָּׁמַיִם.
<br>&nbsp;</p>

<h2>הִלְכּוֹת שְׂכִירוּת פֵּרֶק יג</h2>

<p><b>יג,א</b>&nbsp;&nbsp;הַבְּהֵמָה אוֹכֶלֶת כָּל זְמָן שְׁהִיא עוֹשָׂה בְּגִדּוּלֵי קַרְקָע, בֵּין בַּמְּחֻבָּר בֵּין בַּתָּלוּשׁ; וְאוֹכֶלֶת מִמַּשּׂאוּי שֶׁעַל גַּבָּהּ, עַד שֶׁתִּהְיֶה פּוֹרֶקֶת:&nbsp; וּבִלְבָד שֶׁלֹּא יִטֹּל בְּיָדוֹ, וְיַאֲכִילֶנָּה.</p>

<p><b>יג,ב</b>&nbsp;&nbsp;כָּל הַמּוֹנֵעַ הַבְּהֵמָה מִלֶּאֱכֹל בְּשָׁעַת מְלָאכָה--לוֹקֶה, שֶׁנֶּאֱמָר "לֹא-תַחְסֹם שׁוֹר, בְּדִישׁוֹ" (דברים כה,ד):&nbsp; אֶחָד הַשּׁוֹר וְאֶחָד כָּל מִינֵי בְּהֵמָה וְחַיָּה, בֵּין טְמֵאִין בֵּין טְהוֹרִין.&nbsp; וְאֶחָד הַדַּיִשׁ, וְאֶחָד שְׁאָר כָּל הַמְּלָאכוֹת שֶׁלְּגִדּוּלֵי קַרְקָע; וְלֹא נֶאֱמָר "שׁוֹר, בְּדִישׁוֹ" אֵלָא בַּהוֹוֶה.&nbsp; וְהַחוֹסֵם אֶת הַפּוֹעֵל, פָּטוּר.</p>

<p><b>יג,ג</b>&nbsp;&nbsp;אֶחָד הַחוֹסֵם אוֹתָהּ בְּשָׁעַת מְלָאכָה, וְאֶחָד הַחוֹסֵם אוֹתָהּ מִקֹּדֶם וְעָשָׂה בָּהּ מְלָאכָה וְהִיא חֲסוּמָה; אַפִלּוּ חֲסָמָהּ בְּקוֹל, לוֹקֶה.&nbsp; שָׂכַר בְּהֵמָה, וַחֲסָמָהּ וְדָשׁ בָּהּ--לוֹקֶה; וּמְשַׁלֵּם לַבְּעָלִים אַרְבַּעַת קַבִּין לַפָּרָה, וּשְׁלֹשֶׁת קַבִּין לַחֲמוֹר:&nbsp; שֶׁמִּשָּׁעַת מְשִׁיכָה, נִתְחַיַּב בִּמְזוֹנוֹתֶיהָ; וְאֵינוּ חַיָּב מַלְקוּת, עַד שֶׁיָּדוּשׁ בָּהּ חֲסוּמָה.</p>

<p><b>יג,ד</b>&nbsp;&nbsp;[ג] יִשְׂרָאֵל הַדָּשׁ בְּפָרָתוֹ שֶׁלַּגּוֹי, עוֹבֵר מִשּׁוֹם בַּל תַּחְסֹם; וְגוֹי הַדָּשׁ בְּפָרָתוֹ שֶׁלְּיִשְׂרָאֵל, אֵינוּ עוֹבֵר מִשּׁוֹם בַּל תַּחְסֹם.&nbsp; אָמַר לַגּוֹי חֲסֹם פָּרָתִי, וְדוּשׁ בָּהּ; יָשַׁב לָהּ קוֹץ בְּפִיהָ, וְדָשׁ בָּהּ וַהֲרֵי אֵינָהּ אוֹכֶלֶת; הִרְבִּיץ לָהּ אֲרִי מִבַּחוּץ, אוֹ שֶׁהִרְבִּיץ בְּנָהּ מִבַּחוּץ; הָיְתָה צְמֵאָה, וְאֵינוּ מַשְׁקֶה; פָּרַס עוֹר עַל גַּבֵּי הַדַּיִשׁ, כְּדֵי שֶׁלֹּא תֹאכַל:&nbsp; כָּל זֶה וְכַיּוֹצֶא בּוֹ אָסוּר, וְאֵינוּ לוֹקֶה.</p>

<p><b>יג,ה</b>&nbsp;&nbsp;הָיָה הַדָּבָר שְׁהִיא עוֹשָׂה בּוֹ רָע לִבְנֵי מֵעֶיהָ וּמַזִּיקָהּ, אוֹ שֶׁהָיְתָה חוֹלָה וְאִם תֹּאכַל תַּתְרִיז--מֻתָּר לְמָנְעָהּ:&nbsp; שֶׁלֹּא הִקְפִּידָה תּוֹרָה אֵלָא עַל הֲנָאָתָהּ, וַהֲרֵי אֵינָהּ נִהְנֵית.</p>

<p><b>יג,ו</b>&nbsp;&nbsp;[ד] פָּרָה שֶׁלְּיִשְׂרָאֵל שֶׁהָיָה הַכּוֹהֵן דָּשׁ בָּהּ בִּתְרוּמָה, וּבִתְרוּמַת מַעֲשֵׂר שֶׁלַּוַּדַּאי, וְכֵן פָּרוֹת הַדָּשׁוֹת בְּמַעֲשֵׂר שֵׁנִי, וּפָרוֹת הַמְּהַלְּכוֹת עַל הַתְּבוּאָה לְפִי שֶׁיָּרַט לָהֶן הַדֶּרֶךְ--אֵינוּ עוֹבֵר עֲלֵיהֶן מִשּׁוֹם בַּל תַּחְסֹם.&nbsp; אֲבָל מִפְּנֵי מַרְאִית הָעַיִן--אִם הָיוּ דָּשׁוֹת בִּתְרוּמָה וּמַעֲשֵׂר שֵׁנִי, מֵבִיא מְעַט מֵאוֹתוֹ הַמִּין וְתוֹלֶה לָהֶן בַּקַּלַּסְטָרִין שֶׁבְּפִיהֶן.</p>

<p><b>יג,ז</b>&nbsp;&nbsp;[ה] הַדָּשׁ בְּמַעֲשֵׂר שֵׁנִי שֶׁלִּדְמַאי, וּבִתְרוּמַת מַעֲשֵׂר שֶׁלִּדְמַאי, וּבְגִדּוּלֵי תְּרוּמָה--עוֹבֵר מִשּׁוֹם "לֹא-תַחְסֹם" (דברים כה,ד).</p>

<p><b>יג,ח</b>&nbsp;&nbsp;[ו] רַשָּׁאי בַּעַל הַבַּיִת לְהַרְעִיב פָּרָתוֹ וּלְסַגְּפָהּ, כְּדֵי שֶׁתֹּאכַל הַרְבֵּה בְּעֵת שֶׁדָּשָׁה.&nbsp; וְרַשָּׁאי הַשּׂוֹכֵר לְהַאֲכִילָהּ פְּקִיעֵי עָמִיר, כְּדֵי שֶׁלֹּא תֹאכַל הַרְבֵּה מִן הַדַּיִשׁ.&nbsp; כַּיּוֹצֶא בּוֹ, רַשָּׁאי בַּעַל הַבַּיִת לְהַשְׁקוֹת פּוֹעֲלִים יַיִן, כְּדֵי שֶׁלֹּא יֹאכְלוּ עֲנָבִים הַרְבֵּה.&nbsp; וְרַשָּׁאִין פּוֹעֲלִין לִטְבֹּל פִּתָּן בְּצִיר, כְּדֵי שֶׁיֹּאכְלוּ עֲנָבִים הַרְבֵּה.</p>

<p><b>יג,ט</b>&nbsp;&nbsp;אֲבָל אֵין הַפּוֹעֵל רַשָּׁאי לַעֲשׂוֹת מְלַאכְתּוֹ בַּלַּיְלָה, וּלְהַשְׂכִּיר עַצְמוֹ בַּיּוֹם, אוֹ לָדוּשׁ בְּפָרָתוֹ עַרְבִּית, וּלְהַשְׂכִּירָהּ שַׁחְרִית; וְלֹא יִהְיֶה מַרְעִיב וּמְסַגֵּף עַצְמוֹ, וּמַאֲכִיל מְזוֹנוֹתָיו לְבָנָיו, מִפְּנֵי גֶּזֶל מְלַאכְתּוֹ שֶׁלְּבַעַל הַבַּיִת, שֶׁהֲרֵי יִכְשַׁל כּוֹחוֹ וְתֶחֱלַשׁ דַּעְתּוֹ וְלֹא יַעֲשֶׂה מְלָאכָה בְּכוֹחַ.</p>

<p><b>יג,י</b>&nbsp;&nbsp;[ז] כְּדֶרֶךְ שֶׁמֻּזְהָר בַּעַל הַבַּיִת שֶׁלֹּא יִגְזֹל שְׂכַר עָנִי, וְלֹא יְעַכְּבֶנּוּ--כָּךְ הֶעָנִי מֻזְהָר שֶׁלֹּא יִגְזֹל מְלֶאכֶת בַּעַל הַבַּיִת, וְיִבָּטֵל מְעַט בְּכָאן וּמְעַט בְּכָאן וּמוֹצִיא כָּל הַיּוֹם בִּמְאֵרָה, אֵלָא חַיָּב לְדַקְדַּק עַל עַצְמוֹ בִּזְמָן מְלָאכָה, שֶׁהֲרֵי הִקְפִּידוּ חֲכָמִים עַל בְּרָכָה רְבִיעִית שֶׁלְּבִרְכַת הַמָּזוֹן שֶׁלֹּא יְבָרַךְ אוֹתָהּ.</p>

<p><b>יג,יא</b>&nbsp;&nbsp;וְכֵן חַיָּב לַעֲבֹד בְּכָל כּוֹחוֹ, שֶׁהֲרֵי יַעֲקוֹב הַצַּדִּיק אָמַר "כִּי, בְּכָל-כֹּחִי, עָבַדְתִּי, אֶת-אֲבִיכֶן" (בראשית לא,ו).&nbsp; לְפִיכָּךְ נָטַל שְׂכַר זֹאת אַף בָּעוֹלָם הַזֶּה, שֶׁנֶּאֱמָר "וַיִּפְרֹץ הָאִישׁ, מְאֹד מְאֹד" (בראשית ל,מג).
<br>&nbsp;</p>
</div>
</body></html>
