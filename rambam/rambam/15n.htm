<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר המדע - הלכות תשובה</title>
    <link rel="icon" href="icon.jpg">
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת תְּשׁוּבָה</h1>

<p>מִצְוַת עֲשֵׂה אַחַת, וְהִיא שֶׁיָּשׁוּב הַחוֹטֶא מֵחֶטְאוֹ לִפְנֵי ה', וְיִתְוַדֶּה.&nbsp; וּבֵאוּר מִצְוָה זוֹ וְעִיקָרִים הַנִּגְרָרִים עִמָּהּ בִּגְלָלָהּ, בִּפְרָקִים אֵלּוּ.
<br>&nbsp;</p>

<h2>הִלְכּוֹת תְּשׁוּבָה פֵּרֶק א</h2>

<p><b>א,א</b>&nbsp;&nbsp;כָּל הַמִּצְווֹת שֶׁבַּתּוֹרָה, בֵּין עֲשֵׂה בֵּין לֹא תַעֲשֶׂה--אִם עָבַר אָדָם עַל אַחַת מֵהֶן, בֵּין בְּזָדוֹן בֵּין בִּשְׁגָגָה--כְּשֶׁיַּעֲשֶׂה תְּשׁוּבָה וְיָשׁוּב מֵחֶטְאוֹ, חַיָּב לְהִתְוַדּוֹת לִפְנֵי הָאֵל בָּרוּךְ הוּא:&nbsp; שֶׁנֶּאֱמָר "אִישׁ אוֹ-אִשָּׁה כִּי יַעֲשׂוּ מִכָּל-חַטֹּאת הָאָדָם .&nbsp;.&nbsp;. וְהִתְוַדּוּ, אֶת-חַטָּאתָם אֲשֶׁר עָשׂוּ" (במדבר ה,ו-ז), זֶה וִדּוּי דְּבָרִים.&nbsp; וּוִדּוּי זֶה מִצְוַת עֲשֵׂה.</p>

<p><b>א,ב</b>&nbsp;&nbsp;כֵּיצַד מִתְוַדֶּה--אוֹמֵר אָנָּא ה' חָטָאתִי עָוִיתִי פָּשַׁעְתִּי לְפָנֶיךָ, וְעָשִׂיתִי כָּךְ וְכָּךְ, וַהֲרֵי נִחַמְתִּי וּבֹשְׁתִּי בְּמַעֲשַׂי, וּלְעוֹלָם אֵינִי חוֹזֵר לְדָבָר זֶה.&nbsp; זֶה הוּא עִיקָרוֹ שֶׁלַּוִּדּוּי; וְכָל הַמַּרְבֶּה לְהִתְוַדּוֹת וּלְהַאֲרִיךְ בְּעִנְיָן זֶה, הֲרֵי זֶה מְשֻׁבָּח.</p>

<p><b>א,ג</b>&nbsp;&nbsp;וְכֵן בַּעֲלֵי חַטָּאוֹת וַאֲשָׁמוֹת--בְּעֵת שֶׁמְּבִיאִין קָרְבְּנוֹתֵיהֶם עַל שִׁגְגָתָן אוֹ עַל זְדוֹנָן, אֵין מִתְכַּפֵּר לָהֶן בְּקָרְבָּנָם, עַד שֶׁיַּעֲשׂוּ תְּשׁוּבָה, וְיִתְוַדּוּ וִדּוּי דְּבָרִים:&nbsp; שֶׁנֶּאֱמָר "וְהִתְוַדָּה--אֲשֶׁר חָטָא, עָלֶיהָ" (ויקרא ה,ה).</p>

<p><b>א,ד</b>&nbsp;&nbsp;וְכֵן כָּל מְחֻיְּבֵי מִיתוֹת בֵּית דִּין, וּמְחֻיְּבֵי מַלְקוּת--אֵין מִתְכַּפֵּר לָהֶם בְּמִיתָתָם אוֹ בִּלְקִיָּתָם, עַד שֶׁיַּעֲשׂוּ תְּשׁוּבָה וְיִתְוַדּוּ.&nbsp; וְכֵן הַחוֹבֵל בַּחֲבֵרוֹ אוֹ הַמַּזִּיק מְמוֹנוֹ--אַף עַל פִּי שֶׁשִּׁלַּם לוֹ מַה שְׁהוּא חַיָּב לוֹ--אֵין מִתְכַּפֵּר לוֹ, עַד שֶׁיִּתְוַדֶּה וְיָשׁוּב מִלַּעֲשׂוֹת כְּזֶה לְעוֹלָם:&nbsp; שֶׁנֶּאֱמָר "מִכָּל-חַטֹּאת הָאָדָם" (במדבר ה,ו).</p>

<p><b>א,ה</b>&nbsp;&nbsp;[ב] שָׂעִיר הַמִּשְׁתַּלֵּחַ--לְפִי שְׁהוּא כַּפָּרָה לְכָל יִשְׂרָאֵל, כּוֹהֵן גָּדוֹל מִתְוַדֶּה עָלָיו עַל לְשׁוֹן כָּל יִשְׂרָאֵל:&nbsp; שֶׁנֶּאֱמָר "וְהִתְוַדָּה עָלָיו אֶת-כָּל-עֲוֺנֹת בְּנֵי יִשְׂרָאֵל" (ויקרא טז,כא).</p>

<p><b>א,ו</b>&nbsp;&nbsp;שָׂעִיר הַמִּשְׁתַּלֵּחַ מְכַפֵּר עַל כָּל עֲבֵרוֹת שֶׁבַּתּוֹרָה, הַקַּלּוֹת וְהַחֲמוּרוֹת, בֵּין שֶׁעָבַר בְּזָדוֹן בֵּין שֶׁעָבַר בִּשְׁגָגָה, בֵּין שֶׁהוֹדַע לוֹ בֵּין שֶׁלֹּא הוֹדַע לוֹ--הַכֹּל מִתְכַּפֵּר בְּשָׂעִיר הַמִּשְׁתַּלֵּחַ:&nbsp; וְהוּא, שֶׁעָשָׂה תְּשׁוּבָה; אֲבָל אִם לֹא עָשָׂה תְּשׁוּבָה, אֵין הַשָּׂעִיר מְכַפֵּר לוֹ אֵלָא עַל הַקַּלּוֹת.</p>

<p><b>א,ז</b>&nbsp;&nbsp;וּמַה הֶן הַקַּלּוֹת, וּמַה הֶן הַחֲמוּרוֹת:&nbsp; הַחֲמוּרוֹת הֶן הָעֲבֵרוֹת שֶׁחַיָּבִין עֲלֵיהֶן מִיתַת בֵּית דִּין אוֹ כָּרֵת; וּשְׁבוּעַת שָׁוְא וְשֶׁקֶר--אַף עַל פִּי שְׁאֵין בָּהּ כָּרֵת, הֲרֵי הִיא מִן הַחֲמוּרוֹת.&nbsp; וּשְׁאָר מִצְווֹת לֹא תַעֲשֶׂה, וּמִצְווֹת עֲשֵׂה שְׁאֵין בָּהֶן כָּרֵת--הֶן הַקַּלּוֹת.</p>

<p><b>א,ח</b>&nbsp;&nbsp;[ג] בִּזְמָן שְׁאֵין בֵּית הַמִּקְדָּשׁ קַיָּם, וְאֵין לָנוּ מִזְבַּח כַּפָּרָה--אֵין שָׁם אֵלָא תְּשׁוּבָה.&nbsp; הַתְּשׁוּבָה מְכַפֶּרֶת עַל כָּל הָעֲבֵרוֹת:&nbsp; אַפִלּוּ רָשָׁע כָּל יָמָיו, וְעָשָׂה תְּשׁוּבָה בָּאַחֲרוֹנָה--אֵין מַזְכִּירִין לוֹ שֵׁם רִשְׁעוֹ, שֶׁנֶּאֱמָר "וְרִשְׁעַת הָרָשָׁע לֹא-יִכָּשֶׁל בָּהּ, בְּיוֹם שׁוּבוֹ מֵרִשְׁעוֹ" (יחזקאל לג,יב).&nbsp; וְעַצְמוֹ שֶׁלְּיוֹם הַכִּפּוּרִים מְכַפֵּר לַשָּׁבִים, שֶׁנֶּאֱמָר "כִּי-בַיּוֹם הַזֶּה יְכַפֵּר עֲלֵיכֶם" (ויקרא טז,ל).</p>

<p><b>א,ט</b>&nbsp;&nbsp;[ד] אַף עַל פִּי שֶׁהַתְּשׁוּבָה מְכַפֶּרֶת עַל הַכֹּל, וְעַצְמוֹ שֶׁלְּיוֹם הַכִּפּוּרִים מְכַפֵּר--יֵשׁ עֲבֵרוֹת שְׁהֶן מִתְכַּפְּרִין בְּשָׁעָתָן, וְיֵשׁ עֲבֵרוֹת שְׁאֵין מִתְכַּפְּרִין אֵלָא לְאַחַר זְמָן.&nbsp; כֵּיצַד:&nbsp; עָבַר אָדָם עַל מִצְוַת עֲשֵׂה שְׁאֵין בָּהּ כָּרֵת, וְעָשָׂה תְּשׁוּבָה--אֵינוּ זָז מִשָּׁם עַד שֶׁמּוֹחֲלִין לוֹ מִיָּד, וּבְאֵלּוּ נֶאֱמָר "שׁוּבוּ בָּנִים שׁוֹבָבִים, אֶרְפָּה מְשׁוּבֹתֵיכֶם" (ירמיהו ג,כב).</p>

<p><b>א,י</b>&nbsp;&nbsp;עָבַר עַל מִצְוַת לֹא תַעֲשֶׂה שְׁאֵין בָּהּ כָּרֵת וְלֹא מִיתַת בֵּית דִּין, וְעָשָׂה תְּשׁוּבָה--תְּשׁוּבָה תּוֹלָה וְיוֹם הַכִּפּוּרִים מְכַפֵּר, וּבְאֵלּוּ נֶאֱמָר "כִּי-בַיּוֹם הַזֶּה יְכַפֵּר עֲלֵיכֶם" (ויקרא טז,ל).</p>

<p><b>א,יא</b>&nbsp;&nbsp;עָבַר עַל כְּרֵתוֹת וּמִיתוֹת בֵּית דִּין, וְעָשָׂה תְּשׁוּבָה--תְּשׁוּבָה וְיוֹם הַכִּפּוּרִים תּוֹלִין, וְיִסּוּרִין הַבָּאִין עָלָיו גּוֹמְרִין לוֹ הַכַּפָּרָה, וּלְעוֹלָם אֵין מִתְכַּפֵּר לוֹ כַּפָּרָה גְּמוּרָה, עַד שֶׁיָּבוֹאוּ עָלָיו יִסּוּרִין; וּבְאֵלּוּ נֶאֱמָר "וּפָקַדְתִּי בְשֵׁבֶט פִּשְׁעָם; וּבִנְגָעִים עֲוֺנָם" (תהילים פט,לג).</p>

<p><b>א,יב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלֹּא חִלַּל אֶת הַשֵּׁם בְּעֵת שֶׁעָבַר.&nbsp; אֲבָל הַמְּחַלֵּל אֶת הַשֵּׁם--אַף עַל פִּי שֶׁעָשָׂה תְּשׁוּבָה וְהִגִּיעַ יוֹם הַכִּפּוּרִים וְהוּא עוֹמֵד בִּתְשׁוּבָתוֹ וּבָאוּ עָלָיו יִסּוּרִין, אֵינוּ מִתְכַּפֵּר לוֹ כַּפָּרָה גְּמוּרָה עַד שֶׁיָּמוּת, אֵלָא תְּשׁוּבָה וְיוֹם הַכִּפּוּרִים וְיִסּוּרִין שְׁלָשְׁתָּן תּוֹלִין וּמִיתָה מְכַפֶּרֶת, שֶׁנֶּאֱמָר "וְנִגְלָה בְאָזְנָי, ה' צְבָאוֹת:&nbsp; אִם-יְכֻפַּר הֶעָוֺן הַזֶּה לָכֶם, עַד-תְּמֻתוּן" (ישעיהו כב,יד).
<br>&nbsp;</p>

<h2>הִלְכּוֹת תְּשׁוּבָה פֵּרֶק ב</h2>

<p><b>ב,א</b>&nbsp;&nbsp;אֵיזוֹ הִיא תְּשׁוּבָה גְּמוּרָה--זֶה שֶׁבָּא לְיָדוֹ דָּבָר שֶׁעָבַר בּוֹ, וְאִפְשָׁר בְּיָדוֹ לַעֲשׂוֹת, וּפֵרַשׁ וְלֹא עָשָׂה מִפְּנֵי הַתְּשׁוּבָה, לֹא מִיִּרְאָה וְלֹא מִכִּשְׁלוֹן כּוֹחַ.&nbsp; כֵּיצַד:&nbsp; הֲרֵי שֶׁבָּא עַל אִשָּׁה בַּעֲבֵרָה, וּלְאַחַר זְמָן נִתְיַחַד עִמָּהּ וְהוּא עוֹמֵד בְּאַהֲבָתוֹ בָּהּ וּבְכוֹחַ גּוּפוֹ, וּבַמְּדִינָה שֶׁעָבַר בָּהּ, וּפֵרַשׁ וְלֹא עָבַר--זֶה הוּא בַּעַל תְּשׁוּבָה גְּמוּרָה.&nbsp; הוּא שֶׁשְּׁלֹמֹה אוֹמֵר "וּזְכֹר, אֶת-בּוֹרְאֶיךָ, בִּימֵי, בְּחוּרֹתֶיךָ" (קוהלת יב,א).</p>

<p><b>ב,ב</b>&nbsp;&nbsp;וְאִם לֹא שָׁב אֵלָא בִּימֵי זִקְנוּתוֹ, וּבְעֵת שְׁאֵי אִפְשָׁר לוֹ לַעֲשׂוֹת מַה שֶׁהָיָה עוֹשֶׂה--אַף עַל פִּי שְׁאֵינָהּ תְּשׁוּבָה מְעֻלָּה, מוֹעֶלֶת הִיא לוֹ וּבַעַל תְּשׁוּבָה הוּא.&nbsp; אַפִלּוּ עָבַר כָּל יָמָיו, וְעָשָׂה תְּשׁוּבָה בְּיוֹם מִיתָתוֹ וּמֵת בִּתְשׁוּבָתוֹ--כָּל עֲווֹנוֹתָיו נִמְחָלִין:&nbsp; שֶׁנֶּאֱמָר "עַד אֲשֶׁר לֹא-תֶחְשַׁךְ הַשֶּׁמֶשׁ" (קוהלת יב,ב), שְׁהוּא יוֹם הַמִּיתָה--מִכְּלָל שְׁאִם זָכַר בּוֹרְאוֹ וְשָׁב קֹדֶם שֶׁיָּמוּת, נִסְלַח לוֹ.</p>

<p><b>ב,ג</b>&nbsp;&nbsp;[ב] וּמַה הִיא הַתְּשׁוּבָה--הוּא שֶׁיַּעֲזֹב הַחוֹטֶא חֶטְאוֹ, וִיסִירֶנּוּ מִמַּחְשַׁבְתּוֹ וְיִגְמֹר בְּלִבּוֹ שֶׁלֹּא יַעֲשֵׂהוּ עוֹד, שֶׁנֶּאֱמָר "יַעֲזֹב רָשָׁע דַּרְכּוֹ, וְאִישׁ אָוֶן מַחְשְׁבֹתָיו" (ישעיהו נה,ז).&nbsp; וְכֵן יִתְנַחַם עַל שֶׁעָבַר, שֶׁנֶּאֱמָר "כִּי-אַחֲרֵי שׁוּבִי, נִחַמְתִּי, וְאַחֲרֵי הִוָּדְעִי, סָפַקְתִּי עַל-יָרֵךְ" (ירמיהו לא,יח); וְיָעִיד עָלָיו יוֹדֵעַ תַּעֲלוּמוֹת שֶׁלֹּא יָשׁוּב לְזֶה הַחֵטְא לְעוֹלָם, שֶׁנֶּאֱמָר "וְלֹא-נֹאמַר עוֹד אֱלֹהֵינוּ, לְמַעֲשֵׂה יָדֵינוּ--אֲשֶׁר-בְּךָ, יְרֻחַם יָתוֹם" (הושע יד,ד).&nbsp; וְצָרִיךְ לְהִתְוַדּוֹת בִּשְׂפָתָיו, וְלוֹמַר עִנְיָנוֹת אֵלּוּ שֶׁגָּמַר בְּלִבּוֹ.</p>

<p><b>ב,ד</b>&nbsp;&nbsp;[ג] כָּל הַמִּתְוַדֶּה בִּדְבָרִים, וְלֹא גָמַר בְּלִבּוֹ לַעֲזֹב--הֲרֵי זֶה דּוֹמֶה לְטוֹבֵל, וְשֶׁרֶץ בְּיָדוֹ, שְׁאֵין הַטְּבִילָה מוֹעֶלֶת, עַד שֶׁיַּשְׁלִיךְ הַשֶּׁרֶץ; וְכֵן הוּא אוֹמֵר "וּמוֹדֶה וְעֹזֵב, יְרֻחָם" (משלי כח,יג).&nbsp; וְצָרִיךְ לִפְרֹט אֶת הַחֵטְא, שֶׁנֶּאֱמָר "אָנָּא, חָטָא הָעָם הַזֶּה חֲטָאָה גְדֹלָה, וַיַּעֲשׂוּ לָהֶם, אֱלֹהֵי זָהָב" (שמות לב,לא).</p>

<p><b>ב,ה</b>&nbsp;&nbsp;[ד] מִדַּרְכֵי הַתְּשׁוּבָה לִהְיוֹת הַשָּׁב צוֹעֵק תָּמִיד לִפְנֵי ה', בִּבְכִי וּבְתַחֲנוּנִים, וְעוֹשֶׂה צְדָקָה כְּפִי כּוֹחוֹ, וּמִתְרַחֵק הַרְבֵּה מִן הַדָּבָר שֶׁחָטָא בּוֹ.&nbsp; וּמְשַׁנֶּה שְׁמוֹ, כְּלוֹמַר שֶׁאֲנִי אַחֵר וְאֵינִי אוֹתוֹ הָאִישׁ שֶׁעָשָׂה אוֹתָן הַמַּעֲשִׂים; וּמְשַׁנֶּה מַעֲשָׂיו כֻּלָּן לְטוֹבָה, וּלְדֶרֶךְ יְשָׁרָה.&nbsp; וְגוֹלֶה מִמְּקוֹמוֹ--שֶׁגָּלוּת מְכַפֶּרֶת עָווֹן, מִפְּנֵי שֶׁגּוֹרֶמֶת לוֹ לְהִכָּנַע וְלִהְיוֹת עָנָו וּשְׁפַל רוּחַ.</p>

<p><b>ב,ו</b>&nbsp;&nbsp;[ה] וּשְׁבָח גָּדוֹל לַשָּׁב שֶׁיִּתְוַדֶּה בָּרַבִּים וְיוֹדִיעַ פְּשָׁעָיו לָהֶם, וּמְגַלֶּה עֲבֵרוֹת שֶׁבֵּינוֹ לְבֵין חֲבֵרוֹ לַאֲחֵרִים, וְאוֹמֵר לָהֶם אָמְנָם חָטָאתִי לִפְלוֹנִי וְעָשִׂיתִי לוֹ כָּךְ וְכָּךְ, וַהֲרֵינִי הַיּוֹם שָׁב וְנִחַם.&nbsp; וְכָל הַמִּתְגָּאֶה וְאֵינוּ מוֹדִיעַ, אֵלָא מְכַסֶּה פְּשָׁעָיו--אֵין תְּשׁוּבָתוֹ גְּמוּרָה, שֶׁנֶּאֱמָר "מְכַסֶּה פְשָׁעָיו, לֹא יַצְלִיחַ" (משלי כח,יג).</p>

<p><b>ב,ז</b>&nbsp;&nbsp;בַּמֶּה דְּבָרִים אֲמוּרִים, בַּעֲבֵרוֹת שֶׁבֵּין אָדָם לַחֲבֵרוֹ.&nbsp; אֲבָל שֶׁבֵּינוֹ לְבֵין הַמָּקוֹם--אֵינוּ צָרִיךְ לְפַרְסַם עַצְמוֹ, וְעַזּוּת פָּנִים הִיא לוֹ אִם גִּלָּם:&nbsp; אֵלָא שָׁב לִפְנֵי הָאֵל בָּרוּךְ הוּא, וּפוֹרֵט חֲטָאָיו לְפָנָיו, וּמִתְוַדֶּה עֲלֵיהֶן בִּפְנֵי רַבִּים, סְתָם.&nbsp; וְטוֹבָה הִיא לוֹ שֶׁלֹּא נִתְגַּלָּה עֲווֹנוֹ, שֶׁנֶּאֱמָר "אַשְׁרֵי נְשׂוּי-פֶּשַׁע; כְּסוּי חֲטָאָה" (תהילים לב,א).</p>

<p><b>ב,ח</b>&nbsp;&nbsp;[ו] אַף עַל פִּי שֶׁהַתְּשׁוּבָה וְהַצְּעָקָה יָפָה לְעוֹלָם, בַּעֲשֶׂרֶת הַיָּמִים שֶׁבֵּין רֹאשׁ הַשָּׁנָה וְיוֹם הַכִּפּוּרִים הִיא יָפָה בְּיוֹתֵר, וּמִיָּד הִיא מִתְקַבֶּלֶת, שֶׁנֶּאֱמָר "דִּרְשׁוּ ה', בְּהִמָּצְאוֹ; קְרָאֻהוּ, בִּהְיוֹתוֹ קָרוֹב" (ישעיהו נה,ו).&nbsp; בַּמֶּה דְּבָרִים אֲמוּרִים, בַּיָּחִיד; אֲבָל בַּצִּבּוּר--כָּל זְמָן שֶׁעוֹשִׂין תְּשׁוּבָה וְצוֹעֲקִין בְּלֵב שָׁלֵם הֶן נַעֲנִין, שֶׁנֶּאֱמָר "כַּה' אֱלֹהֵינוּ, בְּכָל-קָרְאֵנוּ אֵלָיו" (דברים ד,ז).</p>

<p><b>ב,ט</b>&nbsp;&nbsp;[ז] יוֹם הַכִּפּוּרִים--הוּא זְמָן תְּשׁוּבָה לַכֹּל, לַיָּחִיד וְלָרַבִּים, וְהוּא קֵץ מְחִילָה וּסְלִיחָה לְיִשְׂרָאֵל; לְפִיכָּךְ חַיָּבִין הַכֹּל לַעֲשׂוֹת תְּשׁוּבָה וּלְהִתְוַדּוֹת, בְּיוֹם הַכִּפּוּרִים.&nbsp; וּמִצְוַת וִדּוּי יוֹם הַכִּפּוּרִים שֶׁיַּתְחִיל מֵעֶרֶב הַיּוֹם קֹדֶם שֶׁיֹּאכַל, שֶׁמֶּא יֵחָנֵק בַּסְּעוֹדָה קֹדֶם שֶׁיִּתְוַדֶּה.&nbsp; וְאַף עַל פִּי שֶׁהִתְוַדָּה קֹדֶם שֶׁיֹּאכַל, חוֹזֵר וּמִתְוַדֶּה בְּלֵילֵי יוֹם הַכִּפּוּרִים עַרְבִּית; וְחוֹזֵר וּמִתְוַדֶּה בַּשַּׁחְרִית, וּבַמּוּסָף, וּבַמִּנְחָה, וּבַנְּעִילָה.&nbsp; וְהֵיכָן מִתְוַדֶּה--יָחִיד, אַחַר תְּפִלָּתוֹ; וּשְׁלִיחַ צִבּוּר, בְּאֶמְצַע תְּפִלָּתוֹ בִּבְרָכָה רְבִיעִית.</p>

<p><b>ב,י</b>&nbsp;&nbsp;[ח] הַוִּדּוּי שֶׁנָּהֲגוּ בּוֹ כָּל יִשְׂרָאֵל--אֲבָל חָטָאנוּ .&nbsp;.&nbsp;., וְהוּא עִיקַר הַוִּדּוּי.&nbsp; עֲבֵרוֹת שֶׁהִתְוַדָּה עֲלֵיהֶן בְּיוֹם הַכִּפּוּרִים זֶה--חוֹזֵר וּמִתְוַדֶּה עֲלֵיהֶן בְּיוֹם הַכִּפּוּרִים אַחֵר, אַף עַל פִּי שְׁהוּא עוֹמֵד בִּתְשׁוּבָתוֹ:&nbsp; שֶׁנֶּאֱמָר "כִּי-פְשָׁעַי, אֲנִי אֵדָע; וְחַטָּאתִי נֶגְדִּי תָמִיד" (תהילים נא,ה).</p>

<p><b>ב,יא</b>&nbsp;&nbsp;[ט] אֵין הַתְּשׁוּבָה וְלֹא יוֹם הַכִּפּוּרִים מְכַפְּרִין אֵלָא עֲבֵרוֹת שֶׁבֵּין אָדָם לַמָּקוֹם, כְּגוֹן מִי שֶׁאָכַל דָּבָר אָסוּר אוֹ בָּעַל בְּעִילָה אֲסוּרָה וְכַיּוֹצֶא בָּהֶן.&nbsp; אֲבָל עֲבֵרוֹת שֶׁבֵּין אָדָם לַחֲבֵרוֹ, כְּגוֹן חוֹבֵל חֲבֵרוֹ אוֹ הַמְּקַלֵּל אֶת חֲבֵרוֹ אוֹ גּוֹזְלוֹ וְכַיּוֹצֶא בָּהֶן--אֵינוּ נִמְחָל לוֹ לְעוֹלָם, עַד שֶׁיִּתֵּן לַחֲבֵרוֹ מַה שְׁהוּא חַיָּב לוֹ, וִירַצֵּהוּ.</p>

<p><b>ב,יב</b>&nbsp;&nbsp;אַף עַל פִּי שֶׁהִחְזִיר לוֹ מָמוֹן שְׁהוּא חַיָּב לוֹ, צָרִיךְ לְרַצּוֹתוֹ וְלִשְׁאֹל מִמֶּנּוּ שֶׁיִּמְחֹל לוֹ; וְאַפִלּוּ לֹא הִקְנִיט אֶת חֲבֵרוֹ אֵלָא בִּדְבָרִים, צָרִיךְ לְפַיְּסוֹ וְלִפְגֹּעַ בּוֹ עַד שֶׁיִּמְחֹל לוֹ.</p>

<p><b>ב,יג</b>&nbsp;&nbsp;לֹא רָצָה חֲבֵרוֹ לִמְחֹל לוֹ--מֵבִיא לוֹ שׁוּרָה שֶׁלִּשְׁלוֹשָׁה בְּנֵי אָדָם מֵרֵעָיו, וּפוֹגְעִין בּוֹ וּמְבַקְּשִׁין מִמֶּנּוּ.&nbsp; לֹא נִתְרַצָּה לָהֶן, מֵבִיא לוֹ שְׁנִיָּה וּשְׁלִישִׁית.&nbsp; לֹא רָצָה, מַנִּיחוֹ וְהוֹלֵךְ לוֹ; וְזֶה שֶׁלֹּא מָחַל, הוּא הַחוֹטֶא.&nbsp; וְאִם הָיָה רִבּוֹ--הוֹלֵךְ וּבָא אַפִלּוּ אֶלֶף פְּעָמִים, עַד שֶׁיִּמְחֹל לוֹ.</p>

<p><b>ב,יד</b>&nbsp;&nbsp;[י] לְפִי שֶׁאָסוּר לָאָדָם שֶׁיִּהְיֶה אַכְזָרִי וְלֹא יִתְפַּיַּס, אֵלָא יִהְיֶה נוֹחַ לְרַצּוֹת וְקָשֶׁה לִכְעֹס, וּבְשָׁעָה שֶׁמְּבַקֵּשׁ מִמֶּנּוּ הַחוֹטֶא לִמְחֹל, מוֹחֵל בְּלֵבָב שָׁלֵם וּבְנֶפֶשׁ חֲפֵצָה; וְאַפִלּוּ הֵצֵר לוֹ הַרְבֵּה וְחָטָא לוֹ הַרְבֵּה, לֹא יִקֹּם וְיִטֹּר.&nbsp; וְזֶה הוּא דַּרְכָּם שֶׁלְּזֶרַע יִשְׂרָאֵל, וְלִבָּם הַנָּכוֹן.&nbsp; אֲבָל הַגּוֹיִים עַרְלֵי לֵב אֵינָן כֵּן, אֵלָא "וְעֶבְרָתוֹ שְׁמָרָה נֶצַח" (עמוס א,יא); וְכֵן הוּא אוֹמֵר עַל הַגִּבְעוֹנִים לְפִי שֶׁלֹּא מָחֲלוּ לְיִשְׂרָאֵל, "וְהַגִּבְעֹנִים לֹא מִבְּנֵי יִשְׂרָאֵל הֵמָּה" (שמואל&nbsp;ב כא,ב).</p>

<p><b>ב,טו</b>&nbsp;&nbsp;[יא] הַחוֹטֶא לַחֲבֵרוֹ, וּמֵת חֲבֵרוֹ קֹדֶם שֶׁיְּבַקַּשׁ מִמֶּנּוּ מְחִילָה--מֵבִיא עֲשָׂרָה בְּנֵי אָדָם וּמַעְמִידָן עַל קִבְרוֹ, וְאוֹמֵר לִפְנֵיהֶם חָטָאתִי לַה' אֱלֹהֵי יִשְׂרָאֵל וְלִפְלוֹנִי זֶה שֶׁעָשִׂיתִי לוֹ כָּךְ וְכָּךְ.&nbsp; וְאִם הָיָה חַיָּב לוֹ מָמוֹן, יַחְזִירוֹ לְיוֹרְשָׁיו; לֹא הָיָה יוֹדֵעַ לוֹ יוֹרֵשׁ--יַנִּיחֶנּוּ בְּבֵית דִּין, וְיִתְוַדֶּה.
<br>&nbsp;</p>

<h2>הִלְכּוֹת תְּשׁוּבָה פֵּרֶק ג</h2>

<p><b>ג,א</b>&nbsp;&nbsp;כָּל אֶחָד וְאֶחָד מִבְּנֵי הָאָדָם, יֵשׁ לוֹ זָכִיּוֹת וַעֲווֹנוֹת:&nbsp; מִי שֶׁזָּכִיּוֹתָיו יְתֵרוֹת עַל עֲווֹנוֹתָיו, צַדִּיק; וּמִי שֶׁעֲווֹנוֹתָיו יְתֵרוֹת עַל זָכִיּוֹתָיו, רָשָׁע; מֶחְצָה לְמֶחְצָה, בֵּינוֹנִי.</p>

<p><b>ג,ב</b>&nbsp;&nbsp;וְכֵן הַמְּדִינָה--אִם הָיוּ זָכִיּוֹת כָּל יוֹשְׁבֶיהָ מְרֻבּוֹת עַל עֲווֹנוֹתֵיהֶם, הֲרֵי זוֹ צַדֶּקֶת; וְאִם הָיוּ עֲווֹנוֹתֵיהֶם מְרֻבִּין, הֲרֵי זוֹ רִשְׁעָה.&nbsp; וְכֵן כָּל הָעוֹלָם כֻּלּוֹ.</p>

<p><b>ג,ג</b>&nbsp;&nbsp;[ב] אָדָם שֶׁעֲווֹנוֹתָיו מְרֻבִּין עַל זָכִיּוֹתָיו--מִיָּד הוּא מֵת בְּרִשְׁעוֹ, שֶׁנֶּאֱמָר "עַל רֹב עֲוֺנֵךְ" (ירמיהו ל,יד; ירמיהו ל,טו; הושע ט,ז).&nbsp; וְכֵן מְדִינָה שֶׁעֲווֹנוֹתֶיהָ מְרֻבִּין--מִיָּד הִיא אוֹבֶדֶת, שֶׁנֶּאֱמָר "זַעֲקַת סְדֹם וַעֲמֹרָה כִּי-רָבָּה" (בראשית יח,כ).&nbsp; וְכֵן כָּל הָעוֹלָם כֻּלּוֹ, אִם הָיוּ עֲווֹנוֹתֵיהֶם מְרֻבִּין--מִיָּד הֶן נִשְׁחָתִין, שֶׁנֶּאֱמָר "וַיַּרְא ה', כִּי רַבָּה רָעַת הָאָדָם" (בראשית ו,ה).</p>

<p><b>ג,ד</b>&nbsp;&nbsp;וְשִׁקּוּל זֶה אֵינוּ לְפִי מִנְיַן הַזָּכִיּוֹת וְהָעֲווֹנוֹת, אֵלָא לְפִי גָּדְלָן:&nbsp; יֵשׁ זְכוּת שְׁהִיא כְּנֶגֶד כַּמָּה עֲווֹנוֹת, שֶׁנֶּאֱמָר "יַעַן נִמְצָא-בוֹ דָּבָר טוֹב" (מלכים&nbsp;א יד,יג); וְיֵשׁ עָווֹן שְׁהוּא כְּנֶגֶד כַּמָּה זָכִיּוֹת, שֶׁנֶּאֱמָר "וְחוֹטֶא אֶחָד, יְאַבֵּד טוֹבָה הַרְבֵּה" (קוהלת ט,יח).&nbsp; וְאֵין שׁוֹקְלִין אֵלָא בְּדַעְתּוֹ שֶׁלְּאֵל דֵּעוֹת, וְהוּא הַיּוֹדֵעַ הֵיאַךְ עוֹרְכִין הַזָּכִיּוֹת כְּנֶגֶד הָעֲווֹנוֹת.</p>

<p><b>ג,ה</b>&nbsp;&nbsp;[ג] כָּל מִי שֶׁנִּחַם עַל הַמִּצְווֹת שֶׁעָשָׂה, וְתָהָה עַל הַזָּכִיּוֹת, וְאָמַר בְּלִבּוֹ וּמַה הוֹעַלְתִּי בַּעֲשִׂיָּתָן, אוּלַי לֹא עָשִׂיתִי אוֹתָן--הֲרֵי זֶה אִבַּד אֶת כֻּלָּן, וְאֵין מַזְכִּירִין לוֹ שֵׁם זְכוּת בָּעוֹלָם:&nbsp; שֶׁנֶּאֱמָר "וְצִדְקַת הַצַּדִּיק לֹא תַצִּילֶנּוּ בְּיוֹם רִשְׁעוֹ" (ראה יחזקאל לג,יב), אֵין זֶה אֵלָא בְּתוֹהֶה עַל הָרִאשׁוֹנוֹת.</p>

<p><b>ג,ו</b>&nbsp;&nbsp;כְּשֵׁם שֶׁשּׁוֹקְלִין עֲווֹנוֹת אָדָם וְזָכִיּוֹתָיו, בְּשָׁעַת מִיתָתוֹ--כָּךְ בְּכָל שָׁנָה וְשָׁנָה, שׁוֹקְלִין עֲווֹנוֹת כָּל אֶחָד וְאֶחָד מִבָּאֵי הָעוֹלָם עִם זָכִיּוֹתָיו בְּיוֹם טוֹב שֶׁלְּרֹאשׁ הַשָּׁנָה:&nbsp; מִי שֶׁנִּמְצָא צַדִּיק, נֶחְתָּם לְחַיִּים; וּמִי שֶׁנִּמְצָא רָשָׁע, נֶחְתָּם לְמִיתָה.&nbsp; וְהַבֵּינוֹנִי, תּוֹלִין לוֹ עַד יוֹם הַכִּפּוּרִים:&nbsp; אִם עָשָׂה תְּשׁוּבָה, נֶחְתָּם לְחַיִּים; וְאִם לָאו, נֶחְתָּם לְמִיתָה.</p>

<p><b>ג,ז</b>&nbsp;&nbsp;[ד] אַף עַל פִּי שֶׁתְּקִיעַת שׁוֹפָר בְּרֹאשׁ הַשָּׁנָה גְּזֵרַת הַכָּתוּב, רְמָז יֵשׁ בּוֹ:&nbsp; כְּלוֹמַר עוּרוּ עוּרוּ יְשֵׁנִים מִשִּׁינַתְכֶם, וְהָקִיצוּ נִרְדָּמִים מִתַּרְדֵּמַתְכֶם; וְחַפְּשׂוּ בְּמַעֲשֵׂיכֶם וְחִזְרוּ בִּתְשׁוּבָה, וְזִכְרוּ בּוֹרַאֲכֶם.&nbsp; אֵלּוּ הַשּׁוֹכְחִים אֶת הָאֱמֶת בְּהַבְלֵי הַזְּמָן, וְשׁוֹגִים כָּל שְׁנָתָם בְּהֶבֶל וְרִיק אֲשֶׁר לֹא יוֹעִיל וְלֹא יַצִּיל--הַבִּיטוּ לְנַפְשׁוֹתֵיכֶם, וְהֵטִיבוּ דַּרְכֵיכֶם וּמַעַלְלֵיכֶם; וְיַעֲזֹב כָּל אֶחָד מִכֶּם דַּרְכּוֹ הָרָעָה, וּמַחְשַׁבְתּוֹ אֲשֶׁר לֹא טוֹבָה.</p>

<p><b>ג,ח</b>&nbsp;&nbsp;לְפִיכָּךְ צָרִיךְ כָּל אָדָם שֶׁיִּרְאֶה עַצְמוֹ כָּל הַשָּׁנָה כֻּלָּהּ, כְּאִלּוּ חֶצְיוֹ זַכָּאי וְחֶצְיוֹ חַיָּב; וְכֵן כָּל הָעוֹלָם, חֶצְיוֹ זַכָּאי וְחֶצְיוֹ חַיָּב:&nbsp; חָטָא חֵטְא אֶחָד--הֲרֵי הִכְרִיעַ עַצְמוֹ וְהִכְרִיעַ אֶת כָּל הָעוֹלָם כֻּלּוֹ לְכַף חוֹבָה, וְגָרַם לָהֶם הַשְׁחָתָה; עָשָׂה מִצְוָה אַחַת--הֲרֵי הִכְרִיעַ אֶת עַצְמוֹ וְהִכְרִיעַ אֶת כָּל הָעוֹלָם כֻּלּוֹ לְכַף זְכוּת, וְגָרַם לָהֶן תְּשׁוּעָה וְהַצָּלָה.&nbsp; זֶה הוּא שֶׁנֶּאֱמָר "וְצַדִּיק, יְסוֹד עוֹלָם" (משלי י,כה), זֶה שֶׁצִּדַּק עַצְמוֹ הִכְרִיעַ אֶת כָּל הָעוֹלָם כֻּלּוֹ וְהִצִּילוֹ.</p>

<p><b>ג,ט</b>&nbsp;&nbsp;וּמִפְּנֵי עִנְיָן זֶה, נָהֲגוּ כָּל בֵּית יִשְׂרָאֵל לְהַרְבּוֹת בִּצְדָקָה וּבְמַעֲשִׂים טוֹבִים וְלַעְסֹק בַּמִּצְווֹת, מֵרֹאשׁ הַשָּׁנָה עַד יוֹם הַכִּפּוּרִים, יָתֵר מִכָּל יְמוֹת הַשָּׁנָה.&nbsp; וְנָהֲגוּ כֻּלָּם לָקוּם בַּלַּיְלָה בַּעֲשֶׂרֶת יָמִים אֵלּוּ, וּלְהִתְפַּלַּל בְּבָתֵּי כְּנָסִיּוֹת בְּדִבְרֵי תַּחֲנוּנִים וְדִבְרֵי כִּבּוּשִׁין עַד שֶׁיֵּאוֹר הַיּוֹם.</p>

<p><b>ג,י</b>&nbsp;&nbsp;[ה] בְּשָׁעָה שֶׁשּׁוֹקְלִין עֲווֹנוֹת אָדָם עִם זָכִיּוֹתָיו, אֵין מְחַשְּׁבִין עָלָיו תְּחִלַּת עָווֹן שֶׁחָטָא בּוֹ וְלֹא שֵׁנִי, אֵלָא מִשְּׁלִישִׁי וְאִלַּךְ.&nbsp; אִם נִמְצְאוּ עֲווֹנוֹתָיו מִשְּׁלִישִׁי וְאִלַּךְ מְרֻבִּין עַל זָכִיּוֹתָיו, אוֹתָן שְׁנֵי הָעֲווֹנוֹת מִצְטָרְפִין וְדָנִין אוֹתוֹ עַל הַכֹּל.</p>

<p><b>ג,יא</b>&nbsp;&nbsp;וְאִם נִמְצְאוּ זָכִיּוֹתָיו כְּנֶגֶד עֲווֹנוֹתָיו אֲשֶׁר מֵעָווֹן שְׁלִישִׁי וְאִלַּךְ, מַעְבִירִין כָּל עֲווֹנוֹתָיו רִאשׁוֹן רִאשׁוֹן:&nbsp; לְפִי שֶׁהַשְּׁלִישִׁי נֶחְשָׁב רִאשׁוֹן, שֶׁכְּבָר נִמְחֲלוּ הַשְּׁנַיִם; וְכֵן הָרְבִיעִי הֲרֵי הוּא רִאשׁוֹן, שֶׁכְּבָר נִמְחַל הַשְּׁלִישִׁי; וְכֵן עַד סוֹפָן.</p>

<p><b>ג,יב</b>&nbsp;&nbsp;בַּמֶּה דְּבָרִים אֲמוּרִים, בַּיָּחִיד, שֶׁנֶּאֱמָר "הֶן-כָּל-אֵלֶּה, יִפְעַל-אֵל--פַּעֲמַיִם שָׁלוֹשׁ, עִם-גָּבֶר" (איוב לג,כט).&nbsp; אֲבָל הַצִּבּוּר--תּוֹלִין לָהֶן עָווֹן רִאשׁוֹן וְשֵׁנִי וּשְׁלִישִׁי, שֶׁנֶּאֱמָר "עַל-שְׁלֹשָׁה פִּשְׁעֵי יִשְׂרָאֵל, וְעַל-אַרְבָּעָה לֹא אֲשִׁיבֶנּוּ" (עמוס ב,ו).&nbsp; וּכְשֶׁמְּחַשְּׁבִין לָהֶן עַל דֶּרֶךְ זֶה, מְחַשְּׁבִין לָהֶן מֵרְבִיעִי וְאִלַּךְ.</p>

<p><b>ג,יג</b>&nbsp;&nbsp;הַבֵּינוֹנִיִּים--אִם הָיָה בִּכְלַל מֶחְצָה עֲווֹנוֹת שֶׁלָּהֶן שֶׁלֹּא הִנִּיחַ תְּפִלִּין מֵעוֹלָם--דָּנִין אוֹתוֹ כְּפִי חֲטָאָיו, וְיֵשׁ לוֹ חֵלֶק לָעוֹלָם הַבָּא; וְכֵן כָּל הָרְשָׁעִים שֶׁעֲווֹנוֹתֵיהֶם מְרֻבִּין--דָּנִין אוֹתָן כְּפִי חַטֹּאותֵיהֶם, וְיֵשׁ לָהֶן חֵלֶק לָעוֹלָם הַבָּא:&nbsp; שֶׁכָּל יִשְׂרָאֵל יֵשׁ לָהֶן חֵלֶק לָעוֹלָם הַבָּא, אַף עַל פִּי שֶׁחָטְאוּ--שֶׁנֶּאֱמָר "וְעַמֵּךְ כֻּלָּם צַדִּיקִים, לְעוֹלָם יִירְשׁוּ אָרֶץ" (ישעיהו ס,כא); אֶרֶץ זוֹ מָשָׁל--כְּלוֹמַר אֶרֶץ הַחַיִּים, וְהוּא הָעוֹלָם הַבָּא.&nbsp; וְכֵן חֲסִידֵי אֻמּוֹת הָעוֹלָם, יֵשׁ לָהֶן חֵלֶק לָעוֹלָם הַבָּא.</p>

<p><b>ג,יד</b>&nbsp;&nbsp;[ו] וְאֵלּוּ שְׁאֵין לָהֶן חֵלֶק לָעוֹלָם הַבָּא, אֵלָא נִכְרָתִין וְאוֹבְדִין, וְנִדּוֹנִין עַל גֹּדֶל רִשְׁעָם וְחַטָּאתָם, לְעוֹלָם וּלְעוֹלְמֵי עוֹלָמִים:&nbsp; הַמִּינִים, וְהָאֲפֵיקוֹרוֹסִים, וְהַכּוֹפְרִים בַּתּוֹרָה, וְהַכּוֹפְרִים בִּתְחָיַת הַמֵּתִים, וְהַכּוֹפְרִים בְּבִיאַת הַגּוֹאֵל, וְהַמְּשֻׁמָּדִים, וּמַחְטִיאֵי הָרַבִּים, וְהַפּוֹרְשִׁים מִדַּרְכֵי צִבּוּר, וְהָעוֹשֶׂה עֲבֵרוֹת בְּיָד רָמָה בְּפַרְהֶסְיָה כִּיהוֹיָקִים, וְהַמּוֹסְרִים, וּמַטִּילֵי אֵימָה עַל הַצִּבּוּר שֶׁלֹּא לְשֵׁם שָׁמַיִם, וְשׁוֹפְכֵי דָּמִים, וּבַעֲלֵי לְשׁוֹן הָרַע, וְהַמּוֹשֵׁךְ עָרְלָתוֹ.</p>

<p><b>ג,טו</b>&nbsp;&nbsp;[ז] חֲמִשָּׁה הֶן הַנִּקְרָאִין מִינִים:&nbsp; הָאוֹמֵר שְׁאֵין שָׁם אֱלוֹהַּ, וְאֵין לָעוֹלָם מַנְהִיג; וְהָאוֹמֵר שֶׁיֵּשׁ שָׁם מַנְהִיג, אֲבָל הֶם שְׁנַיִם אוֹ יָתֵר; וְהָאוֹמֵר שֶׁיֵּשׁ שָׁם רִבּוֹן אֶחָד, אֵלָא שְׁהוּא גּוּף וּבַעַל תְּמוּנָה; וְכֵן הָאוֹמֵר שְׁאֵינוּ לְבַדּוֹ רִאשׁוֹן וְצוּר לַכֹּל; וְכֵן הָעוֹבֵד אֱלוֹהַּ זוּלָתוֹ, כְּדֵי לִהְיוֹת מֵלִיץ בֵּינוֹ וּבֵין רִבּוֹן הָעוֹלָמִים.&nbsp; כָּל אֶחָד מֵחֲמִשָּׁה אֵלּוּ מִין.</p>

<p><b>ג,טז</b>&nbsp;&nbsp;[ח] שְׁלוֹשָׁה הֶן הַנִּקְרָאִין אֲפֵיקוֹרוֹסִים:&nbsp; הָאוֹמֵר שְׁאֵין שָׁם נְבוּאָה כְּלָל, וְאֵין שָׁם מַדָּע שֶׁמַּגִּיעַ מֵהַבּוֹרֵא לְלֵב בְּנֵי הָאָדָם; וְהַמַּכְחִישׁ נְבוּאָתוֹ שֶׁלְּמֹשֶׁה רַבֵּנוּ; וְהָאוֹמֵר שְׁאֵין הַבּוֹרֵא יוֹדֵעַ מַעֲשֵׂה בְּנֵי הָאָדָם.&nbsp; כָּל אֶחָד מִשְּׁלוֹשָׁה אֵלּוּ אֲפֵיקוֹרוֹס.</p>

<p><b>ג,יז</b>&nbsp;&nbsp;שְׁלוֹשָׁה הֶן הַכּוֹפְרִים בַּתּוֹרָה:&nbsp; הָאוֹמֵר שְׁאֵין הַתּוֹרָה מֵעִם ה', אַפִלּוּ פָּסוּק אֶחָד, אַפִלּוּ תֵּבָה אַחַת--אִם אָמַר מֹשֶׁה אֲמָרוֹ מִפִּי עַצְמוֹ, הֲרֵי זֶה כּוֹפֵר בַּתּוֹרָה; וְכֵן הַכּוֹפֵר בְּפֵרוּשָׁהּ, וְהִיא תּוֹרָה שֶׁבְּעַל פֶּה, וְהִכְחִישׁ מַגִּידֶיהָ, כְּגוֹן צַדּוּק וּבַיְתּוֹס; וְהָאוֹמֵר שֶׁהַבּוֹרֵא הִחְלִיף מִצְוָה זוֹ בְּמִצְוָה אַחֶרֶת, וּכְבָר בָּטְלָה תּוֹרָה זוֹ, אַף עַל פִּי שְׁהִיא הָיְתָה מֵעִם ה', כְּגוֹן הַנּוֹצְרִיִּים וְהַהַגְרִיִּים.&nbsp; כָּל אֶחָד מִשְּׁלוֹשָׁה אֵלּוּ כּוֹפֵר בַּתּוֹרָה.</p>

<p><b>ג,יח</b>&nbsp;&nbsp;[ט] שְׁנַיִם הֶן הַמְּשֻׁמָּדִים:&nbsp; הַמְּשֻׁמָּד לַעֲבֵרָה אַחַת, וְהַמְּשֻׁמָּד לְכָל הַתּוֹרָה כֻּלָּהּ.&nbsp; הַמְּשֻׁמָּד לַעֲבֵרָה אַחַת--זֶה שֶׁהִחְזִיק עַצְמוֹ לַעֲשׂוֹת אוֹתָהּ עֲבֵרָה בְּזָדוֹן וְנִתְפַּרְסַם בָּהּ וְהֻרְגַּל, אַפִלּוּ הָיְתָה מִן הַקַּלּוֹת, כְּגוֹן שֶׁהֻחְזַק תָּמִיד לִלְבֹּשׁ שַׁעַטְנֵז אוֹ לְהַקִּיף פֵּאָה, וְנִמְצָא כְּאִלּוּ בָּטְלָה מִצְוָה זוֹ מִן הָעוֹלָם אֶצְלוֹ--הֲרֵי זֶה מְשֻׁמָּד לְאוֹתוֹ דָּבָר:&nbsp; וְהוּא, שֶׁיַּעֲשֶׂה לְהַכְעִיס.&nbsp; וְהַמְּשֻׁמָּד לְכָל הַתּוֹרָה, כְּגוֹן הַחוֹזֵר לְדָתֵי הַגּוֹיִים בְּשָׁעָה שֶׁגּוֹזְרִין שְׁמָד וְיִדָּבֵק בָּהֶן, וְיֹאמַר וּמַה בֶּצַע לִי לְהִדָּבֵק בְּיִשְׂרָאֵל שְׁהֶן שְׁפָלִים וְנִרְדָּפִים, טוֹב לוֹ שֶׁיִּדָּבֵק בְּאֵלּוּ שֶׁיָּדָן תַּקִּיפָה--הֲרֵי זֶה מְשֻׁמָּד לְכָל הַתּוֹרָה כֻּלָּהּ.</p>

<p><b>ג,יט</b>&nbsp;&nbsp;[י] מַחְטִיאֵי הָרַבִּים:&nbsp; אֶחָד שֶׁהִחְטִיא בְּדָבָר גָּדוֹל, כְּיָרָבְעָם וְצַדּוּק וּבַיְתּוֹס; וְאֶחָד שֶׁהִחְטִיא בְּדָבָר קַל, אַפִלּוּ לְבַטַּל מִצְוַת עֲשֵׂה.&nbsp; וְאֶחָד הָאוֹנֵס אֲחֵרִים עַד שֶׁיֶּחֶטְאוּ כִּמְנַשֶּׁה, שֶׁהָיָה הוֹרֵג יִשְׂרָאֵל עַד שֶׁיַּעַבְדוּ עֲבוֹדָה זָרָה; אוֹ שֶׁהִטְעָה אֲחֵרִים וְהִדִּיחָם כְּיֵשׁוּעַ.</p>

<p><b>ג,כ</b>&nbsp;&nbsp;[יא] הַפּוֹרֵשׁ מִדַּרְכֵי צִבּוּר:&nbsp; אַף עַל פִּי שֶׁלֹּא עָבַר עֲבֵרוֹת, אֵלָא נִבְדַּל מֵעֲדַת יִשְׂרָאֵל וְאֵינוּ עוֹשֶׂה מִצְווֹת בִּכְלָלָן וְלֹא נִכְנָס בְּצָרָתָן וְלֹא מִתְעַנֶּה בְּתַעְנִיתָן, אֵלָא הוֹלֵךְ בְּדַרְכּוֹ כְּאֶחָד מִגּוֹיֵי הָאָרֶץ, וּכְאִלּוּ אֵינוּ מֵהֶן--אֵין לוֹ חֵלֶק לָעוֹלָם הַבָּא.</p>

<p><b>ג,כא</b>&nbsp;&nbsp;הָעוֹשֶׂה עֲבֵרוֹת בְּיָד רָמָה כִּיהוֹיָקִים:&nbsp; בֵּין שֶׁעָשָׂה קַלּוֹת, בֵּין שֶׁעָשָׂה חֲמוּרוֹת--אֵין לוֹ חֵלֶק לָעוֹלָם הַבָּא; וְזֶה הוּא הַנִּקְרָא מְגַלֶּה פָּנִים בַּתּוֹרָה, מִפְּנֵי שֶׁהֵעִיז מִצְחוֹ וְגִלָּה פָּנָיו וְלֹא בּוֹשׁ מִדִּבְרֵי תּוֹרָה.</p>

<p><b>ג,כב</b>&nbsp;&nbsp;[יב] שְׁנַיִם הֶם הַמּוֹסְרִים:&nbsp; הַמּוֹסֵר חֲבֵרוֹ בְּיַד גּוֹיִים לְהָרְגוֹ אוֹ לְהַכּוֹתוֹ, וְהַמּוֹסֵר מְמוֹן חֲבֵרוֹ בְּיַד גּוֹיִים אוֹ בְּיַד אַנָּס שְׁהוּא כְּגוֹי--שְׁנֵיהֶם, אֵין לָהֶן חֵלֶק לָעוֹלָם הַבָּא.</p>

<p><b>ג,כג</b>&nbsp;&nbsp;[יג] מַטִּילֵי אֵימָה עַל הַצִּבּוּר שֶׁלֹּא לְשֵׁם שָׁמַיִם:&nbsp; זֶה הָרוֹדֶה צִבּוּר בְּחָזְקָה וְהֶם יְרֵאִים וּפוֹחֲדִים מִמֶּנּוּ הַרְבֵּה, וְכַוָּנָתוֹ לִכְבוֹד עַצְמוֹ וּלְכָל חֲפָצָיו, לֹא לִכְבוֹד שָׁמַיִם, כְּגוֹן מַלְכֵי הַגּוֹיִים.</p>

<p><b>ג,כד</b>&nbsp;&nbsp;[יד] כָּל אֶחָד וְאֶחָד מֵאַרְבָּעָה וְעֶשְׂרִים אֲנָשִׁים אֵלּוּ שֶׁמָּנִינוּ--אַף עַל פִּי שְׁהֶן יִשְׂרָאֵל, אֵין לָהֶן חֵלֶק לָעוֹלָם הַבָּא.&nbsp; וְיֵשׁ עֲבֵרוֹת קַלּוֹת מֵאֵלּוּ, וְאַף עַל פִּי כֵן אָמְרוּ חֲכָמִים שֶׁהָרָגִיל בָּהֶן אֵין לוֹ חֵלֶק לָעוֹלָם הַבָּא, כְּדֵי לְהִתְרַחַק מֵהֶן וּלְהִזָּהֵר מֵהֶן.</p>

<p><b>ג,כה</b>&nbsp;&nbsp;וְאֵלּוּ הֶן:&nbsp; הַמְּכַנֶּה אֶת חֲבֵרוֹ, וְהַקּוֹרֶא לַחֲבֵרוֹ בְּכִנּוּי, וְהַמַּלְבִּין פְּנֵי חֲבֵרוֹ בָּרַבִּים, וְהַמִּתְכַּבֵּד בִּקְלוֹן חֲבֵרוֹ, וְהַמְּבַזֶּה תַּלְמִידֵי חֲכָמִים, וְהַמְּבַזֶּה רִבּוֹתָיו, וְהַמְּבַזֶּה אֶת הַמּוֹעֲדוֹת, וְהַמְּחַלֵּל אֶת הַקֳּדָשִׁים.</p>

<p><b>ג,כו</b>&nbsp;&nbsp;בַּמֶּה דְּבָרִים אֲמוּרִים שֶׁכָּל אֶחָד מֵאֵלּוּ אֵין לוֹ חֵלֶק לָעוֹלָם הַבָּא, בְּשֶׁמֵּת בְּלֹא תְּשׁוּבָה.&nbsp; אֲבָל אִם שָׁב מֵרִשְׁעוֹ, וּמֵת וְהוּא בַּעַל תְּשׁוּבָה--הֲרֵי זֶה מִבְּנֵי הָעוֹלָם הַבָּא, שְׁאֵין לָךְ דָּבָר שֶׁעוֹמֵד בִּפְנֵי הַתְּשׁוּבָה:&nbsp; אַפִלּוּ כָּפַר בָּעִיקָר כָּל יָמָיו, וּבָאַחֲרוֹנָה שָׁב--יֵשׁ לוֹ חֵלֶק לָעוֹלָם הַבָּא, שֶׁנֶּאֱמָר "שָׁלוֹם שָׁלוֹם לָרָחוֹק וְלַקָּרוֹב, אָמַר ה'--וּרְפָאתִיו" (ישעיהו נז,יט).</p>

<p><b>ג,כז</b>&nbsp;&nbsp;כָּל הָרְשָׁעִים וְהַפּוֹשְׁעִים וְהַמְּשֻׁמָּדִים וְכַיּוֹצֶא בָּהֶן שֶׁחָזְרוּ בִּתְשׁוּבָה, בֵּין בַּגָּלוּי בֵּין שֶׁחָזְרוּ בְּמַטְמוֹנִיּוֹת--מְקַבְּלִין אוֹתָן, שֶׁנֶּאֱמָר "שׁוּבוּ בָנִים שׁוֹבָבִים" (ירמיהו ג,יד; ירמיהו ג,כב):&nbsp; אַף עַל פִּי שֶׁעֲדַיִן שׁוֹבָב הוּא, שֶׁהֲרֵי בַּסֵּתֶר בִּלְבָד חוֹזֵר וְלֹא בַּגָּלוּי--מְקַבְּלִין אוֹתוֹ בִּתְשׁוּבָה.
<br>&nbsp;</p>

<h2>הִלְכּוֹת תְּשׁוּבָה פֵּרֶק ד</h2>

<p><b>ד,א</b>&nbsp;&nbsp;עֶשְׂרִים וְאַרְבָּעָה דְּבָרִים מְעַכְּבִין אֶת הַתְּשׁוּבָה.&nbsp; אַרְבָּעָה מֵהֶן עָווֹן גָּדוֹל; וְהָעוֹשֶׂה אֶחָד מֵאַרְבַּעְתָּן--אֵין הַקָּדוֹשׁ בָּרוּךְ הוּא מַסְפִּיק בְּיָדוֹ לַעֲשׂוֹת תְּשׁוּבָה, לְפִי גֹּדֶל חֶטְאוֹ.&nbsp; וְאֵלּוּ הֶן:&nbsp; (א) הַמַּחְטִיא אֶת הָרַבִּים; וּבִכְלַל עָווֹן זֶה, הַמְּעַכֵּב אֶת הָרַבִּים מִלַּעֲשׂוֹת מִצְוָה.&nbsp; (ב) וְהַמַּטֶּה חֲבֵרוֹ מִדֶּרֶךְ טוֹבָה לְדֶרֶךְ רָעָה, כְּגוֹן מַסִּית וּמַדִּיחַ.&nbsp; (ג) וְהָרוֹאֶה בְּנוֹ בְּתַרְבּוּת רָעָה, וְאֵינוּ מְמַחֶה בְּיָדוֹ--הוֹאִיל וּבְנוֹ בִּרְשׁוּתוֹ אִלּוּ מִחָה בּוֹ הָיָה פּוֹרֵשׁ, וְנִמְצָא כְּמַחְטִיא אוֹתוֹ; וּבִכְלַל עָווֹן זֶה כָּל שֶׁאִפְשָׁר בְּיָדוֹ לְמַחוֹת בַּאֲחֵרִים בֵּין רַבִּים בֵּין יְחִידִים וְלֹא מִחָה, אֵלָא יַנִּיחַ אוֹתָן בְּכִשְׁלוֹנָן.&nbsp; (ד) וְהָאוֹמֵר אֶחֱטָא וְאָשׁוּב; וּבִכְלַל זֶה הָאוֹמֵר אֶחֱטָא, וְיוֹם הַכִּפּוּרִים מְכַפֵּר.</p>

<p><b>ד,ב</b>&nbsp;&nbsp;וּמֵהֶן חֲמִשָּׁה דְּבָרִים הֶן נוֹעֲלִין דַּרְכֵי הַתְּשׁוּבָה בִּפְנֵי עוֹשֵׂיהֶן; וְאֵלּוּ הֶן:&nbsp; (א) הַפּוֹרֵשׁ מִן הַצִּבּוּר--לְפִי שֶׁבִּזְמָן שֶׁיַּעֲשׂוּ תְּשׁוּבָה, לֹא יִהְיֶה עִמָּהֶן וְאֵינוּ זוֹכֶה עִמָּהֶן בַּזָּכִיּוֹת שֶׁעוֹשִׂין.&nbsp; (ב) וְהַחוֹלֵק עַל דִּבְרֵי חֲכָמִים--לְפִי שֶׁמַּחְלֻקְתּוֹ גּוֹרֶמֶת לוֹ לִפְרֹשׁ מֵהֶן, וְאֵינוּ יוֹדֵעַ דַּרְכֵי הַתְּשׁוּבָה.&nbsp; (ג) וְהַמַּלְעִיג עַל הַמִּצְווֹת--שֶׁכֵּיוָן שֶׁנִּתְבַּזּוּ בְּעֵינָיו, אֵינוּ רוֹדֵף אַחֲרֵיהֶן וְלֹא עוֹשָׂן; וְאִם לֹא יַעֲשֶׂה, בְּמַה יִזְכֶּה.&nbsp; (ד) וְהַמְּבַזֶּה רִבּוֹתָיו--שֶׁדָּבָר זֶה גּוֹרֵם לָהֶן לְדָחְפוֹ וּלְטָרְדוֹ כְּיֵשׁוּעַ וּכְגֵיחֲזִי, וּבִזְמָן שֶׁנִּטְרָד לֹא יִמְצָא מְלַמֵּד וּמוֹרֶה לוֹ דֶּרֶךְ הָאֱמֶת.&nbsp; (ה) וְהַשּׂוֹנֵא אֶת הַתּוֹכָחוֹת--שֶׁהֲרֵי לֹא הִנִּיחַ לוֹ דֶּרֶךְ תְּשׁוּבָה, שֶׁהַתּוֹכָחָה גּוֹרֶמֶת לִתְשׁוּבָה, שֶׁבִּזְמָן שֶׁמּוֹדִיעִין לוֹ לָאָדָם חֲטָאָיו וּמַכְלִימִין אוֹתוֹ, חוֹזֵר בִּתְשׁוּבָה כְּמוֹ שֶׁכָּתוּב בַּתּוֹרָה:&nbsp; "זְכֹר, אַל-תִּשְׁכַּח" (דברים ט,ז), "מַמְרִים הֱיִיתֶם" (שם; דברים ט,כד; דברים לא,כז), "וְלֹא-נָתַן ה' לָכֶם לֵב לָדַעַת" (דברים כט,ג), "עַם נָבָל, וְלֹא חָכָם" (דברים לב,ו).&nbsp; וְכֵן יְשַׁעְיָהוּ הוֹכִיחַ אֶת יִשְׂרָאֵל וְאָמַר "הוֹי גּוֹי חֹטֵא" (ישעיהו א,ד), "יָדַע שׁוֹר קֹנֵהוּ" (ישעיהו א,ג), "מִדַּעְתִּי, כִּי קָשֶׁה אָתָּה" (ישעיהו מח,ד); וְכֵן צִוָּהוּ הָאֵל לְהוֹכִיחַ לַחַטָּאִים, שֶׁנֶּאֱמָר "קְרָא בְגָרוֹן אַל-תַּחְשֹׂךְ" (ישעיהו נח,א).&nbsp; וְכֵן כָּל הַנְּבִיאִים הוֹכִיחוּ לְיִשְׂרָאֵל, עַד שֶׁחָזְרוּ בִּתְשׁוּבָה.&nbsp; לְפִיכָּךְ צָרִיךְ לְהַעְמִיד בְּכָל קָהָל וְקָהָל מִיִּשְׂרָאֵל חָכָם גָּדוֹל וְזָקֵן וִירֵא שָׁמַיִם מִנְּעוּרָיו וְאָהוּב לָהֶם, שֶׁיְּהֶא מוֹכִיחַ לָרַבִּים וּמַחְזִירָן בִּתְשׁוּבָה.&nbsp; וְזֶה שֶׁשּׂוֹנֵא אֶת הַתּוֹכָחוֹת, אֵינוּ בָּא לַמּוֹכִיחַ וְלֹא שׁוֹמֵעַ דְּבָרָיו; לְפִיכָּךְ יַעֲמֹד בְּחַטֹּאותָיו, שְׁהֶן בְּעֵינָיו טוֹבִים.</p>

<p><b>ד,ג</b>&nbsp;&nbsp;וּמֵהֶן חֲמִשָּׁה דְּבָרִים הָעוֹשֶׂה אוֹתָן אֵי אִפְשָׁר לוֹ שֶׁיָּשׁוּב תְּשׁוּבָה גְּמוּרָה, לְפִי שְׁהֶן עֲווֹנוֹת שֶׁבֵּין אָדָם לַחֲבֵרוֹ, וְאֵינוּ יוֹדֵעַ חֲבֵרוֹ שֶׁחָטָא לוֹ, כְּדֵי שֶׁיַּחְזִיר לוֹ אוֹ יִשְׁאַל מִמֶּנּוּ לִמְחֹל לוֹ; וְאֵלּוּ הֶן:&nbsp; (א) הַמְּקַלֵּל אֶת הָרַבִּים--לֹא קִלַּל אָדָם יָדוּעַ, כְּדֵי שֶׁיִּשְׁאַל מִמֶּנּוּ כַּפָּרָה.&nbsp; (ב) וְהַחוֹלֵק עִם גַּנָּב--לְפִי שְׁאֵינוּ יוֹדֵעַ גְּנֵבָה זוֹ שֶׁלְּמִי הִיא, אֵלָא הַגַּנָּב גּוֹנֵב רַבִּים וּמֵבִיא לוֹ וְהוּא לוֹקֵחַ; וְעוֹד שְׁהוּא מְחַזֵּק יַד הַגַּנָּב, וּמַחְטִיא אוֹתוֹ.&nbsp; (ג) וְהַמּוֹצֶא אֲבֵדָה וְאֵינוּ מַכְרִיז עָלֶיהָ עַד שֶׁיַּחְזִירָהּ לִבְעָלֶיהָ--לְאַחַר זְמָן, כְּשֶׁיַּעֲשֶׂה תְּשׁוּבָה אֵינוּ יוֹדֵעַ לְמִי יַחְזִיר.&nbsp; (ד) וְהָאוֹכֵל שֹׁד עֲנִיִּים וִיתוֹמִים וְאַלְמָנוֹת--אֵלּוּ בְּנֵי אָדָם אֲמֵלָלִין הֶן וְאֵינָן יְדוּעִים וּמְפֻרְסָמִים, וְגוֹלִים מֵעִיר לְעִיר, וְאֵין לָהֶם מַכִּיר, כְּדֵי שֶׁיֵּדַע שֹׁד זֶה שֶׁלְּמִי הוּא וְיַחְזִירֶנּוּ לוֹ.&nbsp; (ה) וְהַמְּקַבֵּל שֹׁחַד לְהַטּוֹת דִּין--אֵינוּ יוֹדֵעַ עַד הֵיכָן הִגִּיעָה הַטָּיָה זוֹ וְכַמָּה הוּא כּוֹחָהּ כְּדֵי שֶׁיַּחְזִיר, שֶׁהַדָּבָר יֵשׁ לוֹ רַגְלַיִם; וְעוֹד שְׁהוּא מְחַזֵּק יַד זֶה, וּמַחְטִיא אוֹתוֹ.</p>

<p><b>ד,ד</b>&nbsp;&nbsp;וּמֵהֶן חֲמִשָּׁה דְּבָרִים הָעוֹשֶׂה אוֹתָן אֵין חֶזְקָתוֹ לָשׁוּב מֵהֶן, לְפִי שְׁהֶן דְּבָרִים קַלִּים בְּעֵינֵי רֹב הָאָדָם, וְנִמְצָא חוֹטֶא וְהוּא יְדַמֶּה שְׁאֵין זֶה חֵטְא; וְאֵלּוּ הֶן:&nbsp; (א) הָאוֹכֵל מִסְּעוֹדָה שְׁאֵינָהּ מַסְפֶּקֶת לִבְעָלֶיהָ--שֶׁזֶּה אֲבַק גָּזֵל, וְהוּא מְדַמֶּה שֶׁלֹּא חָטָא וְיֹאמַר כְּלוּם אָכַלְתִּי אֵלָא בִּרְשׁוּתָן.&nbsp; (ב) וְהַמִּשְׁתַּמֵּשׁ בַּעֲבוֹטוֹ שֶׁלֶּעָנִי--שֶׁהַעֲבוֹט שֶׁלֶּעָנִי אֵינוּ אֵלָא כְּגוֹן קֻרְדֹּם וּמַחְרֵשָׁה, וְיֹאמַר בְּלִבּוֹ אֵינָן חֲסֵרִים, וַהֲרֵי לֹא גָזַלְתִּי אוֹתוֹ.&nbsp; (ג) וְהַמִּסְתַּכֵּל בָּעֲרָיוֹת--מַעֲלֶה עַל דַּעְתּוֹ שְׁאֵין בְּכָּךְ כְּלוּם, שְׁהוּא אוֹמֵר וְכִי בָּעַלְתִּי אוֹ קָרַבְתִּי; וְהוּא אֵינוּ יוֹדֵעַ שֶׁרְאִיַּת הָעֵינַיִם עָווֹן גָּדוֹל, שְׁהִיא גּוֹרֶמֶת לְגוּפָן שֶׁלָּעֲרָיוֹת, שֶׁנֶּאֱמָר "וְלֹא-תָתוּרוּ אַחֲרֵי לְבַבְכֶם, וְאַחֲרֵי עֵינֵיכֶם" (במדבר טו,לט).&nbsp; (ד) וְהַמִּתְכַּבֵּד בִּקְלוֹן חֲבֵרוֹ--אוֹמֵר בְּלִבּוֹ שְׁאֵינוּ חֵטְא, לְפִי שְׁאֵין חֲבֵרוֹ עוֹמֵד וְלֹא הִגִּיעָה לוֹ בֹּשֶׁת, וְלֹא בִיְּשׁוֹ אֵלָא עָרַךְ מַעֲשָׂיו הַטּוֹבִים וְחָכְמָתוֹ לְמוּל מַעֲשֶׂה חֲבֵרוֹ אוֹ חָכְמָתוֹ, כְּדֵי שֶׁיֵּרָאֶה מִכְּלָלָן שְׁהוּא מְכֻבָּד וַחֲבֵרוֹ בָּזוּי.&nbsp; (ה) וְהַחוֹשֵׁד כְּשֵׁרִים--אוֹמֵר בְּלִבּוֹ שְׁאֵינוּ חֵטְא, לְפִי שְׁהוּא אוֹמֵר מַה עָשִׂיתִי לוֹ, וְכִי יֵשׁ שָׁם אֵלָא חֲשָׁד שֶׁמֶּא עָשָׂה אוֹ לֹא עָשָׂה, וְהוּא אֵינוּ יוֹדֵעַ שֶׁזֶּה עָווֹן שֶׁמֵּשִׂים אָדָם כָּשֵׁר בְּדַעְתּוֹ כְּבַעַל עֲבֵרוֹת.</p>

<p><b>ד,ה</b>&nbsp;&nbsp;וּמֵהֶן חֲמִשָּׁה דְּבָרִים הָעוֹשֶׂה אוֹתָן יִמָּשֵׁךְ אַחֲרֵיהֶן תָּמִיד, וְהֶן קָשִׁים לִפְרֹשׁ מֵהֶן; לְפִיכָּךְ צָרִיךְ אָדָם לְהִזָּהֵר מֵהֶן שֶׁמֶּא יִדָּבֵק בָּהֶן, וְהֶן כֻּלָּן דֵּעוֹת רָעוֹת עַד מְאוֹד; וְאֵלּוּ הֶן:&nbsp; (א) רְכִילוּת.&nbsp; (ב) וּלְשׁוֹן הָרַע.&nbsp; (ג) וּבַעַל חֵמָה.&nbsp; (ד) וּבַעַל מַחְשָׁבָה רָעָה.&nbsp; (ה) וְהַמִּתְחַבֵּר לָרָשָׁע--מִפְּנֵי שְׁהוּא לָמֵד מִמַּעֲשָׂיו, וְהֶן נִרְשָׁמִים בְּלִבּוֹ; הוּא שֶׁאָמַר שְׁלֹמֹה "וְרֹעֶה כְסִילִים, יֵרוֹעַ" (משלי יג,כ).&nbsp; וּכְבָר חִבַּרְנוּ בְּהִלְכּוֹת דֵּעוֹת דְּבָרִים שֶׁצָּרִיךְ כָּל אָדָם לִנְהֹג בָּהֶן תָּמִיד, קַל וְחֹמֶר לְבַעַל תְּשׁוּבָה.</p>

<p><b>ד,ו</b>&nbsp;&nbsp;כָּל אֵלּוּ הַדְּבָרִים וְכַיּוֹצֶא בָּהֶן--אַף עַל פִּי שֶׁמְּעַכְּבִין אֶת הַתְּשׁוּבָה, אֵינָן מוֹנְעִין אֶת הַתְּשׁוּבָה; אֵלָא אִם עָשָׂה אָדָם תְּשׁוּבָה מֵהֶן--הֲרֵי זֶה בַּעַל תְּשׁוּבָה, וְיֵשׁ לוֹ חֵלֶק לָעוֹלָם הַבָּא.
<br>&nbsp;</p>

<h2>הִלְכּוֹת תְּשׁוּבָה פֵּרֶק ה</h2>

<p><b>ה,א</b>&nbsp;&nbsp;רְשׁוּת כָּל אָדָם נְתוּנָה לוֹ:&nbsp; אִם רָצָה לְהַטּוֹת עַצְמוֹ לְדֶרֶךְ טוֹבָה וְלִהְיוֹת צַדִּיק, הָרְשׁוּת בְּיָדוֹ; וְאִם רָצָה לְהַטּוֹת עַצְמוֹ לְדֶרֶךְ רָעָה וְלִהְיוֹת רָשָׁע, הָרְשׁוּת בְּיָדוֹ.&nbsp; הוּא שֶׁכָּתוּב בַּתּוֹרָה "הֵן הָאָדָם הָיָה כְּאֶחָד מִמֶּנּוּ, לָדַעַת, טוֹב וָרָע" (בראשית ג,כב)--כְּלוֹמַר הֵן מִין זֶה שֶׁלָּאָדָם הָיָה אֶחָד בָּעוֹלָם, וְאֵין לוֹ מִין שֵׁנִי דּוֹמֶה לוֹ בְּזֶה הָעִנְיָן, שֶׁיְּהֶא הוּא מֵעַצְמוֹ בְּדַעְתּוֹ וּבְמַחְשַׁבְתּוֹ יוֹדֵעַ הַטּוֹב וְהָרָע וְעוֹשֶׂה כָּל מַה שְׁהוּא חָפֵץ, וְאֵין לוֹ מִי שֶׁיְּעַכַּב עַל יָדוֹ מִלַּעֲשׂוֹת הַטּוֹב אוֹ הָרָע.&nbsp; וְכֵיוָן שֶׁכֵּן הוּא, "פֶּן-יִשְׁלַח יָדוֹ" (שם).</p>

<p><b>ה,ב</b>&nbsp;&nbsp;אַל יַעֲבֹר בְּמַחְשַׁבְתָּךְ דָּבָר זֶה שֶׁאוֹמְרִים טִפְּשֵׁי הָאֻמּוֹת וְרֹב גֻּלְמֵי בְּנֵי יִשְׂרָאֵל, שֶׁהַקָּדוֹשׁ בָּרוּךְ הוּא גּוֹזֵר עַל הָאָדָם מִתְּחִלַּת בְּרִיָּתוֹ לִהְיוֹת צַדִּיק אוֹ רָשָׁע.&nbsp; אֵין הַדָּבָר כֵּן, אֵלָא כָּל אָדָם וְאָדָם רָאוּי לִהְיוֹת צַדִּיק כְּמֹשֶׁה רַבֵּנוּ אוֹ רָשָׁע כְּיָרָבְעָם, אוֹ חָכָם אוֹ סָכָל, אוֹ רַחְמָן אוֹ אַכְזָרִי, אוֹ כִּילַי אוֹ שׁוֹעַ; וְכֵן שְׁאָר כָּל הַדֵּעוֹת.</p>

<p><b>ה,ג</b>&nbsp;&nbsp;וְאֵין לוֹ מִי שֶׁיִּכְפֵּהוּ וְלֹא גוֹזֵר עָלָיו, וְלֹא מִי שֶׁמּוֹשְׁכוֹ לְאֶחָד מִשְּׁנֵי הַדְּרָכִים, אֵלָא הוּא מֵעַצְמוֹ וּמִדַּעְתּוֹ נוֹטֶה לְאֵיזֶה דֶּרֶךְ שֶׁיִּרְצֶה.&nbsp; הוּא שֶׁיִּרְמְיָהוּ אוֹמֵר "מִפִּי עֶלְיוֹן לֹא תֵצֵא, הָרָעוֹת וְהַטּוֹב" (איכה ג,לח)--כְּלוֹמַר אֵין הַבּוֹרֵא גּוֹזֵר עַל הָאָדָם לֹא לִהְיוֹת טוֹב, וְלֹא לִהְיוֹת רָע.</p>

<p><b>ה,ד</b>&nbsp;&nbsp;וְכֵיוָן שֶׁכֵּן הוּא, נִמְצָא זֶה הַחוֹטֶא הוּא הִפְסִיד עַל עַצְמוֹ; וּלְפִיכָּךְ רָאוּי לוֹ לִבְכּוֹת וּלְקוֹנֵן עַל מַה שֶׁעָשָׂה לְנַפְשׁוֹ, וּגְמָלָהּ רָעָה.&nbsp; הוּא שֶׁכָּתוּב אַחֲרָיו "מַה-יִּתְאוֹנֵן אָדָם חָי, גֶּבֶר עַל-חֲטָאָו" (איכה ג,לט).&nbsp; וְחָזַר וְאָמַר הוֹאִיל וּרְשׁוּתֵנוּ בְּיָדֵינוּ, וּמִדַּעְתֵּנוּ עָשִׂינוּ כָּל הָרָעוֹת, רָאוּי לָנוּ לַחְזֹר בִּתְשׁוּבָה וְלַעֲזֹב רִשְׁעֵנוּ, שֶׁהָרְשׁוּת עַתָּה בְּיָדֵינוּ.&nbsp; הוּא שֶׁכָּתוּב אַחֲרָיו, "נַחְפְּשָׂה דְרָכֵינוּ וְנַחְקֹרָה, וְנָשׁוּבָה עַד-ה'" (איכה ג,מ).</p>

<p><b>ה,ה</b>&nbsp;&nbsp;[ג] וְעִיקָר זֶה עִיקָר גָּדוֹל הוּא, וְהוּא עַמּוּד הַתּוֹרָה וְהַמִּצְוָה--שֶׁנֶּאֱמָר "רְאֵה נָתַתִּי לְפָנֶיךָ הַיּוֹם, אֶת-הַחַיִּים וְאֶת-הַטּוֹב, וְאֶת-הַמָּוֶת, וְאֶת-הָרָע" (דברים ל,טו), וְכָתוּב "רְאֵה, אָנֹכִי נֹתֵן לִפְנֵיכֶם--הַיּוֹם:&nbsp; בְּרָכָה, וּקְלָלָה" (דברים יא,כו):&nbsp; כְּלוֹמַר שֶׁהָרְשׁוּת בְּיֶדְכֶם; וְכָל שֶׁיַּחְפֹּץ הָאָדָם לַעֲשׂוֹת מִמַּעֲשֶׂה בְּנֵי הָאָדָם--עוֹשֶׂה, בֵּין טוֹבִים בֵּין רָעִים.&nbsp; וּמִפְּנֵי זֶה הָעִנְיָן נֶאֱמָר "מִי-יִתֵּן וְהָיָה לְבָבָם זֶה לָהֶם" (דברים ה,כה)--כְּלוֹמַר שְׁאֵין הַבּוֹרֵא כּוֹפֶה בְּנֵי הָאָדָם וְלֹא גוֹזֵר עֲלֵיהֶן לַעֲשׂוֹת טוֹבָה אוֹ רָעָה, אֵלָא לִבָּם מָסוּר לָהֶם.</p>

<p><b>ה,ו</b>&nbsp;&nbsp;[ד] אִלּוּ הָיָה הָאֵל גּוֹזֵר עַל הָאָדָם לִהְיוֹת צַדִּיק אוֹ רָשָׁע, אוֹ אִלּוּ הָיָה שָׁם דָּבָר שֶׁמּוֹשֵׁךְ אֶת הָאָדָם בְּעִיקַר תּוֹלַדְתּוֹ לְדֶרֶךְ מִן הַדְּרָכִים, אוֹ לְמַדָּע מִן הַמַּדָּעוֹת, אוֹ לְדֵעָה מִן הַדֵּעוֹת, אוֹ לְמַעֲשֶׂה מִן הַמַּעֲשִׂים, כְּמוֹ שֶׁבּוֹדִים מִלִּבָּם הַטִּפְּשִׁים הוֹבְרֵי שָׁמַיִם--הֵיאַךְ הָיָה מְצַוֶּה לָנוּ עַל יְדֵי הַנְּבִיאִים עֲשֵׂה כָּךְ וְאַל תַּעֲשֶׂה כָּךְ, הֵטִיבוּ דַּרְכֵיכֶם וְאַל תֵּלְכוּ אַחֲרֵי רִשְׁעֲכֶם, וְהוּא מִתְּחִלַּת בְּרִיָּתוֹ כְּבָר נִגְזַר עָלָיו, אוֹ תּוֹלַדְתּוֹ תִּמְשֹׁךְ אוֹתוֹ לְדָבָר שְׁאֵי אִפְשָׁר לָזוּז מִמֶּנּוּ.&nbsp; וּמַה מָקוֹם הָיָה לְכָל הַתּוֹרָה כֻּלָּהּ, וּבְאֵיזֶה דִּין וְאֵיזֶה מִשְׁפָּט נִפְרָע מִן הָרָשָׁע אוֹ מְשַׁלֵּם שָׂכָר לַצַּדִּיק--"הֲשֹׁפֵט כָּל-הָאָרֶץ, לֹא יַעֲשֶׂה מִשְׁפָּט" (בראשית יח,כה).</p>

<p><b>ה,ז</b>&nbsp;&nbsp;וְאַל תִּתְמַהּ וְתֹאמַר הֵיאַךְ יִהְיֶה הָאָדָם עוֹשֶׂה כָּל מַה שֶׁיַּחְפֹּץ, וְיִהְיוּ מַעֲשָׂיו מְסוּרִין לוֹ, וְכִי יֵעָשֶׂה בָּעוֹלָם דָּבָר שֶׁלֹּא בִּרְשׁוּת קוֹנוֹ וּבְלֹא חֶפְצוֹ, וְהַכָּתוּב אוֹמֵר "כֹּל אֲשֶׁר-חָפֵץ ה', עָשָׂה:&nbsp; בַּשָּׁמַיִם וּבָאָרֶץ" (תהילים קלה,ו).&nbsp; דַּע שֶׁהַכֹּל בְּחֶפְצוֹ יֵעָשֶׂה, וְאַף עַל פִּי שֶׁמַּעֲשֵׂינוּ מְסוּרִין לָנוּ.</p>

<p><b>ה,ח</b>&nbsp;&nbsp;כֵּיצַד:&nbsp; כְּשֵׁם שֶׁחָפֵץ הַיּוֹצֵר לִהְיוֹת הָאֵשׁ וְהָרוּחַ עוֹלִים לְמַעְלָה, וְהַמַּיִם וְהָאָרֶץ יוֹרְדִים לְמַטָּה, וְהַגַּלְגַּל סוֹבֵב בְּעִגּוּל, וְכֵן שְׁאָר בְּרִיּוֹת הָעוֹלָם לִהְיוֹת כְּמִנְהָגָן שֶׁחָפֵץ בּוֹ--כָּכָה חָפֵץ לִהְיוֹת הָאָדָם רְשׁוּתוֹ בְּיָדוֹ, וְכָל מַעֲשָׂיו מְסוּרִין לוֹ, וְלֹא יִהְיֶה לוֹ לֹא כּוֹפֶה וְלֹא מוֹשֵׁךְ, אֵלָא הוּא מֵעַצְמוֹ וּבְדַעְתּוֹ שֶׁנָּתַן לוֹ הָאֵל עוֹשֶׂה כָּל שֶׁהָאָדָם יָכוֹל לַעֲשׂוֹת.</p>

<p><b>ה,ט</b>&nbsp;&nbsp;לְפִיכָּךְ דָּנִין אוֹתוֹ לְפִי מַעֲשָׂיו:&nbsp; אִם עָשָׂה טוֹבָה, מְטִיבִין לוֹ; וְאִם עָשָׂה רָעָה, מְרִיעִין לוֹ.&nbsp; הוּא שֶׁהַנָּבִיא אוֹמֵר "מִיֶּדְכֶם, הָיְתָה זֹּאת" (מלאכי א,ט) לָכֶם; "גַּם-הֵמָּה, בָּחֲרוּ בְּדַרְכֵיהֶם" (ישעיהו סו,ג).&nbsp; וּבְעִנְיָן זֶה אָמַר שְׁלֹמֹה "שְׂמַח בָּחוּר בְּיַלְדוּתֶיךָ .&nbsp;.&nbsp;. וְדָע, כִּי עַל-כָּל-אֵלֶּה יְבִיאֲךָ הָאֱלֹהִים בַּמִּשְׁפָּט" (קוהלת יא,ט)--כְּלוֹמַר דַּע שֶׁיֵּשׁ בְּיָדָךְ כּוֹחַ לַעֲשׂוֹת, וַעֲתִיד אַתָּה לִתֵּן אֶת הַדִּין.</p>

<p><b>ה,י</b>&nbsp;&nbsp;[ה] שֶׁמֶּא תֹּאמַר וַהֲלוֹא הַקָּדוֹשׁ בָּרוּךְ הוּא יוֹדֵעַ כָּל מַה שֶׁיִּהְיֶה קֹדֶם שֶׁיִּהְיֶה:&nbsp; יָדַע שֶׁזֶּה צַדִּיק אוֹ רָשָׁע, אוֹ לֹא יָדַע; אִם יָדַע שְׁהוּא יִהְיֶה צַדִּיק, אֵי אִפְשָׁר שֶׁלֹּא יִהְיֶה צַדִּיק, וְאִם תֹּאמַר שֶׁיָּדַע שֶׁיִּהְיֶה צַדִּיק וְאִפְשָׁר שֶׁיִּהְיֶה רָשָׁע, הֲרֵי לֹא יָדַע הַדָּבָר עַל בָּרְיוֹ.</p>

<p><b>ה,יא</b>&nbsp;&nbsp;דַּע שֶׁתְּשׁוּבַת שְׁאֵלָה זוֹ "אֲרֻכָּה מֵאֶרֶץ, מִדָּהּ; וּרְחָבָה, מִנִּי-יָם" (איוב יא,ט), וְכַמָּה עִיקָרִים גְּדוֹלִים וַהֲרָרִים רָמִים תְּלוּיִים בָּהּ; אֲבָל צָרִיךְ אַתָּה לֵידַע וּלְהָבִין בְּדָבָר זֶה שֶׁאֲנִי אוֹמֵר.</p>

<p><b>ה,יב</b>&nbsp;&nbsp;כְּבָר בֵּאַרְנוּ בְּפֵרֶק שֵׁנִי מֵהִלְכּוֹת יְסוֹדֵי הַתּוֹרָה שֶׁהַקָּדוֹשׁ בָּרוּךְ הוּא אֵינוּ יוֹדֵעַ בְּדֵעָה שְׁהִיא חוּץ מִמֶּנּוּ כִּבְנֵי אָדָם שְׁהֶן וְדַעְתָּם שְׁנַיִם, אֵלָא הוּא יִתְבָּרַךְ שְׁמוֹ וְדַעְתּוֹ אֶחָד; וְאֵין דַּעְתּוֹ שֶׁלָּאָדָם יְכוּלָה לְהַשִּׂיג דָּבָר זֶה עַל בָּרְיוֹ.&nbsp; וּכְשֵׁם שְׁאֵין כּוֹחַ בָּאָדָם לְהַשִּׂיג וְלִמְצֹא אֲמִתַּת הַבּוֹרֵא, שֶׁנֶּאֱמָר "כִּי לֹא-יִרְאַנִי הָאָדָם, וָחָי" (שמות לג,כ)--כָּךְ אֵין כּוֹחַ בָּאָדָם לְהַשִּׂיג וְלִמְצֹא דַּעְתּוֹ שֶׁלַּבּוֹרֵא:&nbsp; הוּא שֶׁהַנָּבִיא אוֹמֵר "כִּי לֹא מַחְשְׁבוֹתַי מַחְשְׁבוֹתֵיכֶם, וְלֹא דַרְכֵיכֶם דְּרָכָי" (ישעיהו נה,ח).&nbsp; וְכֵיוָן שֶׁכֵּן הוּא, אֵין בָּנוּ כּוֹחַ לֵידַע הֵיאַךְ יָדַע הַקָּדוֹשׁ בָּרוּךְ הוּא כָּל הַבְּרוּאִים וּמַעֲשֵׂיהֶם.</p>

<p><b>ה,יג</b>&nbsp;&nbsp;אֲבָל נֵדַע בְּלֹא סָפֵק, שֶׁמַּעֲשֵׂה הָאָדָם בְּיַד הָאָדָם; וְאֵין הַקָּדוֹשׁ בָּרוּךְ הוּא מוֹשְׁכוֹ, וְלֹא גוֹזֵר עָלָיו לֹא לַעֲשׂוֹת כָּךְ וְלֹא שֶׁלֹּא לַעֲשׂוֹת כָּךְ.&nbsp; וְלֹא מִפְּנֵי קַבָּלַת הַדָּת בִּלְבָד נֵדַע דָּבָר זֶה, אֵלָא בִּרְאָיוֹת בְּרוּרוֹת מִדִּבְרֵי הַחָכְמָה.&nbsp; וּמִפְּנֵי זֶה נֶאֱמָר בַּנְּבוּאָה שֶׁדָּנִין אֶת הָאָדָם עַל כָּל מַעֲשָׂיו כְּפִי מַעֲשָׂיו, אִם טוֹב וְאִם רָע.&nbsp; וְזֶה הָעִיקָר, שֶׁכָּל דִּבְרֵי הַנְּבוּאָה תְּלוּיִין בּוֹ.
<br>&nbsp;</p>

<h2>הִלְכּוֹת תְּשׁוּבָה פֵּרֶק ו</h2>

<p><b>ו,א</b>&nbsp;&nbsp;פְּסוּקִים הַרְבֵּה יֵשׁ בַּתּוֹרָה וּבְדִבְרֵי הַנְּבִיאִים שְׁהֶן נִרְאִין כְּסוֹתְרִין עִיקָר זֶה, וְנִכְשָׁלִין בָּהֶן רֹב הָאָדָם; וְיַעֲלֶה עַל דַּעְתָּם מֵהֶן שֶׁהַקָּדוֹשׁ בָּרוּךְ הוּא גּוֹזֵר עַל הָאָדָם לַעֲשׂוֹת טוֹבָה אוֹ רָעָה, וּשְׁאֵין לִבּוֹ שֶׁלָּאָדָם מָסוּר לוֹ לְהַטּוֹתוֹ לְכָל אֲשֶׁר יִרְצֶה.&nbsp; וַהֲרֵינִי מְבָאֵר עִיקָר גָּדוֹל שֶׁמִּמֶּנּוּ תֵּדַע פֵּרוּשׁ כָּל אוֹתָן הַפְּסוּקִים.</p>

<p><b>ו,ב</b>&nbsp;&nbsp;בִּזְמָן שֶׁאָדָם אֶחָד, אוֹ אַנְשֵׁי מְדִינָה חוֹטְאִים, וְעוֹשֶׂה הַחוֹטֶא חֵטְא שֶׁעָשָׂה מִדַּעְתּוֹ וּבִרְצוֹנוֹ, כְּמוֹ שֶׁהוֹדַעְנוּ--רָאוּי לְהִפָּרַע מִמֶּנּוּ; וְהַקָּדוֹשׁ בָּרוּךְ הוּא יוֹדֵע הֵיאַךְ יִפָּרַע.&nbsp; יֵשׁ חֵטְא שֶׁהַדִּין נוֹתֵן שֶׁנִּפְרָעִין מִמֶּנּוּ עַל חֶטְאוֹ בָּעוֹלָם הַזֶּה, בְּגוּפוֹ אוֹ בִּמְמוֹנוֹ אוֹ בְּבָנָיו הַקְּטַנִּים:&nbsp; שֶׁבָּנָיוּ שֶׁלָּאָדָם הַקְּטַנִּים שְׁאֵין בָּהֶם דַּעַת וְלֹא הִגִּיעוּ לִכְלַל מִצְווֹת, כְּקִנְיָנוֹ הֶן--כָּתוּב "אִישׁ בְּחֶטְאוֹ, יוּמָת" (מלכים&nbsp;ב יד,ו; וראה דברים כד,טז), עַד שֶׁיֵּעָשֶׂה "אִישׁ".</p>

<p><b>ו,ג</b>&nbsp;&nbsp;וְיֵשׁ חֵטְא שֶׁהַדִּין נוֹתֵן שֶׁנִּפְרָעִין מִמֶּנּוּ לָעוֹלָם הַבָּא, וְאֵין עוֹבֵר עָלָיו שׁוּם נֶזֶק בָּעוֹלָם הַזֶּה.&nbsp; וְיֵשׁ חֵטְא שֶׁנִּפְרָעִין מִמֶּנּוּ עָלָיו בָּעוֹלָם הַזֶּה, וְלָעוֹלָם הַבָּא.&nbsp; [ב] בַּמֶּה דְּבָרִים אֲמוּרִים, בִּזְמָן שֶׁלֹּא עָשָׂה תְּשׁוּבָה; אֲבָל אִם עָשָׂה תְּשׁוּבָה, הַתְּשׁוּבָה כַּתָּרִיס לִפְנֵי הַפֻּרְעָנוּת.&nbsp; וּכְשֵׁם שֶׁאָדָם חוֹטֶא בִּרְצוֹנוֹ וּמִדַּעְתּוֹ, כָּךְ הוּא עוֹשֶׂה תְּשׁוּבָה בִּרְצוֹנוֹ וּמִדַּעְתּוֹ.</p>

<p><b>ו,ד</b>&nbsp;&nbsp;[ג] וְאִפְשָׁר שֶׁיֶּחֱטָא הָאָדָם חֵטְא גָּדוֹל אוֹ חֲטָאִים הַרְבֵּה, עַד שֶׁיִּתֵּן הַדִּין לִפְנֵי דַּיָּן הָאֱמֶת שֶׁיִּהְיֶה הַפֵּרָעוֹן מִזֶּה הַחוֹטֶא עַל חֲטָאִים אֵלּוּ שֶׁעָשָׂה בִּרְצוֹנוֹ וּמִדַּעְתּוֹ, שֶׁמּוֹנְעִין מִמֶּנּוּ הַתְּשׁוּבָה וְאֵין מַנִּיחִין לוֹ רְשׁוּת לָשׁוּב מֵרִשְׁעוֹ, כְּדֵי שֶׁיָּמוּת וְיֹאבַד בַּחֲטָאִים שֶׁעָשָׂה.&nbsp; הוּא שֶׁהַקָּדוֹשׁ בָּרוּךְ הוּא אוֹמֵר עַל יְדֵי יְשַׁעְיָהוּ, "הַשְׁמֵן לֵב-הָעָם הַזֶּה .&nbsp;.&nbsp;. וָשָׁב--וְרָפָא לוֹ" (ישעיהו ו,י).&nbsp; וְכֵן הוּא אוֹמֵר "וַיִּהְיוּ מַלְעִבִים, בְּמַלְאֲכֵי הָאֱלֹהִים, וּבוֹזִים דְּבָרָיו, וּמִתַּעְתְּעִים בִּנְבִאָיו:&nbsp; עַד עֲלוֹת חֲמַת-ה', בְּעַמּוֹ--עַד-לְאֵין מַרְפֵּא" (דברי הימים&nbsp;ב לו,טז)--כְּלוֹמַר חָטְאוּ בִּרְצוֹנָם וְהִרְבּוּ לִפְשֹׁעַ, עַד שֶׁנִּתְחַיְּבוּ לִמְנֹעַ מֵהֶן הַתְּשׁוּבָה שְׁהִיא הַמַּרְפֵּא.</p>

<p><b>ו,ה</b>&nbsp;&nbsp;לְפִיכָּךְ כָּתוּב בַּתּוֹרָה "וַאֲנִי, אֲחַזֵּק אֶת-לֵב-פַּרְעֹה" (ראה שמות ד,כא; שמות יד,ד):&nbsp; לְפִי שֶׁחָטָא מֵעַצְמוֹ תְּחִלָּה וְהֵרַע לְיִשְׂרָאֵל הַגָּרִים בְּאַרְצוֹ, שֶׁנֶּאֱמָר "הָבָה נִתְחַכְּמָה, לוֹ" (שמות א,י), נָתַן הַדִּין לִמְנֹעַ מִמֶּנּוּ הַתְּשׁוּבָה, עַד שֶׁנִּפְרָעִין מִמֶּנּוּ; לְפִיכָּךְ חִזַּק הַקָּדוֹשׁ בָּרוּךְ הוּא אֶת לִבּוֹ.</p>

<p><b>ו,ו</b>&nbsp;&nbsp;וְלָמָּה הָיָה שׁוֹלֵחַ לוֹ בְּיַד מֹשֶׁה וְאוֹמֵר לוֹ שַׁלַּח וַעֲשֵׂה תְּשׁוּבָה, וּכְבָר אָמַר לוֹ הַקָּדוֹשׁ בָּרוּךְ הוּא שְׁאֵין אַתָּה מְשַׁלֵּחַ, שֶׁנֶּאֱמָר "וְאַתָּה, וַעֲבָדֶיךָ:&nbsp; יָדַעְתִּי .&nbsp;.&nbsp;." (שמות ט,ל), "וְאוּלָם, בַּעֲבוּר זֹאת הֶעֱמַדְתִּיךָ" (שמות ט,טז)--כְּדֵי לְהוֹדִיעַ לְבָאֵי הָעוֹלָם, שֶׁבִּזְמָן שֶׁמּוֹנֵעַ הַקָּדוֹשׁ בָּרוּךְ הוּא הַתְּשׁוּבָה לַחוֹטֶא, אֵינוּ יָכוֹל לָשׁוּב, אֵלָא יָמוּת בְּרִשְׁעוֹ שֶׁעָשָׂה בַּתְּחִלָּה בִּרְצוֹנוֹ.</p>

<p><b>ו,ז</b>&nbsp;&nbsp;וְכֵן סִיחוֹן לְפִי עֲווֹנוֹת שֶׁהָיוּ לוֹ נִתְחַיַּב לְמָנְעוֹ הַתְּשׁוּבָה, שֶׁנֶּאֱמָר "כִּי-הִקְשָׁה ה' אֱלֹהֶיךָ אֶת-רוּחוֹ, וְאִמֵּץ אֶת-לְבָבוֹ" (דברים ב,ל).&nbsp; וְכֵן הַכְּנַעֲנִיִּים לְפִי תּוֹעֲבוֹתֵיהֶם מָנַע מֵהֶן הַתְּשׁוּבָה עַד שֶׁעָשׂוּ מִלְחָמָה עִם יִשְׂרָאֵל, שֶׁנֶּאֱמָר "כִּי מֵאֵת ה' הָיְתָה לְחַזֵּק אֶת-לִבָּם לִקְרַאת הַמִּלְחָמָה אֶת-יִשְׂרָאֵל, לְמַעַן הַחֲרִימָם" (יהושוע יא,כ).&nbsp; וְכֵן יִשְׂרָאֵל בִּימֵי אֵלִיָּהוּ לְפִי שֶׁהִרְבּוּ לִפְשֹׁעַ, מָנַע מֵאוֹתָן הַמַּרְבִּים תְּשׁוּבָה, שֶׁנֶּאֱמָר "וְאַתָּה הֲסִבֹּתָ אֶת-לִבָּם, אֲחֹרַנִּית" (מלכים&nbsp;א יח,לז), כְּלוֹמַר מָנַעְתָּ מֵהֶן הַתְּשׁוּבָה.</p>

<p><b>ו,ח</b>&nbsp;&nbsp;נִמְצֵאתָ אוֹמֵר שְׁאֵין הָאֵל גּוֹזֵר עַל פַּרְעֹה לְהָרַע לְיִשְׂרָאֵל, וְלֹא עַל סִיחוֹן לַחֲטֹא בְּאַרְצוֹ, וְלֹא עַל הַכְּנַעֲנִיִּים לְהַתְעִיב, וְלֹא עַל יִשְׂרָאֵל לַעֲבֹד עֲבוֹדָה זָרָה; אֵלָא כֻּלָּן חָטְאוּ מֵעַצְמָן, וְנִתְחַיְּבוּ כֻּלָּן לִמְנֹעַ מֵהֶן הַתְּשׁוּבָה.</p>

<p><b>ו,ט</b>&nbsp;&nbsp;[ד] וּבְעִנְיָן זֶה שׁוֹאֲלִין הַנְּבִיאִים וְהַצַּדִּיקִים בִּתְפִלּוֹתֵיהֶם מֵה' לְעָזְרָם עַל דֶּרֶךְ הָאֱמֶת, כְּמוֹ שֶׁאָמַר דָּוִיד "הוֹרֵנִי ה', דַּרְכֶּךָ" (תהילים כז,יא; תהילים פו,יא)--כְּלוֹמַר אַל יִמְנְעוּנִי חֲטָאַי דֶּרֶךְ הָאֱמֶת, שֶׁמִּמֶּנָּה אֵדַע דַּרְכָּךְ וְיֵחוּד שְׁמָךְ.&nbsp; וְכֵן זֶה שֶׁאָמַר "וְרוּחַ נְדִיבָה תִסְמְכֵנִי" (תהילים נא,יד), כְּלוֹמַר תַּנִּיחַ רוּחִי לַעֲשׂוֹת חֶפְצָהּ וְאַל יִגְרְמוּ לִי חֲטָאַי לְמָנְעֵנִי הַתְּשׁוּבָה, אֵלָא תִּהְיֶה הָרְשׁוּת בְּיָדִי, עַד שֶׁאֶחְזֹר וְאָבִין וְאֵדַע דֶּרֶךְ הָאֱמֶת.&nbsp; וְעַל דֶּרֶךְ זוֹ, כָּל הַדּוֹמֶה לִפְסוּקִים אֵלּוּ.</p>

<p><b>ו,י</b>&nbsp;&nbsp;[ה] וּמַה הוּא זֶה שֶׁאָמַר דָּוִיד "טוֹב-וְיָשָׁר ה'; עַל-כֵּן יוֹרֶה חַטָּאִים, בַּדָּרֶךְ.&nbsp; יַדְרֵךְ עֲנָוִים, בַּמִּשְׁפָּט; וִילַמֵּד עֲנָוִים, דַּרְכּוֹ" (תהילים כה,ח-ט).&nbsp; זֶה שֶׁשָּׁלַח לָהֶם נְבִיאִים מוֹדִיעִים לָהֶם דַּרְכֵי ה', וּמַחְזִירִין אוֹתָן בִּתְשׁוּבָה.&nbsp; וְעוֹד שֶׁנָּתַן בָּהֶם כּוֹחַ לִלְמֹד וּלְהָבִין, שֶׁמִּדָּה זוֹ בְּכָל אָדָם, שֶׁכָּל זְמָן שְׁהוּא נִמְשָׁךְ בְּדַרְכֵי הַחָכְמָה וְהַצֶּדֶק, מִתְאַוֶּה לָהֶן וְרוֹדֵף אוֹתָן.&nbsp; וְהוּא שֶׁאָמְרוּ חֲכָמִים בָּא לִטַּהַר, מְסַיְּעִין אוֹתוֹ--כְּלוֹמַר יִמְצָא עַצְמוֹ נֶעֱזָר עַל הַדָּבָר.</p>

<p><b>ו,יא</b>&nbsp;&nbsp;וַהֲלוֹא כָּתוּב בַּתּוֹרָה "וַעֲבָדוּם, וְעִנּוּ אֹתָם" (בראשית טו,יג), הֲרֵי גָּזַר עַל הַמִּצְרִיִּים לַעֲשׂוֹת רָע; וְכָתוּב "וְקָם הָעָם הַזֶּה וְזָנָה אַחֲרֵי אֱלֹהֵי נֵכַר-הָאָרֶץ" (דברים לא,טז), הֲרֵי גָּזַר עַל יִשְׂרָאֵל לַעֲבֹד עֲבוֹדָה זָרָה.&nbsp; וְלָמָּה נִפְרַע מֵהֶן:&nbsp; לְפִי שֶׁלֹּא גָזַר עַל אִישׁ פְּלוֹנִי הַיָּדוּעַ, שֶׁיִּהְיֶה הוּא הַזּוֹנֶה; אֵלָא כָּל אֶחָד וְאֶחָד מֵאוֹתָן הַזּוֹנִים שֶׁעָבְדוּ עֲבוֹדָה זָרָה--אִלּוּ לֹא רָצָה לַעֲבֹד, לֹא הָיָה עוֹבֵד.&nbsp; וְלֹא הוֹדִיעוֹ הַבּוֹרֵא, אֵלָא מִנְהָגוֹ שֶׁלָּעוֹלָם.&nbsp; הַא לְמַה זֶה דּוֹמֶה--לְאוֹמֵר הָעָם הַזֶּה, יִהְיֶה בָּהֶן צַדִּיקִים וּרְשָׁעִים.&nbsp; לֹא מִפְּנֵי זֶה יֹאמַר הָרָשָׁע כְּבָר נִגְזַר עָלָיו שֶׁיִּהְיֶה רָשָׁע, מִפְּנֵי שֶׁהוֹדִיעַ הַקָּדוֹשׁ בָּרוּךְ הוּא לְמֹשֶׁה שֶׁיִּהְיֶה רְשָׁעִים בְּיִשְׂרָאֵל, כְּעִנְיַן שֶׁנֶּאֱמָר "כִּי לֹא-יֶחְדַּל אֶבְיוֹן, מִקֶּרֶב הָאָרֶץ" (דברים טו,יא).</p>

<p><b>ו,יב</b>&nbsp;&nbsp;וְכֵן הַמִּצְרִיִּים, כָּל אֶחָד וְאֶחָד מֵאוֹתָן הַמְּצֵרִים וְהַמְּרִיעִים לְיִשְׂרָאֵל, אִלּוּ לֹא רָצָה לְהָרַע לָהֶם, הָרְשׁוּת בְּיָדוֹ--שֶׁלֹּא גָזַר עַל אִישׁ יָדוּעַ, אֵלָא הוֹדִיעוֹ שֶׁסּוֹף זַרְעוֹ לְהִשְׁתַּעְבַּד בְּאֶרֶץ לֹא לָהֶם.&nbsp; וּכְבָר אָמַרְנוּ, שְׁאֵין כּוֹחַ בָּאָדָם לֵידַע הֵיאַךְ יֵדַע הַקָּדוֹשׁ בָּרוּךְ הוּא דְּבָרִים שֶׁעֲתִידִין לִהְיוֹת.
<br>&nbsp;</p>

<h2>הִלְכּוֹת תְּשׁוּבָה פֵּרֶק ז</h2>

<p><b>ז,א</b>&nbsp;&nbsp;הוֹאִיל וּרְשׁוּת כָּל אָדָם נְתוּנָה לוֹ כְּמוֹ שֶׁבֵּאַרְנוּ, יִשְׁתַּדַּל הָאָדָם לַעֲשׂוֹת תְּשׁוּבָה וְלִנְעֹר כַּפָּיו מֵחֲטָאָיו, כְּדֵי שֶׁיָּמוּת וְהוּא בַּעַל תְּשׁוּבָה, כְּדֵי שֶׁיִּזְכֶּה לְחַיֵּי הָעוֹלָם הַבָּא.</p>

<p><b>ז,ב</b>&nbsp;&nbsp;לְעוֹלָם יִרְאֶה אָדָם אֶת עַצְמוֹ כְּאִלּוּ הוּא נוֹטֶה לָמוּת, וְשֶׁמֶּא יָמוּת בְּשָׁעָתוֹ וְנִמְצָא עוֹמֵד בַּחֲטָאָיו; לְפִיכָּךְ יָשׁוּב מֵחֲטָאָיו מִיָּד, וְלֹא יֹאמַר כְּשֶׁאַזְקִין אָשׁוּב--שֶׁמֶּא יָמוּת קֹדֶם שֶׁיַּזְקִין.&nbsp; הוּא שֶׁשְּׁלֹמֹה אוֹמֵר בְּחָכְמָתוֹ "בְּכָל-עֵת, יִהְיוּ בְגָדֶיךָ לְבָנִים" (קוהלת ט,ח).</p>

<p><b>ז,ג</b>&nbsp;&nbsp;וְאַל תֹּאמַר שְׁאֵין הַתְּשׁוּבָה אֵלָא מֵעֲבֵרוֹת שֶׁיֵּשׁ בָּהֶן מַעֲשֶׂה, כְּגוֹן זְנוּת וְגָזֵל וּגְנֵבָה.&nbsp; כְּשֵׁם שֶׁצָּרִיךְ אָדָם לָשׁוּב מֵאֵלּוּ--כָּךְ הוּא צָרִיךְ לְחַפַּשׂ בְּדֵעוֹת רָעוֹת שֶׁיֵּשׁ לוֹ, וְלָשׁוּב מֵהֶן:&nbsp; מִן הַכַּעַס, וּמִן הָאֵיבָה, וּמִן הַקִּנְאָה, וּמִן הַתַּחְרוּת, וּמִן הַהֶתֶל, וּמֵרְדִיפַת הַמָּמוֹן וְהַכָּבוֹד, וּמֵרְדִיפַת הַמַּאֲכָלוֹת, וְכַיּוֹצֶא בָּהֶן--מִן הַכֹּל צָרִיךְ לַחְזֹר בִּתְשׁוּבָה.&nbsp; וְאֵלּוּ הָעֲווֹנוֹת, קָשִׁים מֵאוֹתָן שֶׁיֵּשׁ בָּהֶן מַעֲשֶׂה, שֶׁבִּזְמָן שֶׁאָדָם נִשְׁקָע בְּאֵלּוּ, קָשֶׁה הוּא לִפְרֹשׁ.&nbsp; וְכֵן הוּא אוֹמֵר "יַעֲזֹב רָשָׁע דַּרְכּוֹ, וְאִישׁ אָוֶן מַחְשְׁבֹתָיו" (ישעיהו נה,ז).</p>

<p><b>ז,ד</b>&nbsp;&nbsp;אַל יְדַמֶּה בַּעַל תְּשׁוּבָה שְׁהוּא מְרֹחָק מִמַּעֲלַת הַצַּדִּיקִים, מִפְּנֵי הָעֲווֹנוֹת וְהַחַטָּאוֹת שֶׁעָשָׂה.&nbsp; אֵין הַדָּבָר כֵּן, אֵלָא אָהוּב וְנֶחְמָד הוּא לִפְנֵי הַבּוֹרֵא, וּכְאִלּוּ לֹא חָטָא מֵעוֹלָם; וְלֹא עוֹד אֵלָא שֶׁשְּׂכָרוֹ הַרְבֵּה, שֶׁהֲרֵי טָעַם טַעַם הַחֵטְא וּפֵרַשׁ מִמֶּנּוּ וְכָבַשׁ יִצְרוֹ.&nbsp; אָמְרוּ חֲכָמִים, מְקוֹם שֶׁבַּעֲלֵי תְּשׁוּבָה עוֹמְדִין בּוֹ, אֵין צַדִּיקִים גְּמוּרִין יְכוּלִין לַעֲמֹד בּוֹ:&nbsp; כְּלוֹמַר מַעֲלָתָן גְּדוֹלָה מִמַּעֲלַת אֵלּוּ שֶׁלֹּא חָטְאוּ מֵעוֹלָם, מִפְּנֵי שְׁהֶן כּוֹבְשִׁין יִצְרָם יָתֵר מֵהֶן.</p>

<p><b>ז,ה</b>&nbsp;&nbsp;כָּל הַנְּבִיאִים, כֻּלָּן צִוּוּ עַל הַתְּשׁוּבָה; וְאֵין יִשְׂרָאֵל נִגְאָלִין, אֵלָא בִּתְשׁוּבָה.&nbsp; וּכְבָר הִבְטִיחָה תּוֹרָה שֶׁסּוֹף יִשְׂרָאֵל לַעֲשׂוֹת תְּשׁוּבָה בְּסוֹף גָּלוּתָן, וּמִיָּד הֶן נִגְאָלִין, שֶׁנֶּאֱמָר "וְהָיָה כִי-יָבֹאוּ עָלֶיךָ כָּל-הַדְּבָרִים הָאֵלֶּה, הַבְּרָכָה וְהַקְּלָלָה, אֲשֶׁר נָתַתִּי, לְפָנֶיךָ; וַהֲשֵׁבֹתָ, אֶל-לְבָבֶךָ .&nbsp;.&nbsp;. וְשַׁבְתָּ עַד-ה' אֱלֹהֶיךָ .&nbsp;.&nbsp;. וְשָׁב ה' אֱלֹהֶיךָ אֶת-שְׁבוּתְךָ .&nbsp;.&nbsp;." (דברים ל,א-ג).</p>

<p><b>ז,ו</b>&nbsp;&nbsp;גְּדוֹלָה תְּשׁוּבָה שֶׁמְּקָרֶבֶת אֶת הָאָדָם לַשְּׁכִינָה--שֶׁנֶּאֱמָר "שׁוּבָה, יִשְׂרָאֵל, עַד, ה' אֱלֹהֶיךָ" (הושע יד,ב), וְנֶאֱמָר "שֻׁבוּ עָדַי, נְאֻם-ה'" (ראה יואל ב,יב; וראה עמוס ד,ו; עמוס ד,ח; עמוס ד,ט; עמוס ד,י; עמוס ד,יא), וְנֶאֱמָר "אִם-תָּשׁוּב יִשְׂרָאֵל נְאֻם-ה' אֵלַי, תָּשׁוּב" (ירמיהו ד,א):&nbsp; כְּלוֹמַר אִם תַּחְזֹר בִּתְשׁוּבָה, בִּי תִּדְבַּק.</p>

<p><b>ז,ז</b>&nbsp;&nbsp;הַתְּשׁוּבָה מְקָרֶבֶת אֶת הָרְחוֹקִים:&nbsp; אֶמֶשׁ הָיָה זֶה שָׂנוּי לִפְנֵי הַמָּקוֹם, מְשֻׁקָּץ וּמְרֹחָק וְתוֹעֵבָה; וְהַיּוֹם הוּא אָהוּב וְנֶחְמָד, קָרוֹב וְיָדִיד.&nbsp; וְכֵן אַתָּה מוֹצֶא שֶׁבַּלָּשׁוֹן שֶׁהַקָּדוֹשׁ בָּרוּךְ הוּא מְרַחֵק אֶת הַחַטָּאִים--בָּהּ מְקָרֵב אֶת הַשָּׁבִים, בֵּין יָחִיד בֵּין רַבִּים:&nbsp; שֶׁנֶּאֱמָר "וְהָיָה בִּמְקוֹם אֲשֶׁר-יֵאָמֵר לָהֶם, לֹא-עַמִּי אַתֶּם, יֵאָמֵר לָהֶם, בְּנֵי אֵל-חָי" (הושע ב,א), וְנֶאֱמָר בִּיכָנְיָה בְּרִשְׁעָתוֹ "כִּתְבוּ אֶת-הָאִישׁ הַזֶּה עֲרִירִי .&nbsp;.&nbsp;." (ירמיהו כב,ל), "אִם-יִהְיֶה כָּנְיָהוּ בֶן-יְהוֹיָקִים מֶלֶךְ יְהוּדָה, חוֹתָם עַל-יַד יְמִינִי" (ירמיהו כב,כד).&nbsp; וְכֵיוָן שֶׁשָּׁב בְּגָלוּתוֹ נֶאֱמָר בִּזְרֻבָּבֶל בְּנוֹ "בַּיּוֹם הַהוּא .&nbsp;.&nbsp;. אֶקָּחֲךָ זְרֻבָּבֶל בֶּן-שְׁאַלְתִּיאֵל עַבְדִּי, נְאֻם-ה', וְשַׂמְתִּיךָ, כַּחוֹתָם" (חגיי ב,כג).</p>

<p><b>ז,ח</b>&nbsp;&nbsp;[ז] כַּמָּה מְעֻלָּה מַעֲלַת הַתְּשׁוּבָה:&nbsp; אֶמֶשׁ הָיָה זֶה מֻבְדָּל מֵה' אֱלֹהֵי יִשְׂרָאֵל, שֶׁנֶּאֱמָר "עֲוֺנֹתֵיכֶם, הָיוּ מַבְדִּלִים, בֵּינֵכֶם, לְבֵין אֱלֹהֵיכֶם" (ישעיהו נט,ב).&nbsp; צוֹעֵק וְאֵינוּ נַעֲנֶה, שֶׁנֶּאֱמָר "גַּם כִּי-תַרְבּוּ תְפִלָּה, אֵינֶנִּי שֹׁמֵעַ" (ישעיהו א,טו).&nbsp; וְעוֹשֶׂה מִצְווֹת וְטוֹרְפִין אוֹתָן בְּפָנָיו, שֶׁנֶּאֱמָר "מִי-בִקֵּשׁ זֹאת מִיֶּדְכֶם, רְמֹס חֲצֵרָי" (ישעיהו א,יב), "מִי גַם-בָּכֶם וְיִסְגֹּר דְּלָתַיִם" (מלאכי א,י), "עֹלוֹתֵיכֶם סְפוּ עַל-זִבְחֵיכֶם, וְאִכְלוּ בָשָׂר" (ירמיהו ז,כא).&nbsp; וְהַיּוֹם הוּא מֻדְבָּק בַּשְּׁכִינָה, שֶׁנֶּאֱמָר "וְאַתֶּם, הַדְּבֵקִים, בַּה', אֱלֹהֵיכֶם" (דברים ד,ד).&nbsp; צוֹעֵק וְנַעֲנֶה מִיָּד, שֶׁנֶּאֱמָר "וְהָיָה טֶרֶם-יִקְרָאוּ, וַאֲנִי אֶעֱנֶה" (ישעיהו סה,כד).&nbsp; וְעוֹשֶׂה מִצְווֹת וּמְקַבְּלִין אוֹתָן בְּנַחַת וְשִׂמְחָה, שֶׁנֶּאֱמָר "כִּי כְבָר, רָצָה הָאֱלֹהִים אֶת-מַעֲשֶׂיךָ" (קוהלת ט,ז).&nbsp; וְלֹא עוֹד אֵלָא שֶׁמִּתְאַוִּים לָהֶם, שֶׁנֶּאֱמָר "וְעָרְבָה, לַה', מִנְחַת יְהוּדָה, וִירוּשָׁלִָם--כִּימֵי עוֹלָם, וּכְשָׁנִים קַדְמֹנִיֹּת" (מלאכי ג,ד).</p>

<p><b>ז,ט</b>&nbsp;&nbsp;[ח] בַּעֲלֵי תְּשׁוּבָה, דַּרְכָּן לִהְיוֹת שְׁפָלִים וַעֲנָוִים בְּיוֹתֵר:&nbsp; אִם חֵרְפוּ אוֹתָן הַכְּסִילִים בְּמַעֲשֵׂיהֶם הָרִאשׁוֹנִים, וְאָמְרוּ לָהֶן אֶמֶשׁ הָיִיתָ עוֹשֶׂה כָּךְ וְכָּךְ, וְאֶמֶשׁ הָיִיתָ אוֹמֵר כָּךְ וְכָּךְ--אַל יַרְגִּישׁוּ לָהֶן.&nbsp; אֵלָא שׁוֹמְעִין וּשְׂמֵחִין וְיוֹדְעִין, שֶׁזּוֹ זְכוּת לָהֶן; וְשֶׁכָּל זְמָן שְׁהֶן בּוֹשִׁין מִמַּעֲשֵׂיהֶם שֶׁעָבְרוּ וְנִכְלָמִין מֵהֶן, זְכוּתָן מְרֻבָּה וּמַעֲלָתָם מִתְגַּדֶּלֶת.</p>

<p><b>ז,י</b>&nbsp;&nbsp;וְחֵטְא גָּדוֹל הוּא לוֹמַר לְבַעַל תְּשׁוּבָה, זְכֹר מַעֲשֶׂיךָ הָרִאשׁוֹנִים, אוֹ לְהַזְכִּירָם בְּפָנָיו כְּדֵי לְבַיְּשׁוֹ, אוֹ לְהַזְכִּיר דְּבָרִים וְעִנְיָנִים הַדּוֹמִין לָהֶן כְּדֵי לְהַזְכִּירוֹ מַה עָשָׂה.&nbsp; הַכֹּל אָסוּר, וּמֻזְהָר עָלָיו בִּכְלַל הוֹנָיַת דְּבָרִים, שֶׁהִזְהִירָה עָלֶיהָ תּוֹרָה, שֶׁנֶּאֱמָר "וְלֹא תוֹנוּ אִישׁ אֶת-עֲמִיתוֹ" (ויקרא כה,יז).
<br>&nbsp;</p>

<h2>הִלְכּוֹת תְּשׁוּבָה פֵּרֶק ח</h2>

<p><b>ח,א</b>&nbsp;&nbsp;הַטּוֹבָה הַצְּפוּנָה לַצַּדִּיקִים, הִיא חַיֵּי הָעוֹלָם הַבָּא; וְהֶם הַחַיִּים שְׁאֵין עִמָּהֶן מָוֶת, וְהַטּוֹבָה שְׁאֵין עִמָּהּ רָעָה.&nbsp; הוּא שֶׁכָּתוּב בַּתּוֹרָה, "לְמַעַן יִיטַב לָךְ, וְהַאֲרַכְתָּ יָמִים" (דברים כב,ז):&nbsp; מִפִּי הַשְּׁמוּעָה לָמְדוּ "לְמַעַן יִיטַב לָךְ" לָעוֹלָם שֶׁכֻּלּוֹ טוֹב, "וְהַאֲרַכְתָּ יָמִים" לָעוֹלָם שֶׁכֻּלּוֹ אָרוּךְ; וְזֶה הוּא הָעוֹלָם הַבָּא.</p>

<p><b>ח,ב</b>&nbsp;&nbsp;שְׂכַר הַצַּדִּיקִים--הוּא שֶׁיִּזְכּוּ לְנֹעַם זֶה, וְיִהְיוּ בְּטוֹבָה זוֹ; וּפִרְעוֹן הָרְשָׁעִים--הוּא שֶׁלֹּא יִזְכּוּ לְחַיִּים אֵלּוּ, אֵלָא יִכָּרְתוּ וְיָמוּתוּ.&nbsp; וְכָל מִי שְׁאֵינוּ זוֹכֶה לְחַיִּים אֵלּוּ, הוּא הַמֵּת שְׁאֵינוּ חוֹיֶה לְעוֹלָם, אֵלָא נִכְרָת בְּרִשְׁעוֹ, וְאוֹבֵד כַּבְּהֵמָה.&nbsp; וְזֶה הוּא הַכָּרֵת הַכָּתוּב בַּתּוֹרָה, שֶׁנֶּאֱמָר "הִכָּרֵת תִּכָּרֵת הַנֶּפֶשׁ הַהִיא" (במדבר טו,לא); מִפִּי הַשְּׁמוּעָה לָמְדוּ "הִכָּרֵת" בָּעוֹלָם הַזֶּה, "תִּכָּרֵת" לְחַיֵּי הָעוֹלָם הַבָּא:&nbsp; כְּלוֹמַר שֶׁאוֹתָהּ הַנֶּפֶשׁ שֶׁפָּרְשָׁה מִן הַגּוּף בָּעוֹלָם הַזֶּה--אֵינָהּ זוֹכָה לְחַיֵּי הָעוֹלָם הַבָּא, אֵלָא גַּם מִן הָעוֹלָם הַבָּא נִכְרְתָה.</p>

<p><b>ח,ג</b>&nbsp;&nbsp;[ב] הָעוֹלָם הַבָּא--אֵין בּוֹ גּוּף וּגְוִיָּה, אֵלָא נַפְשׁוֹת הַצַּדִּיקִים בִּלְבָד, בְּלֹא גּוּף כְּמַלְאֲכֵי הַשָּׁרֵת.&nbsp; הוֹאִיל וְאֵין בּוֹ גְּוִיּוֹת, אֵין בּוֹ לֹא אֲכִילָה וְלֹא שְׁתִיָּה וְלֹא דָּבָר מִכָּל הַדְּבָרִים שֶׁגּוּפוֹת בְּנֵי הָאָדָם צְרִיכִין לָהֶן בָּעוֹלָם הַזֶּה.&nbsp; וְלֹא יֵארַע בּוֹ דָּבָר מִן הַדְּבָרִים שֶׁמְּאֹרָעִין לַגּוּפוֹת בָּעוֹלָם הַזֶּה, כְּגוֹן יְשִׁיבָה וַעֲמִידָה וְשִׁינָה וּמִיתָה וְעֶצֶב וּשְׂחוֹק וְכַיּוֹצֶא בָּהֶן.&nbsp; כָּךְ אָמְרוּ חֲכָמִים הָרִאשׁוֹנִים, הָעוֹלָם הַבָּא--אֵין בּוֹ לֹא אֲכִילָה וְלֹא שְׁתִיָּה וְלֹא תַּשְׁמִישׁ, אֵלָא צַדִּיקִים יוֹשְׁבִין וְעַטְרוֹתֵיהֶם בְּרָאשֵׁיהֶם וְנִהְנִין מִזִּיו הַשְּׁכִינָה.</p>

<p><b>ח,ד</b>&nbsp;&nbsp;הֲרֵי נִתְבָּרַר לָךְ שְׁאֵין שָׁם גּוּף, לְפִי שְׁאֵין שָׁם אֲכִילָה וּשְׁתִיָּה.&nbsp; וְזֶה שֶׁאָמְרוּ צַדִּיקִים יוֹשְׁבִין, עַל דֶּרֶךְ הַחִידָה--כְּלוֹמַר נַפְשׁוֹת הַצַּדִּיקִים מְצוּיִין שָׁם, בְּלֹא עָמָל וְלֹא יֶגַע.&nbsp; וְכֵן זֶה שֶׁאָמְרוּ עַטְרוֹתֵיהֶם בְּרָאשֵׁיהֶם--כְּלוֹמַר דֵּעָה שֶׁיָּדְעוּ שֶׁבִּגְלָלָהּ זָכוּ לְחַיֵּי הָעוֹלָם הַבָּא, מְצוּיָה עִמָּהֶן, וְהִיא הָעֲטָרָה שֶׁלָּהֶן, כְּעִנְיַן שֶׁאָמַר שְׁלֹמֹה "בָּעֲטָרָה, שֶׁעִטְּרָה-לּוֹ אִמּוֹ" (שיר השירים ג,יא).&nbsp; וַהֲרֵי הוּא אוֹמֵר "וְשִׂמְחַת עוֹלָם, עַל-רֹאשָׁם" (ישעיהו לה,י; ישעיהו נא,יא), וְאֵין הַשִּׂמְחָה גּוּף כְּדֵי שֶׁתָּנוּחַ עַל הָרֹאשׁ; כָּךְ עֲטָרָה שֶׁאָמְרוּ חֲכָמִים כָּאן, הִיא הַדֵּעָה.</p>

<p><b>ח,ה</b>&nbsp;&nbsp;וּמַה הוּא זֶה שֶׁאָמְרוּ, וְנִהְנִין מִזִּיו הַשְּׁכִינָה--שֶׁיּוֹדְעִין וּמַשִּׂיגִין מֵאֲמִתַּת הַקָּדוֹשׁ בָּרוּךְ הוּא, מַה שְׁאֵינָן יוֹדְעִין וְהֶן בַּגּוּף הָאָפֵל הַשָּׁפָל.</p>

<p><b>ח,ו</b>&nbsp;&nbsp;[ג] כָּל נֶפֶשׁ הָאֲמוּרָה בְּעִנְיָן זֶה, אֵינָהּ הַנְּשָׁמָה שְׁהִיא צְרִיכָה לַגּוּף, אֵלָא צוּרַת הַנֶּפֶשׁ, שְׁהִיא הַדֵּעָה שֶׁהִשִּׂיגָה הַבּוֹרֵא כְּפִי כּוֹחָהּ וְהִשִּׂיגָה הַדֵּעוֹת הַנִּפְרָדוֹת וּשְׁאָר הַמַּעֲשִׂים.&nbsp; וְהִיא הַצּוּרָה שֶׁבֵּאַרְנוּ עִנְיָנָהּ בְּפֵרֶק רְבִיעִי מֵהִלְכּוֹת יְסוֹדֵי הַתּוֹרָה; הִיא הַנִּקְרֵאת נֶפֶשׁ, בְּעִנְיָן זֶה.</p>

<p><b>ח,ז</b>&nbsp;&nbsp;חַיִּים אֵלּוּ--לְפִי שְׁאֵין עִמָּהֶם מָוֶת, שְׁאֵין הַמָּוֶת אֵלָא מִמְּאֹרְעוֹת הַגּוּף וְאֵין שָׁם גּוּף, נִקְרְאוּ צְרוֹר הַחַיִּים, שֶׁנֶּאֱמָר "וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים" (שמואל&nbsp;א כה,כט).&nbsp; וְזֶה הוּא הַשָּׂכָר שְׁאֵין שָׂכָר לְמַעְלָה מִמֶּנּוּ, וְהַטּוֹבָה שְׁאֵין אַחֲרֶיהָ טוֹבָה; וְהִיא שֶׁהִתְאַוּוּ כָּל הַנְּבִיאִים.&nbsp; [ד] וְכַמָּה שֵׁמוֹת קָרְאוּ לָהּ דֶּרֶךְ מָשָׁל:&nbsp; הַר ה', וּמְקוֹם קָדְשׁוֹ, וְדֶרֶךְ הַקֹּדֶשׁ, וְחַצְרוֹת ה', וְאֹהֶל ה', וְנֹעַם ה', וְהֵיכָל ה', וּבֵית ה', וְשַׁעַר ה'.&nbsp; וְהַחֲכָמִים קָרְאוּ לָהּ דֶּרֶךְ מָשָׁל לְטוֹבָה זוֹ הַמְּזֻמֶּנֶת לַצַּדִּיקִים, סְעוֹדָה; וְקוֹרִין לָהּ בְּכָל מָקוֹם, הָעוֹלָם הַבָּא.</p>

<p><b>ח,ח</b>&nbsp;&nbsp;[ה] הַנְּקָמָה שְׁאֵין נְקָמָה גְּדוֹלָה מִמֶּנָּה--שֶׁתִּכָּרֵת הַנֶּפֶשׁ וְלֹא תִזְכֶּה לְאוֹתָן הַחַיִּים, שֶׁנֶּאֱמָר "הִכָּרֵת תִּכָּרֵת הַנֶּפֶשׁ הַהִיא, עֲוֺנָה בָהּ" (במדבר טו,לא).&nbsp; וְזֶה הָאָבְדָן הוּא שֶׁקּוֹרְאִין אוֹתוֹ הַנְּבִיאִים דֶּרֶךְ מָשָׁל, בְּאֵר שַׁחַת וַאֲבַדּוֹן וְתָפְתֶּה וַעֲלוּקָה; וְכָל לָשׁוֹן כְּלָיָה וְהַשְׁחָתָה קוֹרְאִין לוֹ, לְפִי שְׁהִיא הַכְּלָיָה שְׁאֵין אַחֲרֶיהָ תְּקוּמָה לְעוֹלָם וְהַהֶפְסֵד שְׁאֵינוּ חוֹזֵר לְעוֹלָם.</p>

<p><b>ח,ט</b>&nbsp;&nbsp;[ו] שֶׁמֶּא תֵּקַל בְּעֵינֶיךָ טוֹבָה זוֹ, וּתְדַמֶּה שְׁאֵין שְׂכַר הַמִּצְווֹת וַהֲוִיַּת הָאָדָם שָׁלֵם בְּדַרְכֵי הָאֱמֶת, אֵלָא לִהְיוֹתוֹ אוֹכֵל וְשׁוֹתֶה מַאֲכָלוֹת טוֹבוֹת וּבוֹעֵל צוּרוֹת נָאוֹת וְלוֹבֵשׁ בִּגְדֵי שֵׁשׁ וְרִקְמָה וְשׁוֹכֵן בְּאָהֳלֵי שֵׁן וּמִשְׁתַּמֵּשׁ בִּכְלֵי כֶּסֶף וְזָהָב וּדְבָרִים הַדּוֹמִין לְאֵלּוּ, כְּמוֹ שֶׁמְּדַמִּין אֵלּוּ הָעֲרָבִיִּים הַטִּפְּשִׁים הָאֱוִילִים הַשְּׁטוּפִים בְּזִמָּה.</p>

<p><b>ח,י</b>&nbsp;&nbsp;אֲבָל הַחֲכָמִים וּבַעֲלֵי דֵּעָה יֵדְעוּ שֶׁכָּל הַדְּבָרִים הָאֵלּוּ דִּבְרֵי הֲבָאי וְהֶבֶל הֶן, וְאֵין בָּהֶן תּוֹחֶלֶת.&nbsp; וְאֵינָם טוֹבָה גְּדוֹלָה אֶצְלֵנוּ בָּעוֹלָם הַזֶּה, אֵלָא מִפְּנֵי שֶׁאָנוּ בַּעֲלֵי גּוּף וּגְוִיָּה; וְכָל הַדְּבָרִים הָאֵלּוּ, צָרְכֵּי הַגּוּף הֶן, וְאֵין הַנֶּפֶשׁ מִתְאַוָּה לָהֶן וּמְחַמַּדְתָּן אֵלָא מִפְּנֵי צֹרֶךְ הַגּוּף, כְּדֵי שֶׁיִּמְצָא חֶפְצוֹ וְיַעֲמֹד עַל בָּרְיוֹ.&nbsp; וּבִזְמָן שְׁאֵין שָׁם גּוּף, נִמְצְאוּ כָּל הַדְּבָרִים הָאֵלּוּ בְּטֵלִים.</p>

<p><b>ח,יא</b>&nbsp;&nbsp;הַטּוֹבָה הַגְּדוֹלָה שֶׁתִּהְיֶה בָּהּ הַנֶּפֶשׁ בָּעוֹלָם הַבָּא, אֵין שָׁם דֶּרֶךְ בָּעוֹלָם הַזֶּה לְהַשִּׂיגָהּ וְלֵידַע אוֹתָהּ, שְׁאֵין אָנוּ יוֹדְעִין בָּעוֹלָם הַזֶּה אֵלָא טוֹבַת הַגּוּף, וְלָהּ אָנוּ מִתְאַוִּין; אֲבָל אוֹתָהּ הַטּוֹבָה גְּדוֹלָה עַד מְאוֹד, וְאֵין לָהּ עֵרֶךְ בְּטוֹבוֹת שֶׁלָּעוֹלָם הַזֶּה אֵלָא דֶּרֶךְ מָשָׁל.&nbsp; אֲבָל בְּדֶרֶךְ הָאֱמֶת שֶׁנַּעֲרֹךְ טוֹבַת הַנֶּפֶשׁ בָּעוֹלָם הַבָּא כְּמוֹ טוֹבַת הַגּוּף בָּעוֹלָם הַזֶּה בְּמַאֲכָל וּבְמַשְׁקֶה, אֵינוּ כֵּן; אֵלָא אוֹתָהּ הַטּוֹבָה גְּדוֹלָה עַד אֵין חֵקֶר, וְאֵין עֵרֶךְ וְאֵין דִּמְיוֹן.&nbsp; הוּא שֶׁאָמַר דָּוִיד, "מָה רַב-טוּבְךָ, אֲשֶׁר-צָפַנְתָּ לִּירֵאֶיךָ:&nbsp; פָּעַלְתָּ, לַחֹסִים בָּךְ" (תהילים לא,כ).&nbsp; [ז] וְכַמָּה תָּמַהּ דָּוִיד וְהִתְאַוָּה לְחַיֵּי הָעוֹלָם הַבָּא, שֶׁנֶּאֱמָר "לוּלֵא--הֶאֱמַנְתִּי, לִרְאוֹת בְּטוּב-ה':&nbsp; בְּאֶרֶץ חַיִּים" (תהילים כז,יג).</p>

<p><b>ח,יב</b>&nbsp;&nbsp;כְּבָר הוֹדִיעוּנוּ חֲכָמִים הָרִאשׁוֹנִים שֶׁטּוֹבַת הָעוֹלָם הַבָּא אֵין כּוֹחַ בָּאָדָם לְהַשִּׂיגָהּ עַל בָּרְיָהּ, וְאֵין יוֹדֵעַ גָּדְלָהּ וְיָפְיָהּ וְעָצְמָהּ אֵלָא הַקָּדוֹשׁ בָּרוּךְ הוּא לְבַדּוֹ; וְשֶׁכָּל הַטּוֹבוֹת שֶׁמִּתְנַבְּאִין בָּהֶן הַנְּבִיאִים לְיִשְׂרָאֵל, אֵינָן אֵלָא לִדְבָרִים שֶׁלַּגּוּף, שֶׁנִּהְנִין בָּהֶן יִשְׂרָאֵל בִּימוֹת הַמֶּלֶךְ הַמָּשִׁיחַ, בִּזְמָן שֶׁתַּחְזֹר הַמֶּמְשָׁלָה לְיִשְׂרָאֵל.</p>

<p><b>ח,יג</b>&nbsp;&nbsp;אֲבָל טוֹבַת חַיֵּי הָעוֹלָם הַבָּא, אֵין לָהּ עֵרֶךְ וְדִמְיוֹן, וְלֹא דִמּוּהָ הַנְּבִיאִים, כְּדֵי שֶׁלֹּא יִפְחֲתוּ אוֹתָהּ בַּדִּמְיוֹן.&nbsp; הוּא שֶׁיְּשַׁעְיָהוּ אוֹמֵר "עַיִן לֹא-רָאָתָה, אֱלֹהִים זוּלָתְךָ--יַעֲשֶׂה, לִמְחַכֵּה-לוֹ" (ישעיהו סד,ג):&nbsp; כְּלוֹמַר הַטּוֹבָה שֶׁלֹּא רָאֲתָה אוֹתָהּ עֵין נָבִיא, אֵלָא עָשָׂה אוֹתָהּ הָאֱלֹהִים לָאָדָם שֶׁמְּחַכֶּה לוֹ.&nbsp; אָמְרוּ חֲכָמִים, כָּל הַנְּבִיאִים כֻּלָּן לֹא נִתְנַבְּאוּ אֵלָא לִימוֹת הַמָּשִׁיחַ, אֲבָל הָעוֹלָם הַבָּא, "עַיִן לֹא-רָאָתָה, אֱלֹהִים זוּלָתְךָ".</p>

<p><b>ח,יד</b>&nbsp;&nbsp;[ח] זֶה שֶׁקָּרְאוּ אוֹתוֹ חֲכָמִים הָעוֹלָם הַבָּא, לֹא מִפְּנֵי שְׁאֵינוּ מָצוּי עַתָּה וְזֶה הָעוֹלָם אוֹבֵד וְאַחַר כָּךְ יָבוֹא אוֹתוֹ הָעוֹלָם.&nbsp; אֵין הַדָּבָר כֵּן, אֵלָא הֲרֵי הוּא מָצוּי וְעוֹמֵד, שֶׁנֶּאֱמָר "מָה רַב-טוּבְךָ, אֲשֶׁר-צָפַנְתָּ לִּירֵאֶיךָ" (תהילים לא,כ).&nbsp; וְלֹא קְרָאוּהוּ הָעוֹלָם הַבָּא, אֵלָא מִפְּנֵי שֶׁאוֹתָן הַחַיִּים בָּאִין לוֹ לָאָדָם אַחַר חַיֵּי הָעוֹלָם הַזֶּה, שֶׁאָנוּ קַיָּמִין בּוֹ בְּגוּף וְנֶפֶשׁ, וְזֶה הוּא הַנִּמְצָא לְכָל אָדָם בָּרִאשׁוֹנָה.
<br>&nbsp;</p>

<h2>הִלְכּוֹת תְּשׁוּבָה פֵּרֶק ט</h2>

<p><b>ט,א</b>&nbsp;&nbsp;מֵאַחַר שֶׁנּוֹדַע שֶׁמַּתַּן שְׂכָרָן שֶׁלַּמִּצְווֹת וְהַטּוֹבָה שֶׁנִּזְכֶּה לָהּ אִם שָׁמַרְנוּ דֶּרֶךְ ה' הַכָּתוּב בַּתּוֹרָה--הִיא חַיֵּי הָעוֹלָם הַבָּא, שֶׁנֶּאֱמָר "לְמַעַן יִיטַב לָךְ, וְהַאֲרַכְתָּ יָמִים" (דברים כב,ז); וְהַנְּקָמָה שֶׁנּוֹקְמִין מִן הָרְשָׁעִים שֶׁעָזְבוּ אָרְחוֹת הַצֶּדֶק הַכְּתוּבוֹת בַּתּוֹרָה--הִיא הַכָּרֵת, שֶׁנֶּאֱמָר "הִכָּרֵת תִּכָּרֵת הַנֶּפֶשׁ הַהִיא, עֲוֺנָה בָהּ" (במדבר טו,לא).</p>

<p><b>ט,ב</b>&nbsp;&nbsp;מַה הוּא זֶה שֶׁכָּתוּב בְּכָל הַתּוֹרָה כֻּלָּהּ, אִם תִּשְׁמְעוּ יַגִּיעַ לָכֶם, וְאִם לֹא תִשְׁמְעוּ יִקְרָא אֶתְכֶם, וְכָל אוֹתָן הַדְּבָרִים בָּעוֹלָם הַזֶּה--כְּגוֹן שֹׂבַע וְרָעָב, וּמִלְחָמָה וְשָׁלוֹם, וּמַלְכוּת וְשִׁפְלוּת, וִישִׁיבַת הָאָרֶץ וְגָלוּת, וְהַצְלָחַת מַעֲשֶׂה וְהֶפְסֵדוֹ, וּשְׁאָר כָּל דִּבְרֵי הַבְּרִית.</p>

<p><b>ט,ג</b>&nbsp;&nbsp;כָּל אוֹתָן הַדְּבָרִים אֱמֶת הָיוּ, וְיִהְיוּ, וּבִזְמָן שֶׁאָנוּ עוֹשִׂין כָּל מִצְווֹת הַתּוֹרָה, יַגִּיעוּ אֵלֵינוּ טוֹבוֹת הָעוֹלָם הַזֶּה כֻּלָּן; וּבִזְמָן שֶׁאָנוּ עוֹבְרִין עֲלֵיהֶן, תִּקְרָא אוֹתָנוּ הָרָעוֹת הַכְּתוּבוֹת.&nbsp; וְאַף עַל פִּי כֵן אֵין אוֹתָן הַטּוֹבוֹת, הֶן סוֹף מַתַּן שְׂכָרָן שֶׁלַּמִּצְווֹת; וְלֹא אוֹתָן הָרָעוֹת, הֶן סוֹף הַנְּקָמָה שֶׁנּוֹקְמִין מֵעוֹבֵר עַל כָּל הַמִּצְווֹת.&nbsp; אֵלָא כָּךְ הוּא הֶסַּע הַדְּבָרִים.</p>

<p><b>ט,ד</b>&nbsp;&nbsp;הַקָּדוֹשׁ בָּרוּךְ הוּא נָתַן לָנוּ תּוֹרָה זוֹ, עֵץ חַיִּים, וְכָל הָעוֹשֶׂה כָּל הַכָּתוּב בָּהּ, וְיוֹדְעוֹ דֵּעָה גְּמוּרָה נְכוֹנָה--זוֹכֶה בָּהּ לְחַיֵּי הָעוֹלָם הַבָּא; וּלְפִי גֹּדֶל מַעֲשָׂיו וְגֹדֶל חָכְמָתוֹ, הוּא זוֹכֶה.&nbsp; וְהִבְטִיחָנוּ בַּתּוֹרָה שְׁאִם נַעֲשֶׂה אוֹתָהּ בְּשִׂמְחָה וּבְטוֹבַת נֶפֶשׁ, וְנֶהְגֶּה בְּחָכְמָתָהּ תָּמִיד--שֶׁיָּסִיר מִמֶּנּוּ כָּל הַדְּבָרִים הַמּוֹנְעִים אוֹתָנוּ מִלַּעֲשׂוֹתָהּ, כְּגוֹן חֹלִי וּמִלְחָמָה וְרָעָב וְכַיּוֹצֶא בָּהֶן.&nbsp; וְיַשְׁפִּיעַ לָנוּ כָּל הַטּוֹבוֹת הַמְּחַזְּקִים אֶת יָדֵינוּ לַעֲשׂוֹת אֶת הַתּוֹרָה, כְּגוֹן שֹׂבַע וְשָׁלוֹם וּרְבוֹת כֶּסֶף וְזָהָב--כְּדֵי שֶׁלֹּא נַעְסֹק כָּל יָמֵינוּ בִּדְבָרִים שֶׁהַגּוּף צָרִיךְ לָהֶן, אֵלָא נֵשֵׁב פְּנוּיִים לִלְמֹד בְּחָכְמָה, וְלַעֲשׂוֹת הַמִּצְוָה, כְּדֵי שֶׁנִּזְכֶּה לְחַיֵּי הָעוֹלָם הַבָּא.&nbsp; וְכֵן הוּא אוֹמֵר בַּתּוֹרָה אַחַר שֶׁהִבְטִיחַ בְּטוֹבוֹת הָעוֹלָם הַזֶּה, "וּצְדָקָה, תִּהְיֶה-לָּנוּ .&nbsp;.&nbsp;." (דברים ו,כה).</p>

<p><b>ט,ה</b>&nbsp;&nbsp;וְכֵן הוֹדִיעָנוּ בַּתּוֹרָה שְׁאִם נַעֲזֹב הַתּוֹרָה מִדַּעְתֵּנוּ וְנַעְסֹק בְּהַבְלֵי הַזְּמָן, כְּעִנְיַן שֶׁנֶּאֱמָר "וַיִּשְׁמַן יְשֻׁרוּן וַיִּבְעָט" (דברים לב,טו)--שֶׁדַּיָּן הָאֱמֶת יָסִיר מִן הָעוֹזְבִים כָּל טוֹבוֹת הָעוֹלָם הַזֶּה, שְׁהֶן חִזְּקוּ יְדֵיהֶם לִבְעֹט, וּמֵבִיא עֲלֵיהֶן כָּל הָרָעוֹת הַמּוֹנְעִים אוֹתָן מִלִּקְנוֹת הָעוֹלָם הַבָּא, כְּדֵי שֶׁיֹּאבְדוּ בְּרִשְׁעָם.&nbsp; הוּא שֶׁכָּתוּב בַּתּוֹרָה, "וְעָבַדְתָּ אֶת-אֹיְבֶיךָ, אֲשֶׁר יְשַׁלְּחֶנּוּ ה' בָּךְ" (דברים כח,מח), "תַּחַת, אֲשֶׁר לֹא-עָבַדְתָּ אֶת-ה'" (דברים כח,מז).</p>

<p><b>ט,ו</b>&nbsp;&nbsp;נִמְצָא פֵּרוּשׁ כָּל אוֹתָן הַבְּרָכוֹת וְהַקְּלָלוֹת, עַל דֶּרֶךְ זוֹ:&nbsp; כְּלוֹמַר אִם עֲבַדְתֶּם אֶת ה' בְּשִׂמְחָה, וּשְׁמַרְתֶּם דַּרְכּוֹ--מַשְׁפִּיעַ לָכֶם הַבְּרָכוֹת הָאֵלּוּ וּמַרְחִיק הַקְּלָלוֹת, עַד שֶׁתִּהְיוּ פְּנוּיִים לְהִתְחַכַּם בַּתּוֹרָה וְלַעְסֹק בָּהּ, כְּדֵי שֶׁתִּזְכּוּ לְחַיֵּי הָעוֹלָם הַבָּא, וְיִיטַב לָךְ לָעוֹלָם שֶׁכֻּלּוֹ טוֹב וְתַאֲרִיךְ יָמִים לָעוֹלָם שֶׁכֻּלּוֹ אָרוּךְ.&nbsp; וְנִמְצֵאתֶם זוֹכִין לִשְׁנֵי הָעוֹלָמוֹת, לְחַיִּים טוֹבִים בָּעוֹלָם הַזֶּה הַמְּבִיאִין לְחַיֵּי הָעוֹלָם הַבָּא:&nbsp; שְׁאִם לֹא יִקְנֶה הֵנָּה חָכְמָה וּמַעֲשִׂים טוֹבִים--אֵין לוֹ בְּמַה יִזְכֶּה, שֶׁנֶּאֱמָר "כִּי אֵין מַעֲשֶׂה וְחֶשְׁבּוֹן, וְדַעַת וְחָכְמָה, בִּשְׁאוֹל .&nbsp;.&nbsp;." (קוהלת ט,י).</p>

<p><b>ט,ז</b>&nbsp;&nbsp;וְאִם עֲזַבְתֶּם אֶת ה' וּשְׁגִיתֶם בְּמַאֲכָל וּמַשְׁקֶה וּזְנוּת וְדוֹמֶה לָהֶם--מֵבִיא עֲלֵיכֶם כָּל הַקְּלָלוֹת הָאֵלּוּ וּמֵסִיר כָּל הַבְּרָכוֹת, עַד שֶׁיִּכְלוּ יְמֵיכֶם בְּבֶהָלָה וּפַחַד, וְלֹא יִהְיֶה לָכֶם לֵב פָּנוּי וְלֹא גּוּף שָׁלֵם לַעֲשׂוֹת הַמִּצְווֹת, כְּדֵי שֶׁתֹּאבְדוּ מֵחַיֵּי הָעוֹלָם הַבָּא.&nbsp; וְנִמְצָא שֶׁאִבַּדְתֶּם שְׁנֵי עוֹלָמוֹת:&nbsp; שֶׁבִּזְמָן שֶׁאָדָם טָרוּד בָּעוֹלָם הַזֶּה בְּחֹלִי וּבְמִלְחָמָה וּרְעָבוֹן, אֵינוּ מִתְעַסֵּק לֹא בְּחָכְמָה וְלֹא בְּמִצְוָה שֶׁבָּהֶן זוֹכִין לְחַיֵּי הָעוֹלָם הַבָּא.</p>

<p><b>ט,ח</b>&nbsp;&nbsp;[ב] וּמִפְּנֵי זֶה הִתְאַוּוּ כָּל יִשְׂרָאֵל נְבִיאֵיהֶם וְחַכְמֵיהֶם יְמוֹת הַמֶּלֶךְ הַמָּשִׁיחַ, כְּדֵי שֶׁיָּנוּחוּ מִמַּלְכוּת הָרִשְׁעָה שְׁאֵינָהּ מַנַּחַת לָהֶן לְיִשְׂרָאֵל לַעְסֹק בַּתּוֹרָה וּבַמִּצְווֹת כַּהֹגֶן, וְיִמְצְאוּ לָהֶן מַרְגּוֹעַ וְיַרְבּוּ בְּחָכְמָה, כְּדֵי שֶׁיִּזְכּוּ לְחַיֵּי הָעוֹלָם הַבָּא.</p>

<p><b>ט,ט</b>&nbsp;&nbsp;לְפִי שֶׁבְּאוֹתָן הַיָּמִים תִּרְבֶה הַדֵּעָה וְהַחָכְמָה וְהָאֱמֶת--שֶׁנֶּאֱמָר "כִּי-מָלְאָה הָאָרֶץ, דֵּעָה אֶת-ה'" (ישעיהו יא,ט), וְנֶאֱמָר "וְלֹא יְלַמְּדוּ עוֹד, אִישׁ אֶת-רֵעֵהוּ וְאִישׁ אֶת-אָחִיו" (ירמיהו לא,לג), וְנֶאֱמָר "וַהֲסִרֹתִי אֶת-לֵב הָאֶבֶן, מִבְּשַׂרְכֶם" (יחזקאל לו,כו).&nbsp; מִפְּנֵי שֶׁאוֹתוֹ הַמֶּלֶךְ שֶׁיַּעֲמֹד מִזֶּרַע דָּוִיד בַּעַל חָכְמָה יִהְיֶה יָתֵר מִשְּׁלֹמֹה, וְנָבִיא גָּדוֹל הוּא קָרוֹב מִמֹּשֶׁה רַבֵּנוּ; וּלְפִיכָּךְ יְלַמַּד כָּל הָעָם וְיוֹרֶה אוֹתָם דֶּרֶךְ ה', וְיָבוֹאוּ כָּל הַגּוֹיִים לְשָׁמְעוֹ, שֶׁנֶּאֱמָר "וְהָיָה בְּאַחֲרִית הַיָּמִים, נָכוֹן יִהְיֶה הַר בֵּית-ה' בְּרֹאשׁ הֶהָרִים" (ישעיהו ב,ב).</p>

<p><b>ט,י</b>&nbsp;&nbsp;וְסוֹף הַשָּׂכָר כֻּלּוֹ וְהַטּוֹבָה הָאַחֲרוֹנָה שְׁאֵין לָהּ הֶפְסֵק וְלֹא גֵּרָעוֹן, הוּא חַיֵּי הָעוֹלָם הַבָּא; אֲבָל יְמוֹת הַמָּשִׁיחַ הוּא הָעוֹלָם הַזֶּה וְעוֹלָם כְּמִנְהָגוֹ הוֹלֵךְ, אֵלָא שֶׁהַמַּלְכוּת תַּחְזֹר לְיִשְׂרָאֵל.&nbsp; וּכְבָר אָמְרוּ חֲכָמִים הָרִאשׁוֹנִים, אֵין בֵּין הָעוֹלָם הַזֶּה לִימוֹת הַמָּשִׁיחַ אֵלָא שִׁעְבּוּד מַלְכִיּוֹת בִּלְבָד.
<br>&nbsp;</p>

<h2>הִלְכּוֹת תְּשׁוּבָה פֵּרֶק י</h2>

<p><b>י,א</b>&nbsp;&nbsp;אַל יֹאמַר אָדָם הֲרֵינִי עוֹשֶׂה מִצְווֹת הַתּוֹרָה וְעוֹסֵק בְּחָכְמָתָהּ, כְּדֵי שֶׁאֲקַבַּל הַבְּרָכוֹת הַכְּתוּבוֹת בַּתּוֹרָה אוֹ כְּדֵי שֶׁאֶזְכֶּה לְחַיֵּי הָעוֹלָם הַבָּא; וְאֶפְרֹשׁ מִן הָעֲבֵרוֹת שֶׁהִזְהִירָה תּוֹרָה מֵהֶן, כְּדֵי שֶׁאִנָּצֵל מִן הַקְּלָלוֹת הַכְּתוּבוֹת בַּתּוֹרָה אוֹ כְּדֵי שֶׁלֹּא אִכָּרֵת מֵחַיֵּי הָעוֹלָם הַבָּא.</p>

<p><b>י,ב</b>&nbsp;&nbsp;אֵין רָאוּי לַעֲבֹד אֶת ה', עַל דֶּרֶךְ זוֹ:&nbsp; שֶׁהָעוֹבֵד עַל דֶּרֶךְ זוֹ, הוּא עוֹבֵד מִיִּרְאָה; וְאֵינָהּ מַעֲלַת הַנְּבִיאִים, וְלֹא מַעֲלַת הַחֲכָמִים.&nbsp; וְאֵין עוֹבֵד אֶת ה' עַל דֶּרֶךְ זוֹ, אֵלָא עַמֵּי הָאָרֶץ וְהַנָּשִׁים וְהַקְּטַנִּים, שֶׁמְּחַנְּכִין אוֹתָן לַעֲבֹד מִיִּרְאָה, עַד שֶׁתִּרְבֶּה דַּעְתָּן וְיַעַבְדוּ מֵאַהֲבָה.</p>

<p><b>י,ג</b>&nbsp;&nbsp;[ב] הָעוֹבֵד מֵאַהֲבָה, עוֹסֵק בַּתּוֹרָה וּבַמִּצְווֹת וְהוֹלֵךְ בִּנְתִיבוֹת הַחָכְמָה--לֹא מִפְּנֵי דָּבָר בָּעוֹלָם, לֹא מִפְּנֵי יִרְאַת הָרָעָה, וְלֹא כְּדֵי לִירָשׁ הַטּוֹבָה:&nbsp; אֵלָא עוֹשֶׂה הָאֱמֶת, מִפְּנֵי שְׁהוּא אֱמֶת; וְסוֹף הַטּוֹבָה לָבוֹא בִּכְלָל.</p>

<p><b>י,ד</b>&nbsp;&nbsp;וּמַעֲלָה זוֹ הִיא מַעֲלָה גְּדוֹלָה עַד מְאוֹד, וְאֵין כָּל חָכָם זוֹכֶה לָהּ.&nbsp; וְהִיא מַעֲלַת אַבְרָהָם אָבִינוּ, שֶׁקְּרָאוֹ הַקָּדוֹשׁ בָּרוּךְ הוּא אוֹהֲבוֹ לְפִי שֶׁלֹּא עָבַד אֵלָא מֵאַהֲבָה.&nbsp; וְהִיא הַמַּעֲלָה שֶׁצִּוָּנוּ בָּהּ הַקָּדוֹשׁ בָּרוּךְ הוּא עַל יְדֵי מֹשֶׁה רַבֵּנוּ, שֶׁנֶּאֱמָר "וְאָהַבְתָּ, אֵת ה' אֱלֹהֶיךָ, בְּכָל-לְבָבְךָ וּבְכָל-נַפְשְׁךָ, וּבְכָל-מְאֹדֶךָ" (דברים ו,ה).&nbsp; וּבִזְמָן שֶׁיֶּאֱהַב אֶת ה' אַהֲבָה הָרְאוּיָה, מִיָּד יַעֲשֶׂה כָּל הַמִּצְווֹת מֵאַהֲבָה.</p>

<p><b>י,ה</b>&nbsp;&nbsp;[ג] וְכֵיצַד הִיא הָאַהֲבָה הָרְאוּיָה:&nbsp; הוּא שֶׁיֶּאֱהַב אֶת ה' אַהֲבָה גְּדוֹלָה יְתֵרָה רַבָּה, עַזָּה עַד מְאוֹד, עַד שֶׁתְּהֶא נַפְשׁוֹ קְשׁוּרָה בְּאַהֲבַת ה', וְנִמְצָא שׁוֹגֶה בָּהּ תָּמִיד--כְּאֵלּוּ חוֹלֵי הָאַהֲבָה, שְׁאֵין דַּעְתָּם פְּנוּיָה מֵאַהֲבַת אוֹתָהּ אִשָּׁה שְׁהוּא שׁוֹגֶה בָּהּ תָּמִיד, בֵּין בְּשָׁכְבוֹ בֵּין בְּקוּמוֹ, בֵּין בְּשָׁעָה שְׁהוּא אוֹכֵל וְשׁוֹתֶה.&nbsp; יָתֵר מִזֶּה תִּהְיֶה אַהֲבַת ה' בְּלֵב אוֹהֲבָיו, וְשׁוֹגִים בָּהּ תָּמִיד, כְּמוֹ שֶׁצִּוָּנוּ, "בְּכָל-לְבָבְךָ וּבְכָל-נַפְשְׁךָ" (דברים ו,ה; דברים י,יב; דברים ל,ו).&nbsp; וְהוּא שֶׁשְּׁלֹמֹה אוֹמֵר דֶּרֶךְ מָשָׁל, "כִּי-חוֹלַת אַהֲבָה, אָנִי" (שיר השירים ב,ה); וְכָל שִׁיר הַשִּׁירִים מָשָׁל הוּא לְעִנְיָן זֶה.</p>

<p><b>י,ו</b>&nbsp;&nbsp;[ד] אָמְרוּ חֲכָמִים הָרִאשׁוֹנִים, שֶׁמֶּא תֹּאמַר הֲרֵינִי לָמֵד תּוֹרָה בִּשְׁבִיל שֶׁאֶהְיֶה עָשִׁיר, בִּשְׁבִיל שֶׁאִקָּרֵא רִבִּי, בִּשְׁבִיל שֶׁאֲקַבַּל שָׂכָר בָּעוֹלָם הַבָּא; תִּלְמֹד לוֹמַר, "לְאַהֲבָה אֶת-ה'" (דברים יא,יג; ועוד)--כָּל שֶׁאַתֶּם עוֹשִׂים, לֹא תַעֲשׂוּ אֵלָא מֵאַהֲבָה.</p>

<p><b>י,ז</b>&nbsp;&nbsp;וְעוֹד אָמְרוּ חֲכָמִים, "בְּמִצְוֺתָיו, חָפֵץ מְאֹד" (תהילים קיב,א)--"בְּמִצְוֺתָיו", וְלֹא בִּשְׂכַר מִצְווֹתָיו.&nbsp; וְכֵן הָיוּ גְּדוֹלֵי הַחֲכָמִים מְצַוִּים לִנְבוֹנֵי תַּלְמִידֵיהֶם וּמַשְׂכִּילֵיהֶם בַּיֵּחוּד, אַל תִּהְיוּ כַּעֲבָדִים הַמְּשַׁמְּשִׁים אֶת הָרָב עַל מְנָת לְקַבַּל טוֹבָה; אֵלָא הֱיוּ כַּעֲבָדִים הַמְּשַׁמְּשִׁים אֶת הָרָב עַל מְנָת שֶׁלֹּא לְקַבַּל כְּלוּם--אֵלָא מִפְּנֵי שְׁהוּא הָרָב, רָאוּי לְשַׁמְּשׁוֹ:&nbsp; כְּלוֹמַר, עִבְדוּ מֵאַהֲבָה.</p>

<p><b>י,ח</b>&nbsp;&nbsp;[ה] כָּל הָעוֹסֵק בַּתּוֹרָה כְּדֵי לְקַבַּל שָׂכָר, אוֹ כְּדֵי שֶׁלֹּא תַגִּיעַ עָדָיו פֻּרְעָנוּת--הֲרֵי זֶה עוֹסֵק בָּהּ שֶׁלֹּא לִשְׁמָהּ.&nbsp; וְכָל הָעוֹסֵק בָּהּ לֹא לְיִרְאָה, וְלֹא לְקַבַּל שָׂכָר, אֵלָא מִפְּנֵי אַהֲבַת אֲדוֹן כָּל הָאָרֶץ שֶׁצִּוָּה בָּהּ--הֲרֵי זֶה עוֹסֵק בָּהּ לִשְׁמָהּ.&nbsp; וְאָמְרוּ חֲכָמִים, לְעוֹלָם יַעְסֹק אָדָם בַּתּוֹרָה, אַפִלּוּ שֶׁלֹּא לִשְׁמָהּ--שֶׁמִּתּוֹךְ שֶׁלֹּא לִשְׁמָהּ, בָּא לִשְׁמָהּ.</p>

<p><b>י,ט</b>&nbsp;&nbsp;לְפִיכָּךְ כְּשֶׁמְּלַמְּדִין אֶת הַקְּטַנִּים וְאֶת הַנָּשִׁים וּכְלָל עַמֵּי הָאָרֶץ, אֵין מְלַמְּדִין אוֹתָן אֵלָא לַעֲבֹד מִיִּרְאָה וּכְדֵי לְקַבַּל שָׂכָר, עַד שֶׁתִּרְבֶּה דַּעְתָּן וְיִתְחַכְּמוּ חָכְמָה יְתֵרָה, מְגַּלִּין לָהֶן רָז זֶה מְעַט מְעַט; וּמַרְגִּילִין אוֹתָן לְעִנְיָן זֶה בְּנַחַת, עַד שֶׁיַּשִּׂיגוּהוּ וְיֵדָעוּהוּ וְיַעַבְדוּ מֵאַהֲבָה.</p>

<p><b>י,י</b>&nbsp;&nbsp;[ו] דָּבָר יָדוּעַ וּבָרוּר שְׁאֵין אַהֲבַת הַקָּדוֹשׁ בָּרוּךְ הוּא נִקְשֶׁרֶת בְּלִבּוֹ שֶׁלָּאָדָם, עַד שֶׁיִּשְׁגֶּה בָּהּ תָּמִיד כָּרָאוּי וְיַעֲזֹב כָּל שֶׁבָּעוֹלָם חוּץ מִמֶּנָּה כְּמוֹ שֶׁצִּוָּה וְאָמַר "בְּכָל-לְבָבְךָ וּבְכָל-נַפְשְׁךָ" (דברים ו,ה; דברים י,יב; דברים ל,ו):&nbsp; אֵלָא בְּדֵעָה שֶׁיֵּדָעֵהוּ.&nbsp; וְעַל פִּי הַדֵּעָה--עַל פִּי הָאַהֲבָה--אִם מְעַט מְעַט, וְאִם הַרְבֵּה הַרְבֵּה.</p>

<p><b>י,יא</b>&nbsp;&nbsp;לְפִיכָּךְ צָרִיךְ הָאָדָם לְיַחַד עַצְמוֹ לְהָבִין וּלְהַשְׂכִּיל בְּחָכְמוֹת וּתְבוּנוֹת הַמּוֹדִיעִין לוֹ אֶת קוֹנוֹ כְּפִי כּוֹחַ שֶׁיֵּשׁ בָּאָדָם לְהָבִין וּלְהַשִּׂיג, כְּמוֹ שֶׁבֵּאַרְנוּ בְּהִלְכּוֹת יְסוֹדֵי הַתּוֹרָה.
<br>&nbsp;</p>

<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר רִאשׁוֹן, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, שִׁשָּׁה וְאַרְבָעִים פְּרָקִים:&nbsp; הִלְכּוֹת יְסוֹדֵי הַתּוֹרָה, עֲשָׂרָה פְּרָקִים; הִלְכּוֹת דֵּעוֹת, שִׁבְעָה פְּרָקִים; הִלְכּוֹת תַּלְמוּד תּוֹרָה, שִׁבְעָה פְּרָקִים; הִלְכּוֹת עֲבוֹדָה זָרָה, שְׁנֵים עָשָׂר פְּרָקִים; הִלְכּוֹת תְּשׁוּבָה, עֲשָׂרָה פְּרָקִים.</p>
</div>
</body></html>
