<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר משפטים - הלכות מלווה ולווה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מַלְוֶה וְלוֹוֶה</h1>

<p>יֵשׁ בִּכְלָלָן שְׁתֵּים עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַלְווֹת לְעָנִי וּמָךְ; (ב) שֶׁלֹּא יִגֹּשׂ אוֹתוֹ; (ג) לִנְגֹשׂ אֶת הַנָּכְרִי; (ד) שֶׁלֹּא יְמַשְׁכַּן בַּעַל חוֹב בִּזְרוֹעַ; (ה) לְהַחְזִיר הַמַּשְׁכּוֹן לִבְעָלָיו, בִּזְמָן שְׁהוּא צָרִיךְ לוֹ; (ו) שֶׁלֹּא יְאַחַר הַמַּשְׁכּוֹן מִבְּעָלָיו הֶעָנִי, בְּעֵת שְׁהוּא צָרִיךְ לוֹ; (ז) שֶׁלֹּא יַחְבֹּל אַלְמָנָה; (ח) שֶׁלֹּא יַחְבֹּל כֵּלִים שֶׁעוֹשִׂין בָּהֶן אֹכֶל נֶפֶשׁ; (ט) שֶׁלֹּא יִתֵּן הַמַּלְוֶה בְּרִבִּית; (י) שֶׁלֹּא יִלְוֶה הַלּוֹוֶה בְּרִבִּית; (יא) שֶׁלֹּא יִתְעַסַּק אָדָם בֵּין מַלְוֶה וְלוֹוֶה בְּרִבִּית, לֹא יָעִיד בֵּינֵיהֶן, וְלֹא יִכְתֹּב שְׁטָר, וְלֹא יַעֲרֹב; (יב) לִלְווֹת מִן הַנָּכְרִי וּלְהַלְווֹת לוֹ בְּרִבִּית.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לְהַלְווֹת לַעֲנִיֵּי יִשְׂרָאֵל, שֶׁנֶּאֱמָר "אִם-כֶּסֶף תַּלְוֶה אֶת-עַמִּי, אֶת-הֶעָנִי עִמָּךְ" (שמות כב,כד):&nbsp; יָכוֹל רְשׁוּת, תִּלְמֹד לוֹמַר "הַעֲבֵט, תַּעֲבִיטֶנּוּ .&nbsp;.&nbsp;." (דברים טו,ח).&nbsp; וּמִצְוָה זוֹ, גְּדוֹלָה מִן הַצְּדָקָה עַל הֶעָנִי הַשּׁוֹאֵל--שֶׁזֶּה כְּבָר נִצְרַךְ לִשְׁאֹל, וְזֶה עֲדַיִן לֹא הִגִּיעַ לְמִדָּה זוֹ.&nbsp; וְהַתּוֹרָה הִקְפִּידָה עַל מִי שֶׁיִּמְנַע מִלְּהַלְווֹת לֶעָנִי, שֶׁנֶּאֱמָר "וְרָעָה עֵינְךָ בְּאָחִיךָ הָאֶבְיוֹן .&nbsp;.&nbsp;." (דברים טו,ט).</p>

<p><b>א,ב</b>&nbsp;&nbsp;כָּל הַנּוֹגֵשׂ אֶת הֶעָנִי, וְהוּא יוֹדֵעַ שְׁאֵין לוֹ מַה יַחְזִיר לוֹ--עוֹבֵר בְּלֹא תַעֲשֶׂה, שֶׁנֶּאֱמָר "לֹא-תִהְיֶה לוֹ, כְּנֹשֶׁה" (שמות כב,כד).&nbsp; וּמִצְוַת עֲשֵׂה לִנְגֹּשׂ אֶת הַנָּכְרִי, וּלְהָצֵר לוֹ--שֶׁנֶּאֱמָר "אֶת-הַנָּכְרִי, תִּגֹּשׂ" (דברים טו,ג):&nbsp; מִפִּי הַשְּׁמוּעָה לָמְדוּ, שֶׁזּוֹ מִצְוַת עֲשֵׂה.</p>

<p><b>א,ג</b>&nbsp;&nbsp;אָסוּר לָאָדָם לְהֵרָאוֹת לְבַעַל חוֹבוֹ, בִּזְמָן שֶׁיּוֹדֵעַ שְׁאֵין לוֹ, אַפִלּוּ לַעֲבֹר לְפָנָיו:&nbsp; שֶׁלֹּא יַפְחִידוֹ אוֹ יַכְלִימוֹ, אַף עַל פִּי שְׁאֵינוּ תּוֹבְעוֹ; וְאֵין צָרִיךְ לוֹמַר, אִם תְּבָעוֹ.&nbsp; וּכְשֵׁם שֶׁאָסוּר לְזֶה לִתְבֹּעַ--כָּךְ אָסוּר לַלּוֹוֶה לִכְבֹּשׁ מְמוֹן חֲבֵרוֹ שֶׁבְּיָדוֹ וְלוֹמַר לוֹ לֵךְ וְשׁוּב, וְהוּא יֵשׁ לוֹ:&nbsp; שֶׁנֶּאֱמָר "אַל-תֹּאמַר לְרֵעֲךָ, לֵךְ וָשׁוּב" (משלי ג,כח).</p>

<p><b>א,ד</b>&nbsp;&nbsp;וְכֵן אָסוּר לַלּוֹוֶה לִקַּח הַהַלְוָאָה, וּלְהוֹצִיאָהּ שֶׁלֹּא לְצֹרֶךְ וּלְאַבְּדָהּ, עַד שֶׁלֹּא יִמְצָא בַּעַל חוֹב מֵאַיִן יִגְבֶּה, אַף עַל פִּי שֶׁהַמַּלְוֶה עָשִׁיר גָּדוֹל.&nbsp; וְעוֹשֶׂה זֶה--רָשָׁע הוּא, שֶׁנֶּאֱמָר "לֹוֶה רָשָׁע, וְלֹא יְשַׁלֵּם" (תהילים לז,כא).&nbsp; וְצִוּוּ חֲכָמִים, יְהִי מְמוֹן חֲבֵרָךְ חַבִּיב עָלֶיךָ כְּשֶׁלָּךְ.</p>

<p><b>א,ה</b>&nbsp;&nbsp;[ד] כְּשֶׁיִּתְבַּע הַמַּלְוֶה הַלְוָאָתוֹ--אַף עַל פִּי שְׁהוּא עָשִׁיר, וְהַלּוֹוֶה דָּחוּק וְטָרוּד בַּמְּזוֹנוֹת--אֵין מְרַחֲמִין בַּדִּין, אֵלָא גּוֹבִין לוֹ חוֹבוֹ עַד פְּרוּטָה אַחֲרוֹנָה מִכָּל הַמִּטַּלְטְלִין שֶׁיִּמְצְאוּ לוֹ.&nbsp; וְאִם לֹא הִסְפִּיקוּ הַמִּטַּלְטְלִין--גּוֹבִין מִן הַקַּרְקָע, אַחַר שֶׁמַּחְרִימִין עַל מִי שֶׁיֵּשׁ לוֹ מִטַּלְטְלִין אוֹ מִי שֶׁיָּדַע לוֹ מִטַּלְטְלִין, וְלֹא יְבִיאֵם לְבֵית דִּין.&nbsp; וְגוֹבִין מִכָּל קַרְקָע שֶׁיֵּשׁ לוֹ:&nbsp; אַף עַל פִּי שְׁהִיא מְשֻׁעְבֶּדֶת לִכְתֻבַּת אִשְׁתּוֹ, אוֹ לְבַעַל חוֹב שֶׁקָּדַם--גּוֹבִין לְזֶה; וְאִם יָבוֹא הָרִאשׁוֹן וְיִטְרֹף, יִטְרֹף.</p>

<p><b>א,ו</b>&nbsp;&nbsp;טָעַן הַלּוֹוֶה שֶׁמִּטַּלְטְלִין אֵלּוּ שֶׁבְּיָדִי אֵינָן שֶׁלִּי, אֵלָא פִּקָּדוֹן הֶם בְּיָדִי, אוֹ שְׂכוּרִין, אוֹ שְׁאוּלִין--אֵין שׁוֹמְעִין לוֹ:&nbsp; אֵלָא אוֹ יָבִיא רְאָיָה, אוֹ יִגְבֶּה מֵהֶן בַּעַל חוֹבוֹ.</p>

<p><b>א,ז</b>&nbsp;&nbsp;[ה] אֵין בַּעַל חוֹב גּוֹבֶה לֹא מִכְּסוּת אִשְׁתּוֹ וּבָנָיו שֶׁלַּלּוֹוֶה, וְלֹא מִבְּגָדִים צְבוּעִים שֶׁצְּבָעָן לִשְׁמָן, אַף עַל פִּי שֶׁעֲדַיִן לֹא לָבְשׁוּ אוֹתָן, וְלֹא מִסַּנְדָּלִים חֲדָשִׁים שֶׁלְּקָחָן לִשְׁמָן; אֵלָא הֲרֵי אֵלּוּ שֶׁלָּהֶן.&nbsp; בַּמֶּה דְּבָרִים אֲמוּרִים, בִּכְלֵי הַחֹל.&nbsp; אֲבָל בִּגְדֵי הַשַּׁבָּת וְהַמּוֹעֵד, גּוֹבֶה אוֹתָן בַּעַל חוֹב; וְאֵין צָרִיךְ לוֹמַר אִם הָיוּ בָּהֶן טַבָּעוֹת, וַחֲלִי זָהָב אוֹ כֶּסֶף--שֶׁהַכֹּל לְבַעַל חוֹבוֹ.</p>

<p><b>א,ח</b>&nbsp;&nbsp;[ו] הָיוּ לוֹ מִטַּלְטְלִין אוֹ קַרְקָע, וַהֲרֵי עָלָיו שִׁטְרֵי חוֹבוֹת לַגּוֹיִים, וְאָמַר הֲרֵי כָּל נְכָסַי מְשֻׁעְבָּדִין לַגּוֹיִים, וְאִם יִטְּלוּ אוֹתָן הַיִּשְׂרְאֵלִיִּים בְּחוֹבָם, יַאַסְרוּ אוֹתִי הַגּוֹיִים בְּחוֹבָן, וְאֶהְיֶה בְּשִׁבְיָה--הוֹרוּ רִבּוֹתַי שְׁאֵין שׁוֹמְעִין לוֹ, וְיִגְבּוּ הַיִּשְׂרְאֵלִיִּים; וּכְשֶׁיָּבוֹאוּ הַגּוֹיִים וְיַאַסְרוּהוּ, הֲרֵי כָּל יִשְׂרָאֵל מְצֻוִּין לִפְדּוֹתוֹ.</p>

<p><b>א,ט</b>&nbsp;&nbsp;[ז] מְסַדְּרִין לְבַעַל חוֹב, כְּדֶרֶךְ שֶׁמְּסַדְּרִין בַּעֲרָכִין.&nbsp; כֵּיצַד:&nbsp; אוֹמְרִין לַלּוֹוֶה הָבֵא כָּל הַמִּטַּלְטְלִין שֶׁיֵּשׁ לָךְ, וְלֹא תַנִּיחַ אַפִלּוּ מַחַט אַחַת.&nbsp; וְנוֹתְנִין לוֹ מִן הַכֹּל, מָזוֹן שְׁלוֹשִׁים יוֹם.&nbsp; וּכְסוּת שְׁנֵים עָשָׂר חֹדֶשׁ, מִכְּסוּת הָרְאוּיָה לוֹ; לֹא שֶׁיִּלְבֹּשׁ בִּגְדֵי מֶשִׁי אוֹ מִצְנֶפֶת זְהוּבָה, אֵלָא מַעְבִירִין אוֹתָהּ מִמֶּנּוּ, וְנוֹתְנִין לוֹ כְּסוּת הָרְאוּיָה לוֹ לִשְׁנֵים עָשָׂר חֹדֶשׁ.&nbsp; וּמִטָּה לֵישֵׁב עָלֶיהָ, וּמִטָּה וּמַצָּע הָרְאוּיִין לוֹ לִישַׁן עֲלֵיהֶם; וְאִם הָיָה עָנִי, מִטָּה וּמַפָּץ לִישַׁן עָלָיו.&nbsp; וְאֵין נוֹתְנִין כֵּלִים כְּאֵלּוּ לְאִשְׁתּוֹ וּבָנָיו, אַף עַל פִּי שְׁהוּא חַיָּב בִּמְזוֹנוֹתָם.&nbsp; וְנוֹתְנִין לוֹ סַנְדָּלָיו וּתְפִלָּיו.</p>

<p><b>א,י</b>&nbsp;&nbsp;הָיָה אֻמָּן--נוֹתְנִין לוֹ שְׁנֵי כְּלֵי אֻמָּנוּת, מִכָּל מִין וּמִין:&nbsp; כְּגוֹן שֶׁהָיָה חָרָשׁ--נוֹתְנִין לוֹ שְׁנֵי מַעֲצָדִין, וּשְׁתֵּי מְגֵרוֹת.&nbsp; הָיָה לוֹ מִין אֶחָד מְרֻבֶּה, וּמִין אֶחָד מוּעָט--נוֹתְנִין לוֹ שְׁנַיִם מִן הַמְּרֻבֶּה, וְכָל שֶׁיֵּשׁ לוֹ מִן הַמּוּעָט; וְאֵין לוֹקְחִין לוֹ כֵּלִים מִדְּמֵי הַמְּרֻבֶּה.</p>

<p><b>א,יא</b>&nbsp;&nbsp;הָיָה אִכָּר אוֹ חַמָּר, אֵין נוֹתְנִין לוֹ לֹא צִמְדּוֹ וְלֹא חֲמוֹרוֹ; וְכֵן אִם הָיָה סַפָּן, אֵין נוֹתְנִין לוֹ סְפִינָתוֹ:&nbsp; אַף עַל פִּי שְׁאֵין לוֹ מְזוֹנוֹת אֵלָא מֵאֵלּוּ.&nbsp; אֵין אֵלּוּ כֵּלִים, אֵלָא נְכָסִים; וְיִמָּכְרוּ עִם שְׁאָר הַמִּטַּלְטְלִין בְּבֵית דִּין, וְיִנָּתְנוּ לְבַעַל חוֹבוֹ.</p>

<p><b>א,יב</b>&nbsp;&nbsp;[ח] מַלְוֶה שֶׁבָּא לְהִפָּרַע שֶׁלֹּא בִּפְנֵי הַלּוֹוֶה, כְּגוֹן שֶׁהָיָה הַלּוֹוֶה בִּמְדִינָה רְחוֹקָה, וְתָפְסָה הָאִשָּׁה מִטַּלְטְלִין מִנִּכְסֵי הַבַּעַל, כְּדֵי שֶׁתִּזּוֹן מֵהֶן--מוֹצִיאִין אוֹתָן מִיָּדָהּ, וְנוֹתְנִין לְבַעַל חוֹב:&nbsp; שֶׁאַפִלּוּ הָיָה בַּעְלָהּ עוֹמֵד--לֹא הָיָה יָכוֹל לָזוּן אֶת אִשְׁתּוֹ וּבָנָיו, עַד שֶׁיִּפְרַע כָּל חוֹבוֹ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ב</h2>

<p><b>ב,א</b>&nbsp;&nbsp;דִּין תּוֹרָה שֶׁבִּזְמָן שֶׁיִּתְבַּע הַמַּלְוֶה אֶת חוֹבוֹ--אִם נִמְצְאוּ לַלּוֹוֶה נְכָסִים--מְסַדְּרִין לוֹ, וְנוֹתְנִין לְבַעַל חוֹב אֶת הַשְּׁאָר כְּמוֹ שֶׁבֵּאַרְנוּ.&nbsp; וְאִם לֹא נִמְצָא לַלּוֹוֶה כְּלוּם, אוֹ נִמְצָא לוֹ דְּבָרִים שֶׁמְּסַדְּרִין לוֹ בִּלְבָד--יֵלֵךְ הַלּוֹוֶה לְדַרְכּוֹ.&nbsp; וְאֵין אוֹסְרִין אוֹתוֹ, וְאֵין אוֹמְרִים לוֹ הָבֵא רְאָיָה שֶׁאַתָּה עָנִי, וְלֹא מַשְׁבִּיעִין אוֹתוֹ כְּדֶרֶךְ שֶׁדָּנִין הַגּוֹיִים, שֶׁנֶּאֱמָר "לֹא-תִהְיֶה לוֹ, כְּנֹשֶׁה" (שמות כב,כד); אֵלָא אוֹמְרִים לַמַּלְוֶה, אִם אַתָּה יוֹדֵעַ נְכָסִים לְזֶה הַמְּחֻיָּב לָךְ, לֵךְ וּתְפֹס אוֹתָן.</p>

<p><b>ב,ב</b>&nbsp;&nbsp;טָעַן שֶׁיֵּשׁ לוֹ מִטַּלְטְלִין וְהִחְבִּיא אוֹתָן, וַהֲרֵי הֶן בְּתוֹךְ בֵּיתוֹ--אֵין מִן הַדִּין שֶׁיִּכָּנֵס לְבֵיתוֹ, לֹא הוּא וְלֹא שְׁלִיחַ בֵּית דִּין:&nbsp; שֶׁהַתּוֹרָה הִקְפִּידָה עַל זֶה, שֶׁנֶּאֱמָר "בַּחוּץ, תַּעֲמֹד" (דברים כד,יא).&nbsp; אֲבָל מַחְרִימִין עַל מִי שֶׁיֵּשׁ לוֹ, וְלֹא יִתֵּן לְבַעַל חוֹבוֹ.</p>

<p><b>ב,ג</b>&nbsp;&nbsp;כְּשֶׁרָאוּ הַגְּאוֹנִים הָרִאשׁוֹנִים שֶׁעָמְדוּ אַחַר חִבּוּר הַתַּלְמוּד, שֶׁרַבּוּ הָרַמָּאִים וְנִנְעֲלָה דֶּלֶת בִּפְנֵי לוֹוִין, הִתְקִינוּ שֶׁמַּשְׁבִּיעִין אֶת הַלּוֹוֶה שְׁבוּעָה חֲמוּרָה כְּעֵין שֶׁלַּתּוֹרָה בִּנְקִיטַת חֵפֶץ, שְׁאֵין לוֹ כְּלוּם יָתֵר עַל דְּבָרִים שֶׁמְּסַדְּרִין לוֹ, וְשֶׁלֹּא הִחְבִּיא בְּיַד אֲחֵרִים, וְלֹא נָתַן מַתָּנָה עַל מְנָת לְהַחְזִיר.</p>

<p><b>ב,ד</b>&nbsp;&nbsp;וְכוֹלֵל בִּשְׁבוּעָה זוֹ שֶׁכָּל שֶׁיַּרְוִיחַ, וְכָל שֶׁיָּבוֹא לְיָדוֹ אוֹ לִרְשׁוּתוֹ מֵאֲשֶׁר תַּשִּׂיג יָדוֹ--לֹא יַאֲכִיל מִמֶּנּוּ כְּלוּם, לֹא לְאִשְׁתּוֹ וְלֹא לְבָנָיו, וְלֹא יַלְבִּישׁ אוֹתָן, וְלֹא יִטַּפַּל בָּהֶן וְלֹא יִתֵּן מַתָּנָה לָאָדָם בָּעוֹלָם; אֵלָא יוֹצִיא מִכָּל אֲשֶׁר תַּשִּׂיג יָדוֹ מְזוֹן שְׁלוֹשִׁים יוֹם שְׁלוֹשִׁים יוֹם וּכְסוּת שְׁנֵים עָשָׂר חֹדֶשׁ שְׁנֵים עָשָׂר חֹדֶשׁ, מָזוֹן הָרָאוּי לוֹ וּכְסוּת הָרְאוּיָה לוֹ--לֹא אֲכִילַת הַזּוֹלְלִים וְהַסּוֹבְאִין אוֹ בְּנֵי מְלָכִים וְלֹא מַלְבּוּשֵׁי הַפַּחוֹת וְהַסְּגָנִים, אֵלָא כְּדַרְכּוֹ.&nbsp; וְכָל הַיָּתֵר עַל צָרְכּוֹ--יִתֵּן לְבַעַל חוֹבוֹ רִאשׁוֹן רִאשׁוֹן, עַד שֶׁיִּגְבֶּנּוּ כָּל חוֹבוֹ.</p>

<p><b>ב,ה</b>&nbsp;&nbsp;וּמַחְרִימִין תְּחִלָּה עַל מִי שֶׁיָּדַע לִפְלוֹנִי נְכָסִים גְּלוּיִין אוֹ טְמוּנִין, וְלֹא יוֹדִיעַ לְבֵית דִּין.&nbsp; גַּם אַחַר הַתַּקָּנָה הַזֹּאת, אֵין בַּעַל חוֹב יָכוֹל לְהִכָּנֵס לְתוֹךְ בֵּיתוֹ שֶׁלַּלּוֹוֶה, לֹא הוּא וְלֹא שְׁלִיחַ בֵּית דִּין:&nbsp; שֶׁלֹּא תִקְּנוּ לַעְקֹר גּוּף הַתּוֹרָה.&nbsp; אֵלָא הַלּוֹוֶה עַצְמוֹ יוֹצִיא כֵּלָיו, אוֹ יֹאמַר כָּךְ וְכָּךְ הוּא שֶׁיֵּשׁ לִי; מַנִּיחִין הָרָאוּי לוֹ, וְיוֹצִיא הַשְּׁאָר, וְיִשָּׁבַע בְּתַקָּנָה זוֹ.&nbsp; וּכְזֶה דָּנִין יִשְׂרָאֵל, בְּכָל מְקוֹמוֹתָן.</p>

<p><b>ב,ו</b>&nbsp;&nbsp;נִרְאָה לוֹ מָמוֹן אַחַר שֶׁנִּשְׁבַּע שְׁבוּעָה זוֹ, וְאָמַר שֶׁלַּאֲחֵרִים הוּא, אוֹ עֲסָק הוּא בְּיָדִי--אֵין שׁוֹמְעִין לוֹ, עַד שֶׁיָּבִיא רְאָיָה; וְכֵן הוֹרוּ רִבּוֹתַי.</p>

<p><b>ב,ז</b>&nbsp;&nbsp;[ג] מִי שֶׁנִּשְׁבַּע שְׁבוּעָה זוֹ, שְׁאֵין לוֹ כְּלוּם וְכָל מַה שֶׁיַּרְוִיחַ יִתֵּן לְבַעֲלֵי חוֹבוֹ--אֵין כָּל אֶחָד וְאֶחָד מִבַּעֲלֵי חוֹבוֹת בָּא וּמַשְׁבִּיעוֹ, שֶׁשְּׁבוּעָה אַחַת כּוֹלֶלֶת כָּל בַּעֲלֵי הַחוֹבוֹת.&nbsp; וְתַקָּנַת אַחֲרוֹנִים הִיא, וְאֵין מְדַקְדְּקִין בָּהּ לְהַחְמִיר אֵלָא לְהָקֶל.</p>

<p><b>ב,ח</b>&nbsp;&nbsp;[ד] מִי שֶׁהֻחְזַק שְׁהוּא עָנִי וְכָשֵׁר וְהוֹלֵךְ בְּתֹם, וְהַדָּבָר גָּלוּי וְיָדוּעַ לַדַּיָּן וּלְרֹב הָעָם, וּבָא בַּעַל חוֹבוֹ לְהַשְׁבִּיעוֹ בְּתַקָּנָה זוֹ, וְהֻחְזַק הַתּוֹבֵעַ שְׁאֵינוּ מִסְתַּפֵּק בַּעֲנִיּוּת זֶה, אֵלָא רוֹצֶה לְצַעֲרוֹ בִּשְׁבוּעָה זוֹ וּלְהָצֵר לוֹ וּלְבַיְּשׁוֹ בָּרַבִּים כְּדֵי לְהִנָּקֵם מִמֶּנּוּ, אוֹ כְּדֵי שֶׁיֵּלֵךְ וְיִלְוֶה מִן הַגּוֹיִים בְּרִבִּית אוֹ יִקַּח נִכְסֵי אִשְׁתּוֹ וְיִתֵּן לְזֶה, עַד שֶׁיִּנָּצֵל מִשְּׁבוּעָה זוֹ--יֵרָאֶה לִי שֶׁאָסוּר לַדַּיָּן יְרֵא שָׁמַיִם לְהַשְׁבִּיעוֹ שְׁבוּעָה זוֹ; וְאִם הִשְׁבִּיעוֹ--בִּטַּל לֹא תַעֲשֶׂה שֶׁלַּתּוֹרָה, "לֹא-תִהְיֶה לוֹ, כְּנֹשֶׁה" (שמות כב,כד).</p>

<p><b>ב,ט</b>&nbsp;&nbsp;וְלֹא עוֹד, אֵלָא רָאוּי לַדַּיָּן לִגְעֹר בַּתּוֹבֵעַ וּלְטָרְדוֹ, מִפְּנֵי שְׁהוּא עִוֵּר וְהוֹלֵךְ בִּשְׁרִירוּת לִבּוֹ:&nbsp; שֶׁלֹּא תִקְּנוּ הַגְּאוֹנִים תַּקָּנָה זוֹ אֵלָא מִפְּנֵי הָרַמָּאִין; וַהֲרֵי נֶאֱמָר "עַד דְּרֹשׁ אָחִיךָ אֹתוֹ" (דברים כב,ב)--עַד שֶׁתִּדְרֹשׁ אֶת אָחִיךָ אִם רַמָּאי הוּא, אוֹ אֵינוּ רַמָּאי.&nbsp; וּמֵאַחַר שֶׁהֻחְזַק זֶה שְׁהוּא עָנִי, וּשְׁאֵינוּ רַמָּאי--אָסוּר לְהַשְׁבִּיעוֹ.</p>

<p><b>ב,י</b>&nbsp;&nbsp;וְכֵן אֲנִי אוֹמֵר, שֶׁמִּי שֶׁהֻחְזַק רַמָּאי וּדְרָכָיו מְקֻלְקָלִין בְּמַשָּׂאוֹ וּמַתָּנוֹ, וַהֲרֵי הוּא אָמוּד שֶׁיֵּשׁ לוֹ מָמוֹן, וְטָעַן שְׁאֵין לוֹ כְּלוּם וַהֲרֵי הוּא רָץ לְהִשָּׁבַע בְּתַקָּנָה זוֹ--שְׁאֵין רָאוּי לְהַשְׁבִּיעוֹ; אֵלָא אִם יֵשׁ כּוֹחַ בַּדַּיָּן לַעֲשׂוֹתוֹ, עַד שֶׁיִּפָּרַע בַּעַל חוֹבוֹ, אוֹ לְנַדּוֹתוֹ עַד שֶׁיִּתֵּן--יַעֲשֶׂה, מֵאַחַר שְׁהוּא אָמוּד:&nbsp; שֶׁפְּרִיעַת בַּעַל חוֹב מִצְוָה.</p>

<p><b>ב,יא</b>&nbsp;&nbsp;כְּלָלוֹ שֶׁלַּדָּבָר:&nbsp; כָּל שֶׁיַּעֲשֶׂה הַדַּיָּן מִדְּבָרִים אֵלּוּ, וְכַוָּנָתוֹ לִרְדֹּף הַצֶּדֶק בִּלְבָד שֶׁנִּצְטַוִּינוּ לְרָדְפוֹ וְלֹא לַעֲבֹר הַדִּין עַל אֶחָד מִבַּעֲלֵי דִּינִין--הֲרֵי זֶה מֻרְשֶׁה לַעֲשׂוֹת וּמְקַבֵּל שָׂכָר:&nbsp; וְהוּא, שֶׁיִּהְיוּ מַעֲשָׂיו לְשֵׁם שָׁמַיִם.</p>

<p><b>ב,יב</b>&nbsp;&nbsp;[ה] מִי שֶׁנִּתְחַיַּב בִּשְׁבוּעָה זוֹ, מִפְּנֵי שְׁטָר חוֹב שֶׁעָלָיו, וְהוֹדָה לַאֲחֵרִים בְּחוֹבוֹת אֲחֵרִים, וְהִשִּׂיגָה יָדוֹ יָתֵר עַל הָרָאוּי לוֹ--לֹא יִטֹּל הַיָּתֵר אֵלָא בַּעֲלֵי הַשְּׁטָרוֹת בִּלְבָד, שֶׁמֶּא קְנוּנְיָה עָשָׂה בְּהוֹדָאָתוֹ עַל נְכָסָיו שֶׁלְּזֶה.</p>

<p><b>ב,יג</b>&nbsp;&nbsp;[ו] רְאוּבֵן שֶׁהָיָה חַיָּב לְשִׁמְעוֹן מֵאָה, וְלֵוִי חַיָּב לִרְאוּבֵן מֵאָה--מוֹצִיאִין מִלֵּוִי, וְנוֹתְנִין לְשִׁמְעוֹן.&nbsp; לְפִיכָּךְ אִם אֵין לִרְאוּבֵן נְכָסִים, וְהָיָה לוֹ שְׁטָר חוֹב עַל לֵוִי, וְאָמַר לֵוִי שְׁטָר אֲמָנָה הוּא פָּרוּעַ הוּא, וְהוֹדָה לוֹ רְאוּבֵן--אֵין מַשְׁגִּיחִין עַל הוֹדָאָתוֹ, שֶׁמֶּא קְנוּנְיָה הֶם עוֹשִׂין לְאַבַּד זְכוּתוֹ שֶׁלְּשִׁמְעוֹן; אֵלָא יִשָּׁבַע שִׁמְעוֹן, וְיִטֹּל מִלֵּוִי, כְּדִין כָּל טוֹרֵף, שְׁאֵינוּ נִפְרַע אֵלָא בִּשְׁבוּעָה.</p>

<p><b>ב,יד</b>&nbsp;&nbsp;וְכֵן כָּל מִי שֶׁיֵּשׁ עָלָיו שְׁטָר חוֹב, וְהוֹדָה לְאַחֵר מֵעַצְמוֹ בְּחוֹב אַחֵר--אִם אֵין לוֹ נְכָסִים כְּדֵי שֶׁיִּגְבּוּ שְׁנֵיהֶם, גּוֹבֶה בַּעַל הַשְּׁטָר בִּלְבָד:&nbsp; שֶׁלֹּא יַעֲשׂוּ קְנוּנְיָה עַל שְׁטָרוֹ שֶׁלְּזֶה.</p>

<p><b>ב,טו</b>&nbsp;&nbsp;[ז] אָסוּר לָאָדָם לְהַלְווֹת מָעוֹתָיו בְּלֹא עֵדִים, וְאַפִלּוּ לְתַלְמִיד חֲכָמִים, אֵלָא אִם כֵּן הִלְוָהוּ עַל הַמַּשְׁכּוֹן; וְהַמַּלְוֶה בַּשְּׁטָר, מְשֻׁבָּח יָתֵר.&nbsp; וְכָל הַמַּלְוֶה בְּלֹא עֵדִים--עוֹבֵר מִשּׁוֹם "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד), וְגוֹרֵם קְלָלָה לְעַצְמוֹ.</p>

<p><b>ב,טז</b>&nbsp;&nbsp;[ח] הָרָב שֶׁלָּוָה מֵעַבְדּוֹ, וְאַחַר כָּךְ שִׁחְרְרוֹ, אוֹ לָוָה מֵאִשְׁתּוֹ, וְאַחַר כָּךְ גֵּרְשָׁהּ--אֵין לָהֶן עָלָיו כְּלוּם:&nbsp; שֶׁכָּל מַה שֶׁקָּנָה עֶבֶד, קָנָה רִבּוֹ; וְכָל הַמָּעוֹת שֶׁבְּיַד הָאִשָּׁה, בְּחֶזְקַת בַּעְלָהּ--אֵלָא אִם כֵּן הֵבִיאָה רְאָיָה, שְׁהֶן מִנְּדוּנְיָתָהּ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ג</h2>

<p><b>ג,א</b>&nbsp;&nbsp;אַלְמָנָה--בֵּין שְׁהִיא עֲנִיָּה בֵּין שְׁהִיא עֲשִׁירָה, אֵין מְמַשְׁכְּנִין אוֹתָהּ, לֹא בְּשָׁעַת הַלְוָאָה וְלֹא שֶׁלֹּא בְּשָׁעַת הַלְוָאָה, וְלֹא עַל פִּי בֵּית דִּין:&nbsp; שֶׁנֶּאֱמָר "וְלֹא תַחֲבֹל, בֶּגֶד אַלְמָנָה" (דברים כד,יז).&nbsp; וְאִם חָבַל, מַחְזִירִין מִמֶּנּוּ בְּעַל כָּרְחוֹ.&nbsp; וְאִם תּוֹדֶה לוֹ, תְּשַׁלַּם; וְאִם תִּכְפֹּר, תִּשָּׁבַע.&nbsp; אָבַד הַמַּשְׁכּוֹן, אוֹ נִשְׂרַף, קֹדֶם שֶׁיַּחְזִיר--לוֹקֶה.</p>

<p><b>ג,ב</b>&nbsp;&nbsp;וְכֵן הַמַּלְוֶה אֶת חֲבֵרוֹ--בֵּין שֶׁהִלְוָהוּ עַל הַמַּשְׁכּוֹן בֵּין שֶׁמִּשְׁכְּנוֹ אַחַר הַלְוָאָה, בְּיָדוֹ אוֹ עַל פִּי בֵּית דִּין--לֹא יַחְבֹּל כֵּלִים שֶׁעוֹשִׂין בָּהֶם אֹכֶל נֶפֶשׁ, כְּגוֹן הָרֵחַיִם, וְהָעֲרֵבוֹת שֶׁלְּעֵץ, וְהַיּוּרוֹת שֶׁמְּבַשְּׁלִין בָּהֶם, וְסַכִּין שֶׁלִּשְׁחִיטָה, וְכַיּוֹצֶא בָּהֶן:&nbsp; שֶׁנֶּאֱמָר "כִּי-נֶפֶשׁ, הוּא חֹבֵל" (דברים כד,ו).&nbsp; וְאִם חָבַל, מַחְזִיר בְּעַל כָּרְחוֹ; וְאִם אָבַד הַמַּשְׁכּוֹן, אוֹ נִשְׂרַף, קֹדֶם שֶׁיַּחְזִיר--לוֹקֶה.</p>

<p><b>ג,ג</b>&nbsp;&nbsp;חָבַל כֵּלִים הַרְבֵּה שֶׁלְּאֹכֶל נֶפֶשׁ, כְּגוֹן שֶׁחָבַל עֲרֵבָה וְיוּרָה וְסַכִּין--חַיָּב עַל כָּל כְּלִי וּכְלִי בִּפְנֵי עַצְמוֹ; אַפִלּוּ שְׁנֵי כֵּלִים שְׁהֶן עוֹשִׂין מְלָאכָה אַחַת--חַיָּב עֲלֵיהֶן מִשּׁוֹם שְׁנֵי כֵּלִים, וְלוֹקֶה שְׁתַּיִם עַל שְׁנֵיהֶם:&nbsp; שֶׁנֶּאֱמָר "לֹא-יַחֲבֹל רֵחַיִם, וָרָכֶב" (דברים כד,ו)--לְחַיַּב עַל הָרֶכֶב בִּפְנֵי עַצְמוֹ, וְעַל הָרֵחַיִם בִּפְנֵי עַצְמוֹ.&nbsp; כְּשֵׁם שֶׁהָרֶכֶב וְהָרֵחַיִם מְיֻחָדִין, שְׁנֵי כֵּלִים וּמְשַׁמְּשִׁין מְלָאכָה אַחַת, וְחַיָּב עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ--כָּךְ כָּל שְׁנֵי כֵּלִים, אַף עַל פִּי שֶׁמְּשַׁמְּשִׁין מְלָאכָה אַחַת, חַיָּב עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ.&nbsp; וְכֵן אִם חָבַל צֶמֶד בָּקָר הַחוֹרֵשׁ, לוֹקֶה שְׁתַּיִם.</p>

<p><b>ג,ד</b>&nbsp;&nbsp;הַמַּלְוֶה אֶת חֲבֵרוֹ, אֶחָד עָנִי וְאֶחָד עָשִׁיר--לֹא יְמַשְׁכְּנֶנּוּ אֵלָא בְּבֵית דִּין.&nbsp; וְאַפִלּוּ שְׁלוּחַ בֵּית דִּין שֶׁבָּא לְמַשְׁכַּן--לֹא יִכָּנֵס לְבֵיתוֹ וִימַשְׁכְּנֶנּוּ, אֵלָא עוֹמֵד בַּחוּץ, וְהַלּוֹוֶה נִכְנָס לְבֵיתוֹ, וּמוֹצִיא לוֹ הַמַּשְׁכּוֹן:&nbsp; שֶׁנֶּאֱמָר "בַּחוּץ, תַּעֲמֹד" (דברים כד,יא).</p>

<p><b>ג,ה</b>&nbsp;&nbsp;אִם כֵּן, מַה בֵּין בַּעַל חוֹב לִשְׁלוּחַ בֵּית דִּין:&nbsp; שֶׁשְּׁלוּחַ בֵּית דִּין--יֵשׁ לוֹ לִקַּח הַמַּשְׁכּוֹן מִיַּד הַלּוֹוֶה בִּזְרוֹעַ, וְנוֹתְנוֹ לַמַּלְוֶה; וּבַעַל חוֹב--אֵין לוֹ לִקַּח הַמַּשְׁכּוֹן, עַד שֶׁיִּתֵּן לוֹ הַלּוֹוֶה מִדַּעְתּוֹ.</p>

<p><b>ג,ו</b>&nbsp;&nbsp;עָבַר בַּעַל חוֹב, וְנִכְנַס לְבֵית הַלּוֹוֶה וּמִשְׁכְּנוֹ, אוֹ שֶׁחָטַף הַמַּשְׁכּוֹן מִיָּדוֹ בִּזְרוֹעַ--אֵינוּ לוֹקֶה, שֶׁהֲרֵי נִתַּק לַעֲשֵׂה:&nbsp; שֶׁנֶּאֱמָר "הָשֵׁב תָּשִׁיב לוֹ אֶת-הַעֲבוֹט" (דברים כד,יג).&nbsp; וְאִם לֹא קִיַּם עֲשֵׂה שֶׁבָּהּ, כְּגוֹן שֶׁאָבַד הַמַּשְׁכּוֹן אוֹ נִשְׂרַף--לוֹקֶה.&nbsp; וּמְחַשֵּׁב דְּמֵי הַמַּשְׁכּוֹן לִבְעָלָיו, וְתוֹבֵעַ הַשְּׁאָר בַּדִּין.</p>

<p><b>ג,ז</b>&nbsp;&nbsp;[ה] אֶחָד הַמְּמַשְׁכֵּן אֶת חֲבֵרוֹ בְּבֵית דִּין, אוֹ שֶׁמִּשְׁכְּנוֹ בְּיָדוֹ בִּזְרוֹעַ, אוֹ מִדַּעַת הַלּוֹוֶה--אִם אִישׁ עָנִי הוּא, וּמִשְׁכְּנוֹ דָּבָר שְׁהוּא צָרִיךְ לוֹ--הֲרֵי זֶה מְצֻוֶּה לְהַחְזִיר לוֹ הָעֲבוֹט בְּעֵת שְׁהוּא צָרִיךְ לוֹ, מַחְזִיר לוֹ אֶת הַכַּר בַּלַּיְלָה כְּדֵי לִישַׁן עָלָיו, וְאֶת הַמַּחְרֵשָׁה בַּיּוֹם כְּדֵי לַעֲשׂוֹת בָּהּ מְלַאכְתּוֹ:&nbsp; שֶׁנֶּאֱמָר "הָשֵׁב תָּשִׁיב לוֹ אֶת-הַעֲבוֹט" (דברים כד,יג).</p>

<p><b>ג,ח</b>&nbsp;&nbsp;עָבַר וְלֹא הֵשִׁיב לוֹ כְּלִי הַיּוֹם בַּיּוֹם, וּכְלִי הַלַּיְלָה בַּלַּיְלָה--עוֹבֵר בְּלֹא תַעֲשֶׂה:&nbsp; שֶׁנֶּאֱמָר "לֹא תִשְׁכַּב, בַּעֲבֹטוֹ" (דברים כד,יב)--לֹא תִשְׁכַּב וַעֲבוֹטוֹ אֶצְלָךְ, זוֹ כְּסוּת לַיְלָה; וּבַכֵּלִים שְׁהוּא עוֹשֶׂה בָּהֶן מְלַאכְתּוֹ בַּיּוֹם, אוֹ לוֹבְשָׁן--הוּא אוֹמֵר "עַד-בֹּא הַשֶּׁמֶשׁ, תְּשִׁיבֶנּוּ לוֹ" (שמות כב,כה), מְלַמֵּד שֶׁמַּחְזִירוֹ כָּל הַיּוֹם.</p>

<p><b>ג,ט</b>&nbsp;&nbsp;אִם כֵּן הוּא שֶׁמַּחְזִיר לוֹ הַמַּשְׁכּוֹן בְּעֵת שְׁהוּא צָרִיךְ לוֹ, וְלוֹקֵחַ אוֹתוֹ בְּעֵת שְׁאֵינוּ צָרִיךְ לוֹ--מַה יוֹעִיל הַמַּשְׁכּוֹן:&nbsp; כְּדֵי שֶׁלֹּא יִשָּׁמֵט הַחוֹב בַּשְּׁבִיעִית; וְלֹא יֵעָשֶׂה מִטַּלְטְלִין אֵצֶל בָּנָיו, אֵלָא יִפָּרַע מִן הַמַּשְׁכּוֹן אַחַר שֶׁמֵּת הַלּוֹוֶה.</p>

<p><b>ג,י</b>&nbsp;&nbsp;הַא לָמַדְתָּ, שֶׁהַמְּמַשְׁכֵּן אֶת הֶעָנִי דָּבָר שְׁהוּא צָרִיךְ לוֹ, וְלֹא הִחְזִירוֹ לוֹ בִּזְמַנּוֹ--עוֹבֵר מִשּׁוֹם שְׁלוֹשָׁה שֵׁמוֹת:&nbsp; מִשּׁוֹם "לֹא-תָבֹא אֶל-בֵּיתוֹ" (דברים כד,י), וּמִשּׁוֹם "הָשֵׁב תָּשִׁיב לוֹ אֶת-הַעֲבוֹט" (דברים כד,יג), וּמִשּׁוֹם "לֹא תִשְׁכַּב, בַּעֲבֹטוֹ" (דברים כד,יב).</p>

<p><b>ג,יא</b>&nbsp;&nbsp;בַּמֶּה דְּבָרִים אֲמוּרִים, שֶׁמִּשְׁכְּנוֹ שֶׁלֹּא בְּשָׁעַת הַלְוָאָתוֹ.&nbsp; אֲבָל אִם מִשְׁכְּנוֹ בְּשָׁעַת הַלְוָאָתוֹ--אֵינוּ חַיָּב לְהַחְזִיר לוֹ כְּלָל, וְאֵינוּ עוֹבֵר בְּשֵׁם מִן הַשֵּׁמוֹת הָאֵלּוּ.</p>

<p><b>ג,יב</b>&nbsp;&nbsp;[ו] שְׁלוּחַ בֵּית דִּין שֶׁבָּא לְמַשְׁכַּן--לֹא יְמַשְׁכַּן דְּבָרִים שְׁאֵי אִפְשָׁר לָאָדָם לִתֵּן אוֹתָם מַשְׁכּוֹן, כְּגוֹן בֶּגֶד שֶׁעָלָיו, וּכְלִי שֶׁאוֹכֵל בּוֹ, וְכַיּוֹצֶא בְּאֵלּוּ; וּמַנִּיחַ מִטָּה וּמַצָּע לֶעָשִׁיר, וּמִטָּה וּמַפָּץ לֶעָנִי.&nbsp; וְכָל הַנִּמְצָא בְּיָדוֹ חוּץ מֵאֵלּוּ, יֵשׁ לוֹ לְמַשְׁכְּנוֹ; וְיַחְזִיר לוֹ כְּלִי הַיּוֹם בַּיּוֹם, וּכְלִי הַלַּיְלָה בַּלַּיְלָה.&nbsp; הָיוּ לְפָנָיו שְׁנֵי כֵּלִים--נוֹטֵל אֶחָד, וּמַחְזִיר אֶחָד.</p>

<p><b>ג,יג</b>&nbsp;&nbsp;עַד מָתַי הוּא חַיָּב לְהַחְזִיר וְלִקַּח, עַד לְעוֹלָם.&nbsp; וְאִם הָיָה הַמַּשְׁכּוֹן מִדְּבָרִים שְׁאֵינוּ צָרִיךְ לָהֶם, וְאֵין מַנִּיחִין אוֹתָן לַלּוֹוֶה--הֲרֵי זֶה מַנִּיחָן אֶצְלוֹ, עַד שְׁלוֹשִׁים יוֹם; וּמִשְּׁלוֹשִׁים יוֹם וּלְהַלָּן, מוֹכֵר הַמַּשְׁכּוֹן בְּבֵית דִּין.&nbsp; מֵת הַלּוֹוֶה, אֵינוּ מַחְזִיר לְבָנָיו; מֵת הַלּוֹוֶה אַחַר שֶׁהוּשַׁב לוֹ הַמַּשְׁכּוֹן--שׁוֹמְטוֹ הַמַּלְוֶה מֵעַל בָּנָיו, וְאֵינוּ מַחְזִיר.</p>

<p><b>ג,יד</b>&nbsp;&nbsp;[ז] הָעַרָּב--מֻתָּר לְמַשְׁכֵּנוֹ בִּזְרוֹעַ, וּלְהִכָּנֵס לְבֵיתוֹ, וְלִטֹּל הַמַּשְׁכּוֹן:&nbsp; שֶׁנֶּאֱמָר "לְקַח-בִּגְדוֹ, כִּי-עָרַב זָר" (משלי כ,טז).&nbsp; וְכֵן מִי שֶׁיֵּשׁ לוֹ שָׂכָר אֵצֶל חֲבֵרוֹ--בֵּין שְׂכַר מְלַאכְתּוֹ, בֵּין שְׂכַר בְּהֶמְתּוֹ וְכֵלָיו, בֵּין שְׂכַר בֵּיתוֹ--הֲרֵי זֶה מֻתָּר לְמַשְׁכֵּנוֹ, שֶׁלֹּא עַל פִּי בֵּית דִּין, וְנִכְנָס לְבֵיתוֹ, וְנוֹטֵל הַמַּשְׁכּוֹן בִּשְׂכָרוֹ.&nbsp; וְאִם זָקַף הַשָּׂכָר עָלָיו בְּמַלְוָה--אָסוּר, שֶׁנֶּאֱמָר "כִּי-תַשֶּׁה בְרֵעֲךָ, מַשַּׁאת מְאוּמָה .&nbsp;.&nbsp;." (דברים כד,י).</p>

<p><b>ג,טו</b>&nbsp;&nbsp;[ח] מִי שֶׁהָיָה בְּיָדוֹ מַשְׁכּוֹנוֹ שֶׁלֶּעָנִי--אִם הָיָה שְׂכָרוֹ יָתֵר עַל פְּחָתוֹ, כְּגוֹן קֻרְדֹּם וּמַסָּר גָּדוֹל וְכַיּוֹצֶא בָּהֶן--הֲרֵי זֶה מֻתָּר לְהַשְׂכִּירוֹ, וּמְנַכֶּה שְׂכָרוֹ מֵחוֹבוֹ תָּמִיד, מִפְּנֵי שֶׁזֶּה כְּמֵשִׁיב אֲבֵדָה, וְאֵינוּ צָרִיךְ רְשׁוּת בְּעָלִים.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ד</h2>

<p><b>ד,א</b>&nbsp;&nbsp;נֶשֶׁךְ וְתַרְבִּית אֶחָד הוּא--שֶׁנֶּאֱמָר "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ; וּבְמַרְבִּית, לֹא-תִתֵּן אָכְלֶךָ" (ויקרא כה,לז), וּלְהַלָּן הוּא אוֹמֵר "נֶשֶׁךְ כֶּסֶף נֶשֶׁךְ אֹכֶל:&nbsp; נֶשֶׁךְ, כָּל-דָּבָר אֲשֶׁר יִשָּׁךְ" (דברים כג,כ).&nbsp; וְלָמָּה נִקְרָא שְׁמוֹ נֶשֶׁךְ--מִפְּנֵי שְׁהוּא כְּנוֹשֵׁךְ, שֶׁמְּצַעֵר חֲבֵרוֹ וְאוֹכֵל בְּשָׂרוֹ.&nbsp; וְלָמָּה חֲלָקָן הַכָּתוּב, לַעֲבֹר עָלָיו בִּשְׁנֵי לָאוִין.</p>

<p><b>ד,ב</b>&nbsp;&nbsp;כְּדֶרֶךְ שֶׁאָסוּר לַנּוֹתֵן לְהַלְווֹת בְּרִבִּית, כָּךְ אָסוּר לַלּוֹקֵחַ לִלְווֹת בְּרִבִּית:&nbsp; שֶׁנֶּאֱמָר "לֹא-תַשִּׁיךְ לְאָחִיךָ" (דברים כג,כ)--מִפִּי הַשְּׁמוּעָה לָמְדוּ שֶׁזּוֹ אַזְהָרָה לַלּוֹוֶה, כְּלוֹמַר לֹא תִנָּשֵׁךְ לְאָחִיךָ.</p>

<p><b>ד,ג</b>&nbsp;&nbsp;וְכֵן אָסוּר לְהִתְעַסַּק בֵּין לוֹוֶה וּמַלְוֶה בְּרִבִּית.&nbsp; וְכָל מִי שֶׁהָיָה עַרָּב, אוֹ סוֹפֵר, אוֹ עֵד בֵּינֵיהֶן--הֲרֵי זֶה עוֹבֵר בְּלֹא תַעֲשֶׂה:&nbsp; שֶׁנֶּאֱמָר "לֹא-תְשִׂימוּן עָלָיו, נֶשֶׁךְ" (שמות כב,כד), זוֹ אַזְהָרָה אַף לָעֵדִים וְלָעַרָּב וְלַסּוֹפֵר.</p>

<p><b>ד,ד</b>&nbsp;&nbsp;הַא לָמַדְתָּ, שֶׁהַמַּלְוֶה בְּרִבִּית עוֹבֵר עַל שִׁשָּׁה לָאוִין--"לֹא-תִהְיֶה לוֹ, כְּנֹשֶׁה" (שמות כב,כד), "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ" (ויקרא כה,לז), "וּבְמַרְבִּית, לֹא-תִתֵּן אָכְלֶךָ" (שם), "אַל-תִּקַּח מֵאִתּוֹ נֶשֶׁךְ וְתַרְבִּית" (ויקרא כה,לו), "לֹא-תְשִׂימוּן עָלָיו, נֶשֶׁךְ" (שמות כב,כד), "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).&nbsp; וְהַלּוֹוֶה עוֹבֵר בִּשְׁנַיִם--"לֹא-תַשִּׁיךְ לְאָחִיךָ" (דברים כג,כ), "וְלִפְנֵי עִוֵּר, לֹא תִתֵּן מִכְשֹׁל".</p>

<p><b>ד,ה</b>&nbsp;&nbsp;עַרָּב, וְעֵדִים, וְכַיּוֹצֶא בָּהֶן--אֵין עוֹבְרִין אֵלָא מִשּׁוֹם "לֹא-תְשִׂימוּן עָלָיו, נֶשֶׁךְ" (שמות כב,כד).&nbsp; וְכָל מִי שֶׁהָיָה סִרְסוּר בֵּין שְׁנֵיהֶם, אוֹ שֶׁסִּיַּע אֶחָד מֵהֶן, אוֹ הוֹרָהוּ--עוֹבֵר מִשּׁוֹם "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</p>

<p><b>ד,ו</b>&nbsp;&nbsp;[ג] אַף עַל פִּי שֶׁהַמַּלְוֶה וְהַלּוֹוֶה עוֹבְרִין עַל כָּל אֵלּוּ הַלָּאוִין, אֵינָן לוֹקִין, מִפְּנֵי שֶׁנִּתַּן לְהִשָּׁבוֹן:&nbsp; שֶׁכָּל הַמַּלְוֶה בְּרִבִּית--אִם הָיְתָה רִבִּית קְצוּצָה, שְׁהִיא אֲסוּרָה מִן הַתּוֹרָה--הֲרֵי זוֹ יוֹצְאָה בַּדַּיָּנִין, וּמוֹצִיאִין אוֹתָהּ מִן הַמַּלְוֶה, וּמַחְזִירִין לַלּוֹוֶה; וְאִם מֵת הַמַּלְוֶה, אֵין מוֹצִיאִין מִיַּד הַבָּנִים.</p>

<p><b>ד,ז</b>&nbsp;&nbsp;[ד] הִנִּיחַ לָהֶם אֲבִיהֶם מָעוֹת שֶׁלְּרִבִּית--אַף עַל פִּי שְׁהֶן יוֹדְעִין שְׁהֶן שֶׁלְּרִבִּית, אֵינָן חַיָּבִים לְהַחְזִיר.&nbsp; הִנִּיחַ לָהֶם פָּרָה וּטְלִית שֶׁלְּרִבִּית, וְכָל דָּבָר הַמְּסֻיָּם--חַיָּבִים לְהַחְזִיר, מִפְּנֵי כְּבוֹד אֲבִיהֶן.&nbsp; בַּמֶּה דְּבָרִים אֲמוּרִים, בְּשֶׁעָשָׂה תְּשׁוּבָה וְלֹא הִסְפִּיק לְהַחְזִיר עַד שֶׁמֵּת.&nbsp; אֲבָל אִם לֹא עָשָׂה תְּשׁוּבָה, אֵין חוֹשְׁשִׁין לִכְבוֹדוֹ; וְאַפִלּוּ דָּבָר הַמְּסֻיָּם, אֵין מַחְזִירִין.</p>

<p><b>ד,ח</b>&nbsp;&nbsp;[ה] הַגַּזְלָנִין וּמַלְוֵי בְּרִבִּית שֶׁהִחְזִירוּ--אֵין מְקַבְּלִין מֵהֶן, כְּדֵי לִפְתֹּחַ לָהֶן דֶּרֶךְ לַתְּשׁוּבָה; וְכָל הַמְּקַבֵּל מֵהֶן, אֵין רוּחַ חֲכָמִים נוֹחָה הִמֶּנּוּ.&nbsp; וְאִם הָיְתָה הַגְּזֵלָה קַיֶּמֶת, וְהָרִבִּית דָּבָר מְסֻיָּם, וַהֲרֵי הוּא בְּעַצְמוֹ--מְקַבְּלִין מֵהֶן.</p>

<p><b>ד,ט</b>&nbsp;&nbsp;[ו] שְׁטָר שֶׁכָּתוּב בּוֹ רִבִּית, בֵּין קְצוּצָה בֵּין שֶׁלְּדִבְרֵיהֶם--גּוֹבֶה אֶת הַקֶּרֶן, וְאֵינוּ גּוֹבֶה אֶת הָרִבִּית.&nbsp; קָדַם וְגָבָה הַכֹּל, מוֹצִיאִין מִמֶּנּוּ הָרִבִּית הַקְּצוּצָה; אֲבָל אֲבַק רִבִּית, שְׁהוּא מִדִּבְרֵיהֶם--אֵינוּ גּוֹבֶה מִן הַלּוֹוֶה לַמַּלְוֶה, וְאֵין מַחְזִירִין אוֹתוֹ מִן הַמַּלְוֶה לַלּוֹוֶה.</p>

<p><b>ד,י</b>&nbsp;&nbsp;[ז] כָּל הַכּוֹתֵב שְׁטָר רִבִּית, הֲרֵי זֶה כְּכוֹתֵב וּמֵעִיד עָלָיו עֵדִים שֶׁכָּפַר בַּה' אֱלֹהֵי יִשְׂרָאֵל.&nbsp; וְכֵן כָּל הַלּוֹוֶה וּמַלְוֶה בְּרִבִּית בֵּינָן לְבֵין עַצְמָן--שְׁנֵיהֶן כְּכוֹפְרִים בַּה' אֱלֹהֵי יִשְׂרָאֵל, וְכָפְרוּ בִּיצִיאַת מִצְרַיִם שֶׁנֶּאֱמָר "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ .&nbsp;.&nbsp;. אֲנִי, ה' אֱלֹהֵיכֶם, אֲשֶׁר-הוֹצֵאתִי אֶתְכֶם, מֵאֶרֶץ מִצְרָיִם" (ויקרא כה,לז-לח).</p>

<p><b>ד,יא</b>&nbsp;&nbsp;[ח] אָסוּר לָאָדָם לְהַלְווֹת בָּנָיו וּבְנֵי בֵּיתוֹ בְּרִבִּית--אַף עַל פִּי שְׁאֵינוּ מַקְפִּיד, וּמַתָּנָה הוּא שֶׁנּוֹתֵן לָהֶן--הֲרֵי זֶה אָסוּר, שֶׁמֶּא יַרְגִּילֵם בְּדָבָר זֶה.</p>

<p><b>ד,יב</b>&nbsp;&nbsp;[ט] תַּלְמִידֵי חֲכָמִים שֶׁהִלְווּ זֶה אֶת זֶה, וְנָתַן לוֹ יָתֵר עַל מַה שֶׁלָּוָה מִמֶּנּוּ--הֲרֵי זֶה מֻתָּר, שֶׁהַדָּבָר יָדוּעַ שֶׁלֹּא נָתַן לוֹ אֵלָא מַתָּנָה:&nbsp; שֶׁהֲרֵי הֶן יוֹדְעִין חֹמֶר אִסּוּר הָרִבִּית.</p>

<p><b>ד,יג</b>&nbsp;&nbsp;[י] הַמַּלְוֶה אֶת חֲבֵרוֹ, וּמָצָא הַלּוֹוֶה יָתֵר, אוֹ שֶׁהִחְזִיר לוֹ חוֹבוֹ, וּמָצָא יָתֵר--אִם בִּכְדֵי שֶׁהַדַּעַת נוֹטָה--חַיָּב לְהַחְזִיר; וְאִם לָאו--מַתָּנָה הוּא שֶׁנָּתַן לוֹ, אוֹ גְּזֵלָה הָיְתָה לוֹ בְּיָדוֹ וְהִבְלִיעַ לוֹ בְּחֶשְׁבּוֹן, אוֹ אַחֵר צִוָּה לוֹ לְהַבְלִיעַ לוֹ.</p>

<p><b>ד,יד</b>&nbsp;&nbsp;בְּכַמָּה הַדַּעַת נוֹטָה--בְּאַחַת וּבִשְׁתַּיִם אוֹ בַּחֲמִשָּׁה אוֹ בַּעֲשָׂרָה, שֶׁמֶּא חֲמִשָּׁה חֲמִשָּׁה מָנָה אוֹ עֲשָׂרָה עֲשָׂרָה.&nbsp; וְכֵן אִם מָצָא יָתֵר מִנְיַן הַחֲמִישִׁיּוֹת אוֹ מִנְיַן הָעֲשָׂרוֹת--חַיָּב לְהַחְזִיר לוֹ, שֶׁמֶּא הָאֲחָדִים שֶׁהָיָה מוֹנֶה בָּהֶן הַחֲמִישִׁיּוֹת אוֹ הָעֲשָׂרוֹת נִתְעָרְבוּ עִם הַעֲשָׂרוֹת.</p>

<p><b>ד,טו</b>&nbsp;&nbsp;[יא] הַמַּלְוֶה אֶת חֲבֵרוֹ עַל הַמַּטְבֵּעַ, וְכֵן הַכּוֹתֵב לְאִשְׁתּוֹ בִּכְתֻבָּתָהּ מַטְבֵּעַ יָדוּעַ, וּפֵרַשׁ מִשְׁקָלוֹ, וְהוֹסִיפוּ עַל מִשְׁקָלוֹ--אִם הוּזְלוּ הַפֵּרוֹת מֵחֲמַת הַתּוֹסֶפֶת--מְנַכֶּה לוֹ שֵׁעוּר הַתּוֹסֶפֶת, וְאַפִלּוּ הוֹסִיפוּ עָלָיו כָּל שְׁהוּא; וְאִם לֹא הוּזְלוּ מֵחֲמַת הַתּוֹסֶפֶת--אֵינוּ מְנַכֶּה לוֹ, אֵלָא נוֹתֵן לוֹ מִמַּטְבֵּעַ הַיּוֹצֶא בְּאוֹתָהּ שָׁעָה.</p>

<p><b>ד,טז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהוֹסִיפוּ עָלָיו עַד חֲמִישִׁיתוֹ, כְּגוֹן שֶׁהָיָה מִשְׁקָלוֹ אַרְבָּעָה וְעָשׂוּהוּ חֲמִשָּׁה.&nbsp; אֲבָל אִם הוֹסִיפוּ עָלָיו יָתֵר עַל חֲמִישִׁיתוֹ--מְנַכֶּה לוֹ כָּל הַתּוֹסֶפֶת, אַף עַל פִּי שֶׁלֹּא הוּזְלוּ הַפֵּרוֹת.&nbsp; וְהוּא הַדִּין לַמַּלְוֶה עַל הַמַּטְבֵּעַ, וּפָחֲתוּ מִמֶּנּוּ.</p>

<p><b>ד,יז</b>&nbsp;&nbsp;[יב] הַמַּלְוֶה אֶת חֲבֵרוֹ עַל הַמַּטְבֵּעַ, וְנִפְסַל--אִם יָכוֹל לְהוֹצִיאוֹ בִּמְדִינָה אַחֶרֶת, וְיֵשׁ לוֹ דֶּרֶךְ לְאוֹתָהּ מְדִינָה--נוֹתֵן לוֹ מִמַּטְבֵּעַ שֶׁהִלְוָהוּ, וְאוֹמֵר לוֹ לֵךְ וְהוֹצִיאוֹ בְּמָקוֹם פְּלוֹנִי; וְאִם אֵין לוֹ דֶּרֶךְ לְשָׁם, נוֹתֵן לוֹ מִמַּטְבֵּעַ הַיּוֹצֶא בְּאוֹתָהּ שָׁעָה.&nbsp; וְכֵן בִּכְתֻבָּה.</p>

<p><b>ד,יח</b>&nbsp;&nbsp;[יג] הוֹרוּ מִקְצַת הַגְּאוֹנִים, שֶׁהַלּוֹוֶה שֶׁמָּחַל לַמַּלְוֶה בְּרִבִּית שֶׁלָּקַח מִמֶּנּוּ, אוֹ שֶׁעֲתִיד לִקַּח--אַף עַל פִּי שֶׁקָּנוּ מִיָּדוֹ שֶׁמָּחַל אוֹ נָתַן מַתָּנָה, אֵינוּ מוֹעִיל כְּלוּם:&nbsp; שֶׁכָּל רִבִּית שֶׁבָּעוֹלָם מְחִילָה הִיא; אֲבָל הַתּוֹרָה לֹא מָחֲלָה, וְאָסְרָה מְחִילָה זוֹ.&nbsp; וּלְפִיכָּךְ אֵין הַמְּחִילָה מוֹעֶלֶת בְּרִבִּית, אַפִלּוּ בְּרִבִּית שֶׁלְּדִבְרֵיהֶם.</p>

<p><b>ד,יט</b>&nbsp;&nbsp;יֵרָאֶה לִי, שְׁאֵין הוֹרָאָה זוֹ נְכוֹנָה; אֵלָא מֵאַחַר שֶׁאוֹמְרִים לַמַּלְוֶה, הַחְזֵר לוֹ, וְיָדַע הַלּוֹוֶה שֶׁדָּבָר אָסוּר עָשָׂה, וְשֶׁיֵּשׁ לוֹ לִטֹּל מִמֶּנּוּ--אִם רָצָה לִמְחֹל, מוֹחֵל כְּדֶרֶךְ שֶׁמּוֹחֵל הַגָּזֵל.&nbsp; וּבַפֵּרוּשׁ אָמְרוּ חֲכָמִים שֶׁהַגַּזְלָנִין וּמַלְוֵי בְּרִבִּית שֶׁהִחְזִירוּ--אֵין מְקַבְּלִין מֵהֶן, מִכְּלָל שֶׁהַמְּחִילָה לָהֶם מוֹעֶלֶת.</p>

<p><b>ד,כ</b>&nbsp;&nbsp;[יד] נִכְסֵי יְתוֹמִים--מֻתָּר לִתֵּן אוֹתָם לָאָדָם נֶאֱמָן שֶׁיֵּשׁ לוֹ נְכָסִים טוֹבִים רַבִּים, קָרוֹב לְשָׂכָר וְרָחוֹק לְהֶפְסֵד.&nbsp; כֵּיצַד:&nbsp; אוֹמְרִים לוֹ תִּהְיֶה נוֹשֵׂא וְנוֹתֵן בָּהֶן--אִם הָיָה שָׁם רֵוַח, תֵּן לָהֶם חֶלְקָן מִן הָרֵוַח, וְאִם יֵשׁ שָׁם הֶפְסֵד, אַתָּה תַּפְסִיד לְבַדָּךְ.&nbsp; שֶׁזֶּה אֲבַק רִבִּית הוּא; וְכָל אֲבַק רִבִּית אֵינָהּ אֲסוּרָה אֵלָא מִדִּבְרֵיהֶם, וּבְנִכְסֵי יְתוֹמִים לֹא גָזְרוּ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ה</h2>

<p><b>ה,א</b>&nbsp;&nbsp;הַגּוֹי וְגֵר תּוֹשָׁב, לוֹוִין מֵהֶן וּמַלְוִין אוֹתָן בְּרִבִּית:&nbsp; שֶׁנֶּאֱמָר "לֹא-תַשִּׁיךְ לְאָחִיךָ" (דברים כג,כ)--"לְאָחִיךָ" אָסוּר, וְלִשְׁאָר הָעוֹלָם מֻתָּר.&nbsp; וּמִצְוַת עֲשֵׂה לְהַשִּׁיךְ לַגּוֹי, שֶׁנֶּאֱמָר "לַנָּכְרִי תַשִּׁיךְ" (דברים כג,כא)--מִפִּי הַשְּׁמוּעָה לָמְדוּ, שֶׁזּוֹ מִצְוַת עֲשֵׂה; וְזֶה הוּא דִּין תּוֹרָה.</p>

<p><b>ה,ב</b>&nbsp;&nbsp;אָסְרוּ חֲכָמִים שֶׁיִּהְיֶה יִשְׂרָאֵל מַלְוֶה אֶת הַגּוֹי בְּרִבִּית קְצוּצָה, אֵלָא בִּכְדֵי חַיָּיו.&nbsp; גָּזְרוּ שֶׁמֶּא יִלְמֹד מִמַּעֲשָׂיו, בְּרֹב יְשִׁיבָתוֹ עִמּוֹ; לְפִיכָּךְ מֻתָּר לִלְווֹת מִן הַגּוֹי בְּרִבִּית, שֶׁהֲרֵי הוּא בּוֹרֵחַ מִלְּפָנָיו, וְאֵינוּ רָגִיל אֶצְלוֹ.&nbsp; וְתַלְמִיד חֲכָמִים, שְׁאֵינוּ בָּא לִלְמֹד מִמַּעֲשָׂיו, מֻתָּר לְהַלְווֹת לַגּוֹי בְּרִבִּית, אַפִלּוּ לְהַרְוִיחַ.&nbsp; וְכָל אֲבַק רִבִּית עִם הַגּוֹיִים, מֻתֶּרֶת לַכֹּל.</p>

<p><b>ה,ג</b>&nbsp;&nbsp;יִשְׂרָאֵל שֶׁלָּוָה מָעוֹת מִן הַגּוֹי בְּרִבִּית, וּבִקַּשׁ לְהַחְזִירָם לוֹ--מְצָאוֹ יִשְׂרָאֵל אַחֵר, וְאָמַר לוֹ תְּנֵם לִי וַאֲנִי אַעֲלֶה לָךְ כְּדֶרֶךְ שֶׁאַתָּה מַעֲלֶה לַגּוֹי--הֲרֵי זוֹ רִבִּית קְצוּצָה, אַפִלּוּ הִעְמִידוֹ אֵצֶל הַגּוֹי:&nbsp; עַד שֶׁיִּטֹּל הַגּוֹי מָעוֹתָיו, וְיַחְזֹר וְיִתְּנֵם בְּיַד יִשְׂרָאֵל הָאַחֵר.</p>

<p><b>ה,ד</b>&nbsp;&nbsp;גּוֹי שֶׁלָּוָה מָעוֹת מִיִּשְׂרָאֵל בְּרִבִּית, וּבִקַּשׁ לְהַחְזִירָם לוֹ--מְצָאוֹ יִשְׂרָאֵל אַחֵר, וְאָמַר לוֹ תְּנֵם לִי וַאֲנִי אַעֲלֶה לָךְ כְּדֶרֶךְ שֶׁאַתָּה מַעֲלֶה לְיִשְׂרָאֵל--הֲרֵי זֶה מֻתָּר; וְאִם הִעְמִידוֹ אֵצֶל יִשְׂרָאֵל--אַף עַל פִּי שֶׁנָּתַן הַגּוֹי הַמָּעוֹת בְּיָדוֹ--הוֹאִיל וּמִדַּעַת יִשְׂרָאֵל נָתַן, הֲרֵי זוֹ רִבִּית קְצוּצָה.</p>

<p><b>ה,ה</b>&nbsp;&nbsp;אָסוּר לְיִשְׂרָאֵל לִתְלוֹת מָעוֹתָיו בְּיַד גּוֹי, כְּדֵי לְהַלְווֹת אוֹתָן לְיִשְׂרָאֵל בְּרִבִּית.&nbsp; וְגוֹי שֶׁהִלְוָה אֶת יִשְׂרָאֵל בְּרִבִּית, אָסוּר לְיִשְׂרָאֵל אַחֵר לִהְיוֹת לוֹ עַרָּב, שֶׁכֵּיוָן שֶׁדִּינֵיהֶם שֶׁתּוֹבֵעַ הָעַרָּב תְּחִלָּה, נִמְצָא הָעַרָּב תּוֹבֵעַ אֶת יִשְׂרָאֵל בְּרִבִּית שֶׁהָעַרָּב חַיָּב בָּהּ לַגּוֹי; לְפִיכָּךְ אִם קִבַּל עָלָיו הַגּוֹי שֶׁלֹּא יִתְבַּע אֶת הָעַרָּב תְּחִלָּה, הֲרֵי זֶה מֻתָּר.</p>

<p><b>ה,ו</b>&nbsp;&nbsp;יִשְׂרָאֵל שֶׁלָּוָה מָעוֹת מִן הַגּוֹי בְּרִבִּית, וּזְקָפָן עָלָיו בְּמַלְוָה, וְנִתְגַּיַּר--אִם עַד שֶׁלֹּא נִתְגַּיַּר זְקָפָן עָלָיו בְּמַלְוָה--גּוֹבֶה אֶת הַקֶּרֶן, וְאֶת הָרִבִּית; וְאִם מִשֶּׁנִּתְגַּיַּר זְקָפָן--גּוֹבֶה אֶת הַקֶּרֶן, וְאֵינוּ גּוֹבֶה אֶת הָרִבִּית.</p>

<p><b>ה,ז</b>&nbsp;&nbsp;אֲבָל גּוֹי שֶׁלָּוָה מִיִּשְׂרָאֵל בְּרִבִּית, וְזָקַף עָלָיו אֶת הָרִבִּית בְּמַלְוָה--אַף עַל פִּי שֶׁזְּקָפָן עָלָיו אַחַר שֶׁנִּתְגַּיַּר, גּוֹבֶה אֶת הַקֶּרֶן וְאֶת הָרִבִּית, שֶׁלֹּא יֹאמְרוּ בִּשְׁבִיל מָעוֹתָיו, נִתְגַּיַּר זֶה; וְגוֹבֶה הַיִּשְׂרְאֵלִי מִמֶּנּוּ אַחַר שֶׁנִּתְגַּיַּר, כָּל מְעוֹת הָרִבִּית שֶׁנִּתְחַיַּב בָּהֶן כְּשֶׁהָיָה גּוֹי.</p>

<p><b>ה,ח</b>&nbsp;&nbsp;[ז] מִצְוָה לְהַקְדִּים הַלְוָאַת יִשְׂרָאֵל בְּחִנָּם, לְהַלְוָאַת גּוֹי בְּרִבִּית.&nbsp; [ח] וְאָסוּר לָאָדָם שֶׁיִּתֵּן מָעוֹתָיו קָרוֹב לְשָׂכָר וְרָחוֹק לְהֶפְסֵד, שֶׁזֶּה אֲבַק רִבִּית הוּא; וְהָעוֹשֶׂה כֵּן רָשָׁע.&nbsp; וְאִם נָתַן, חוֹלְקִין בַּשָּׂכָר וּבַהֶפְסֵד כְּדִין הָעֲסָק.&nbsp; וְהַנּוֹתֵן מָעוֹתָיו קָרוֹב לְהֶפְסֵד וְרָחוֹק לְשָׂכָר, הֲרֵי זֶה חָסִיד.</p>

<p><b>ה,ט</b>&nbsp;&nbsp;אֵין מוֹשִׁיבִין חֶנְוָנִי לְמַחֲצִית שָׂכָר, וְלֹא יִתֵּן לוֹ מָעוֹת לִקַּח בָּהֶן פֵּרוֹת לְמַחֲצִית שָׂכָר, וְלֹא בֵּיצִים לְהוֹשִׁיבָן תַּחַת הַתֻּרְנְגוֹלִין שֶׁלּוֹ לְמַחֲצִית שָׂכָר, וְלֹא שָׁמִין עֲגָלִים וּסְיָחִין לְפַטְּמָן לְמַחֲצִית שָׂכָר--אֵלָא אִם כֵּן נָתַן לוֹ שְׂכַר עֲמָלוֹ וּמְזוֹנוֹ, אוֹ יִהְיֶה רֵוַח הַמִּתְעַסֵּק יוֹתֵר עַל הֶפְסֵדוֹ, כְּמוֹ שֶׁבֵּאַרְנוּ בְּעִנְיַן הַשֻּׁתָּפוּת.</p>

<p><b>ה,י</b>&nbsp;&nbsp;הַמִּשְׁתַּתֵּף עִם חֲבֵרוֹ בְּמָעוֹת, אוֹ בְּקַרְקָע, אוֹ הַנּוֹתֵן לוֹ עֲסָק--לֹא יְצָרַף הַשָּׂכָר עִם הַקֶּרֶן:&nbsp; שֶׁמֶּא לֹא יִהְיֶה שָׁם שָׂכָר, וְנִמְצְאוּ בָּאִין לִידֵי רִבִּית.&nbsp; וְכֵן לֹא יִתֵּן לוֹ מָעוֹת בְּתוֹרַת עֲסָק אוֹ שֻׁתָּפוּת, וְיִכְתֹּב אוֹתָן מַלְוָה:&nbsp; שֶׁמֶּא יָמוּת; וְנִמְצָא הַשְּׁטָר בְּיַד הַיּוֹרֵשׁ, וְגוֹבֶה בּוֹ אֶת הָרִבִּית.</p>

<p><b>ה,יא</b>&nbsp;&nbsp;אָסוּר לְהַקְדִּים אֶת הָרִבִּית, אוֹ לְאַחֵר אוֹתָהּ.&nbsp; כֵּיצַד:&nbsp; נָתַן עֵינָיו לִלְווֹת מִמֶּנּוּ, וְהָיָה מְשַׁלֵּחַ לוֹ סִבְלוֹנוֹת בִּשְׁבִיל שֶׁיַּלְוֵהוּ--זוֹ הִיא רִבִּית מֻקְדֶּמֶת; לָוָה מִמֶּנּוּ וְהִחְזִיר לוֹ מָעוֹתָיו, וְהָיָה מְשַׁלֵּחַ לוֹ סִבְלוֹנוֹת בִּשְׁבִיל מָעוֹתָיו שֶׁהָיוּ בְּטֵלִין אֶצְלוֹ--זוֹ הִיא רִבִּית מְאֻחֶרֶת.&nbsp; וְאִם עָבַר וְעָשָׂה כֵּן, הֲרֵי זֶה אֲבַק רִבִּית.</p>

<p><b>ה,יב</b>&nbsp;&nbsp;מִי שֶׁלָּוָה מֵחֲבֵרוֹ, וְלֹא הָיָה רָגִיל מִקֹּדֶם לְהַקְדִּים לוֹ שָׁלוֹם--אָסוּר לְהַקְדִּים לוֹ שָׁלוֹם; וְאֵין צָרִיךְ לוֹמַר שֶׁיְּקַלְּסוֹ בִּדְבָרִים, אוֹ יַשְׁכִּים לְפִתְחוֹ:&nbsp; שֶׁנֶּאֱמָר "נֶשֶׁךְ, כָּל-דָּבָר" (דברים כג,כ), אַפִלּוּ דְּבָרִים אֲסוּרִים.&nbsp; וְכֵן אָסוּר לוֹ לְלַמַּד אֶת הַמַּלְוֶה מִקְרָא אוֹ תַּלְמוּד, כָּל זְמָן שֶׁמָּעוֹתָיו בְּיָדוֹ, אִם לֹא הָיָה רָגִיל בְּזֶה מִקֹּדֶם:&nbsp; שֶׁנֶּאֱמָר "נֶשֶׁךְ, כָּל-דָּבָר".</p>

<p><b>ה,יג</b>&nbsp;&nbsp;הַמַּלְוֶה אֶת חֲבֵרוֹ--לֹא יֹאמַר לוֹ, דַּע אִם בָּא אִישׁ פְּלוֹנִי מִמָּקוֹם פְּלוֹנִי, כְּלוֹמַר שֶׁתְּכַבְּדוֹ וְתַאֲכִילוֹ וְתַשְׁקֵהוּ כָּרָאוּי; וְכֵן כָּל כַּיּוֹצֶא בְּזֶה.</p>

<p><b>ה,יד</b>&nbsp;&nbsp;יֵשׁ דְּבָרִים שְׁהֶן כְּמוֹ רִבִּית, וּמֻתָּרִין.&nbsp; כֵּיצַד:&nbsp; לוֹקֵחַ אָדָם שְׁטָרוֹתָיו שֶׁלַּחֲבֵרוֹ וּמַלְוָתוֹ שֶׁלַּחֲבֵרוֹ בְּפָחוּת, וְאֵינוּ חוֹשֵׁשׁ; וּמֻתָּר לָאָדָם לִתֵּן לַחֲבֵרוֹ דֵּינָר, כְּדֵי שֶׁיַּלְוֶה לִפְלוֹנִי מֵאָה דֵּינָרִין:&nbsp; שֶׁלֹּא אָסְרָה תּוֹרָה, אֵלָא רִבִּית הַבָּאָה מִן הַלּוֹוֶה לַמַּלְוֶה.&nbsp; וְכֵן אוֹמֵר אָדָם לַחֲבֵרוֹ, הֵא לָךְ דֵּינָר זֶה וֶאֱמֹר לִפְלוֹנִי שֶׁיַּלְוֵנִי, שֶׁלֹּא נָתַן לוֹ אֵלָא שְׂכַר אֲמִירָה.</p>

<p><b>ה,טו</b>&nbsp;&nbsp;יֵשׁ דְּבָרִים שְׁהֶן מֻתָּרִין; וְאָסוּר לַעֲשׂוֹתָן, מִפְּנֵי הַעְרָמַת רִבִּית.&nbsp; כֵּיצַד:&nbsp; אָמַר לוֹ הַלְוֵנִי מָנֶה, אָמַר לוֹ מָנֶה אֵין לִי, חִטִּים בְּמָנֶה יֵשׁ לִי, וְנָתַן לוֹ חִטִּים בְּמָנֶה, וְחָזַר וּלְקָחָן מִמֶּנּוּ בְּתִשְׁעִים--הֲרֵי זֶה מֻתָּר; אֲבָל אֲסָרוּהוּ, מִפְּנֵי הַעְרָמַת רִבִּית, שֶׁהֲרֵי נָתַן לוֹ תִּשְׁעִים, וְלוֹקֵחַ מֵאָה.&nbsp; וְאִם עָבַר וְעָשָׂה כְּזֶה--הֲרֵי הוּא מוֹצִיא מִמֶּנּוּ מֵאָה בַּדִּין, שֶׁאַפִלּוּ אֲבַק רִבִּית אֵין כָּאן.</p>

<p><b>ה,טז</b>&nbsp;&nbsp;וְכֵן מִי שֶׁהָיְתָה שְׂדֵה חֲבֵרוֹ מְמֻשְׁכֶּנֶת בְּיָדוֹ--לֹא יַחְזֹר וְיַשְׂכִּיר אוֹתָהּ לְבַעַל הַשָּׂדֶה, מִפְּנֵי הַעְרָמַת רִבִּית:&nbsp; שֶׁהֲרֵי זֶה עוֹמֵד בְּשָׂדֵהוּ כְּשֶׁהָיָה; וְנוֹתֵן לְזֶה שָׂכָר בְּכָל חֹדֶשׁ, בִּשְׁבִיל מָעוֹתָיו שֶׁהִלְוָהוּ.</p>

<p><b>ה,יז</b>&nbsp;&nbsp;[טז] אָסוּר לְהַשְׂכִּיר אֶת הַדֵּינָרִין, שְׁאֵין זֶה דּוֹמֶה לְמַשְׂכִּיר אֶת הַכְּלִי:&nbsp; שֶׁהַכְּלִי חוֹזֵר בְּעַצְמוֹ; וְזֶה מוֹצִיא אֵלּוּ וּמֵבִיא דֵּינָרִין אֲחֵרוֹת, וְנִמְצָא זֶה אֲבַק רִבִּית.</p>

<p><b>ה,יח</b>&nbsp;&nbsp;[יז] מֶלֶךְ שֶׁהָיוּ דִּינָיו, שֶׁכָּל מִי שֶׁיִּתֵּן הַמַּס הַקָּצוּב עַל כָּל אִישׁ וְאִישׁ, עַל יָדֵי זֶה שֶׁלֹּא נָתַן, יִשְׁתַּעְבַּד בּוֹ, וְנָתַן עַל יָדוֹ דֵּינָר--אַף עַל פִּי שֶׁמִּשְׁתַּעְבֵּד בּוֹ יָתֵר מִדֵּינָר, הֲרֵי זֶה מֻתָּר.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ו</h2>

<p><b>ו,א</b>&nbsp;&nbsp;הַמַּלְוֶה אֶת חֲבֵרוֹ סֶלַע בַּחֲמִשָּׁה דֵּינָרִים, אוֹ סָאתַיִם חִטִּים בְּשָׁלוֹשׁ, אוֹ סֶלַע בְּסֶלַע וּסְאָה, אוֹ שָׁלוֹשׁ סְאִין בְּשָׁלוֹשׁ סְאִין וְדֵינָר--כְּלָלוֹ שֶׁלַּדָּבָר, כָּל הַלְוָאָה בְּתוֹסֶפֶת כָּל שְׁהוּא--הֲרֵי זוֹ רִבִּית שֶׁלַּתּוֹרָה, וְיוֹצְאָה בַּדַּיָּנִין.</p>

<p><b>ו,ב</b>&nbsp;&nbsp;וְכֵן הַמַּלְוֶה אֶת חֲבֵרוֹ, וְהִתְנָה עִמּוֹ שֶׁיָּדוּר בַּחֲצֵרוֹ בְּחִנָּם עַד שֶׁיַּחְזִיר לוֹ הַלְוָאָתוֹ, אוֹ שֶׁשָּׂכַר מִמֶּנּוּ בְּפָחוּת וְקָצַב הַדָּבָר שֶׁפּוֹחֵת לוֹ מִן הַשָּׂכָר עַד שֶׁיַּחְזִיר לוֹ הַלְוָאָתוֹ, אוֹ שֶׁמִּשְׁכַּן בְּיָדוֹ מְקוֹם שֶׁפֵּרוֹתָיו מְצוּיִין בְּעֵת הַהַלְוָאָה, כְּגוֹן שֶׁמִּשְׁכַּן חֲצֵרוֹ עַל מְנָת שֶׁיָּדוּר בּוֹ בְּחִנָּם--הֲרֵי זוֹ רִבִּית שֶׁלַּתּוֹרָה, וְיוֹצְאָה בַּדַּיָּנִין.</p>

<p><b>ו,ג</b>&nbsp;&nbsp;וְכֵן הַמּוֹכֵר שָׂדֶה אוֹ חָצֵר בְּאַסְמַכְתָּא--הוֹאִיל וְלֹא קָנָה הַגּוּף--הֲרֵי כָּל הַפֵּרוֹת שֶׁאָכַל רִבִּית, וּמַחְזִיר אוֹתָן.&nbsp; וְהוּא הַדִּין לְכָל מִי שֶׁלֹּא קָנָה קִנְיָן גָּמוּר מִתְּחִלָּה, שְׁהוּא מַחְזִיר אֶת הַפֵּרוֹת, מִפְּנֵי שְׁאִם אָכַל אֶת הַפֵּרוֹת, הֲרֵי זוֹ רִבִּית שֶׁלַּתּוֹרָה.&nbsp; וְכָל דָּבָר שְׁהוּא אָסוּר מִשּׁוֹם רִבִּית, חוּץ מֵאֵלּוּ--הֲרֵי הוּא אָסוּר מִדִּבְרֵיהֶם, גְּזֵרָה שֶׁמֶּא יָבוֹא לְרִבִּית שֶׁלַּתּוֹרָה; וְהוּא הַנִּקְרָא אֲבַק רִבִּית, וְאֵינוּ יוֹצֶא בַּדַּיָּנִין.</p>

<p><b>ו,ד</b>&nbsp;&nbsp;[ב] הַמַּלְוֶה אֶת חֲבֵרוֹ--לֹא יִמְשֹׁךְ עַבְדּוֹ כְּדֵי שֶׁיַּעֲשֶׂה בּוֹ מְלָאכָה, אַף עַל פִּי שֶׁהָעֶבֶד יוֹשֵׁב וּבָטֵל.&nbsp; וְלֹא יָדוּר בַּחֲצֵרוֹ בְּחִנָּם, אַף עַל פִּי שְׁאֵין הֶחָצֵר עֲשׂוּיָה לְשָׂכָר, וְאֵין דֶּרֶךְ בַּעַל הֶחָצֵר לְהַשְׂכִּיר.&nbsp; וְאִם דָּר, צָרִיךְ לְהַעֲלוֹת לוֹ שָׂכָר; וְאִם לֹא הֶעֱלָה לוֹ--הֲרֵי זֶה אֲבַק רִבִּית, לְפִי שֶׁלֹּא הִתְנָה עִמּוֹ שֶׁיַּלְוֵהוּ וְיָדוּר בַּחֲצֵרוֹ.</p>

<p><b>ו,ה</b>&nbsp;&nbsp;לְפִיכָּךְ אִם עֲדַיִן לֹא הִחְזִיר לוֹ חוֹבוֹ, וּבָא לְנַכּוֹת שְׂכַר הֶחָצֵר שֶׁדָּר בָּהּ מִן הַחוֹב--אִם הָיָה הַשָּׂכָר כְּנֶגֶד הַחוֹב--אֵינוּ מְנַכֶּה לוֹ הַכֹּל, אֵלָא כְּמוֹ שֶׁיִּרְאוּ הַדַּיָּנִים:&nbsp; שְׁאִם תְּסַלַּק אוֹתוֹ בְּלֹא כְּלוּם, הֲרֵי זֶה כְּמוֹ שֶׁהוֹצִיא אוֹתוֹ בַּדַּיָּנִין; וַאֲבַק רִבִּית, אֵינָהּ יוֹצְאָה בַּדַּיָּנִין.</p>

<p><b>ו,ו</b>&nbsp;&nbsp;[ג] הוֹרוּ רִבּוֹתַי, שֶׁהַמַּלְוֶה אֶת חֲבֵרוֹ וּלְאַחַר זְמָן תָּבַע חוֹבוֹ, וְאָמַר לוֹ הַלּוֹוֶה דּוּר בַּחֲצֵרִי עַד שֶׁאַחְזִיר לָךְ חוֹבָךְ--הֲרֵי זֶה אֲבַק רִבִּית, לְפִי שֶׁלֹּא קָצַץ בְּשָׁעַת הַלְוָאָה:&nbsp; שֶׁנֶּאֱמָר "לֹא-תִתֵּן לוֹ, בְּנֶשֶׁךְ" (ויקרא כה,לז).</p>

<p><b>ו,ז</b>&nbsp;&nbsp;[ד] הַמַּלְוֶה אֶת חֲבֵרוֹ עַל הַשָּׂדֶה, וְאָמַר לוֹ, אִם לֹא תַחְזִיר לִי מִכָּאן וְעַד שָׁלוֹשׁ שָׁנִים, הֲרֵי הִיא שֶׁלִּי--הֲרֵי זֶה לֹא קָנָה, מִפְּנֵי שְׁהִיא אַסְמַכְתָּא; לְפִיכָּךְ מְנַכֶּה כָּל הַפֵּרוֹת שֶׁאָכַל, מִפְּנֵי שְׁהִיא רִבִּית שֶׁלַּתּוֹרָה.&nbsp; אֲבָל אִם אָמַר לוֹ הַמּוֹכֵר, אִם לֹא אַחְזִיר לָךְ עַד שָׁלוֹשׁ שָׁנִים, קְנֵה אוֹתָהּ מֵעַכְשָׁו, וְהֵבִיא לוֹ בְּתוֹךְ שָׁלוֹשׁ--אֵין לוֹ פֵּרוֹת; לֹא הֵבִיא לוֹ בְּתוֹךְ שָׁלוֹשׁ, הֲרֵי כָּל הַפֵּרוֹת לַלּוֹקֵחַ.</p>

<p><b>ו,ח</b>&nbsp;&nbsp;[ה] הַמּוֹכֵר בַּיִת אוֹ שָׂדֶה, וְאָמַר הַמּוֹכֵר לַלּוֹקֵחַ, לִכְשֶׁיִּהְיוּ לִי מָעוֹת, תַּחְזִיר לִי קַרְקָעִי--לֹא קָנָה; וְכָל הַפֵּרוֹת שֶׁאָכַל--רִבִּית קְצוּצָה, וּמוֹצִיאִין אוֹתָהּ.&nbsp; אֲבָל אִם אָמַר לוֹ הַלּוֹקֵחַ מִדַּעְתּוֹ, כְּשֶׁיִּהְיוּ לָךְ מָעוֹת, אֲנִי אַחְזִיר לָךְ קַרְקָע--זֶה מֻתָּר; וְהַלּוֹקֵחַ אוֹכֵל פֵּרוֹת, עַד שֶׁיַּחְזִיר לוֹ מָעוֹתָיו.</p>

<p><b>ו,ט</b>&nbsp;&nbsp;[ו] מָכַר לוֹ אֶת הַשָּׂדֶה, וְנָתַן לוֹ מִקְצַת הַדָּמִים--אִם אָמַר לוֹ הַמּוֹכֵר, קְנֵה כְּשֵׁעוּר מָעוֹתֶיךָ--כָּל אֶחָד מִשְּׁנֵיהֶם אוֹכֵל פֵּרוֹת כְּשֵׁעוּר מָעוֹתָיו.</p>

<p><b>ו,י</b>&nbsp;&nbsp;אָמַר הַמּוֹכֵר לַלּוֹקֵחַ לִכְשֶׁתָּבִיא שְׁאָר הַמָּעוֹת, תִּקְנֶה מֵעַכְשָׁו--שְׁנֵיהֶם אֲסוּרִים לֶאֱכֹל הַפֵּרוֹת מִיָּד:&nbsp; הַמּוֹכֵר אָסוּר--שֶׁמֶּא יָבִיא הַלּוֹקֵחַ שְׁאָר הַמָּעוֹת, וְנִמְצֵאת הַשָּׂדֶה שֶׁלּוֹ; וְנִמְצָא הַמּוֹכֵר אוֹכֵל הַפֵּרוֹת, בִּשְׁבִיל הַמָּעוֹת שֶׁנִּשְׁאֲרוּ לוֹ אֵצֶל הַלּוֹקֵחַ.&nbsp; וְכֵן הַלּוֹקֵחַ אָסוּר--שֶׁמֶּא לֹא יָבִיא, וְנִמְצָא שֶׁאָכַל בִּשְׁבִיל מִקְצַת הַמָּעוֹת שֶׁיֵּשׁ לוֹ אֵצֶל הַמּוֹכֵר.&nbsp; לְפִיכָּךְ מַנִּיחִין אֶת הַפֵּרוֹת עַל יְדֵי שָׁלִישׁ, עַד שֶׁיִּנָּתְנוּ לְאֶחָד מֵהֶן.</p>

<p><b>ו,יא</b>&nbsp;&nbsp;אָמַר לוֹ הַמּוֹכֵר, לִכְשֶׁתָּבִיא שְׁאָר הַמָּעוֹת תִּקְנֶה--הֲרֵי הַמּוֹכֵר אוֹכֵל פֵּרוֹת, עַד שֶׁיָּבִיא הַלּוֹקֵחַ; וְאִם אָכַל הַלּוֹקֵחַ, מוֹצִיאִין מִמֶּנּוּ.&nbsp; אָמַר לוֹ הַמּוֹכֵר, קְנֵה מֵעַכְשָׁו וּשְׁאָר הַמָּעוֹת הֲרֵי הֶן חוֹב אֶצְלָךְ--הֲרֵי הַלּוֹקֵחַ אוֹכֵל הַפֵּרוֹת; וְאִם אָכַל הַמּוֹכֵר, מוֹצִיאִין מִמֶּנּוּ כָּל מַה שֶׁאָכַל.</p>

<p><b>ו,יב</b>&nbsp;&nbsp;[ז] הוֹרוּ רִבּוֹתַי, שֶׁהַמַּלְוֶה אֶת חֲבֵרוֹ, וּמִשְׁכַּן לוֹ שָׂדֵהוּ עַל מְנָת שֶׁיֹּאכַל כָּל פֵּרוֹתֶיהָ כָּל יְמֵי הַמַּשְׁכּוֹנָה--אַף עַל פִּי שְׁאֵינוּ מְנַכֶּה לוֹ כְּלוּם--הֲרֵי זוֹ אֲבַק רִבִּית, וְאֵינָהּ יוֹצְאָה בַּדַּיָּנִין:&nbsp; שְׁאֵין הַמְּמַשְׁכֵּן אֶת הַשָּׂדֶה דּוֹמֶה לִמְמַשְׁכֵּן חֲצֵרוֹ, שֶׁהֲרֵי אֵין בַּשָּׂדֵה פֵּרוֹת מְצוּיִין בְּעֵת הַהַלְוָאָה, וְאִפְשָׁר שֶׁיַּרְוִיחַ וְיִהְיוּ שָׁם פֵּרוֹת, וְאִפְשָׁר שֶׁיַּפְסִיד בִּזְרִיעָתָהּ וַעֲבוֹדָתָהּ; וּלְפִיכָּךְ הִיא אֲבַק רִבִּית.</p>

<p><b>ו,יג</b>&nbsp;&nbsp;וְכֵן אֵין הַמַּשְׁכּוֹנָה דּוֹמָה לְמִי שֶׁמָּכַר בְּאַסְמַכְתָּא--שֶׁהַמּוֹכֵר בְּאַסְמַכְתָּא לֹא גָמַר וְהִקְנָהוּ, וְהַמְּמַשְׁכֵּן גָּמַר וְהִקְנָהוּ גּוּף זֶה לְפֵרוֹתָיו.&nbsp; וּכְזֶה יֵרָאֶה מִן הַתַּלְמוּד, שֶׁהַמַּשְׁכּוֹנָה אֲבַק רִבִּית, וְאֵין לָךְ לְהַעְמִידָהּ אֵלָא בִּמְמַשְׁכֵּן שָׂדֵהוּ, כְּמוֹ שֶׁהוֹרוּ רִבּוֹתַי.</p>

<p><b>ו,יד</b>&nbsp;&nbsp;נִמְצֵאתָ לָמֵד שֶׁשָּׁלוֹשׁ מַשְׁכּוֹנוֹת הֶן--מַשְׁכּוֹנָה שְׁהִיא רִבִּית קְצוּצָה, וּמַשְׁכּוֹנָה שְׁהִיא אֲבַק רִבִּית, וּמַשְׁכּוֹנָה הַמֻּתֶּרֶת.&nbsp; כֵּיצַד:&nbsp; מִשְׁכַּן לוֹ מְקוֹם שֶׁפֵּרוֹתָיו מְצוּיִין תָּדִיר, כְּגוֹן חָצֵר אוֹ מֶרְחֵץ אוֹ חָנוּת, וְאָכַל פֵּרוֹתֵיהֶן--הֲרֵי זוֹ רִבִּית קְצוּצָה.&nbsp; מִשְׁכַּן לוֹ שָׂדֶה וְכַיּוֹצֶא בָּהּ, וּבָאוּ שָׁם פֵּרוֹת וַאֲכָלָן--הֲרֵי זוֹ אֲבַק רִבִּית; וְכֵן אִם מִשְׁכַּן חֲצֵרוֹ וְכַיּוֹצֶא בָּהּ בְּנִכּוּי, הֲרֵי זוֹ אֲבַק רִבִּית.&nbsp; מִשְׁכַּן שָׂדֵהוּ בְּנִכּוּי, הֲרֵי זֶה מֻתָּר.</p>

<p><b>ו,טו</b>&nbsp;&nbsp;כֵּיצַד הוּא הַנִּכּוּי:&nbsp; כְּגוֹן שֶׁהִלְוָהוּ מֵאָה דֵּינָרִין, וּמִשְׁכַּן לוֹ בָּהֶן חֲצֵרוֹ אוֹ שָׂדֵהוּ, וְאָמַר לוֹ הַמַּלְוֶה, הֲרֵינִי מְנַכֶּה לָךְ מָעָה כֶּסֶף בְּכָל שָׁנָה בִּשְׂכַר קַרְקָע זוֹ כְּדֵי שֶׁיִּהְיוּ כָּל פֵּרוֹתֶיהָ שֶׁלִּי--בֶּחָצֵר וְכַיּוֹצֶא בָּהּ, אָסוּר; וּבַשָּׂדֶה וְכַיּוֹצֶא בָּהּ, מֻתָּר.</p>

<p><b>ו,טז</b>&nbsp;&nbsp;[ח] הוֹרוּ מִקְצַת גְּאוֹנִים שֶׁכָּל מַשְׁכּוֹנָה שְׁאֵין בָּהּ נִכּוּי כְּלָל, הֲרֵי הִיא רִבִּית קְצוּצָה; וְלֹא יָרְדוּ לְעֹמֶק הַדָּבָר, לְהַפְרִישׁ בֵּין שָׂדֶה לְחָצֵר, וּלְפִיכָּךְ נִתְקַשּׁוּ לָהֶן דִּבְרֵי חַכְמֵי תַּלְמוּד.&nbsp; וְכֵן הוֹרוּ שֶׁכָּל מַשְׁכּוֹנָה, אַפִלּוּ בְּנִכּוּי--אֲסוּרָה, בֵּין בְּחָצֵר בֵּין בְּשָׂדֶה; וְאֵין לָהֶם מַשְׁכּוֹנָה מֻתֶּרֶת אֵלָא בַּדֶּרֶךְ הַזֹּאת.&nbsp; כֵּיצַד:&nbsp; כְּגוֹן שֶׁהִלְוָהוּ מֵאָה דֵּינָרִין, וּמִשְׁכַּן לוֹ בָּהֶן בַּיִת אוֹ שָׂדֶה, וְהִתְנָה עִמּוֹ שֶׁאַחַר עֶשֶׂר שָׁנִים, תַּחְזֹר קַרְקָע זוֹ לִבְעָלֶיהָ חִנָּם--הֲרֵי זֶה מֻתָּר לֶאֱכֹל פֵּרוֹתֶיהָ כָּל עֶשֶׂר הַשָּׁנִים, אַפִלּוּ הָיָה שְׂכָרָהּ שׁוֹוֶה אֶלֶף דֵּינָר בְּכָל שָׁנָה, שְׁאֵין זֶה אֵלָא כְּמִי שֶׁשָּׂכָר בְּפָחוּת.</p>

<p><b>ו,יז</b>&nbsp;&nbsp;וְכֵן אִם הִתְנָה בַּעַל הַשָּׂדֶה עִמּוֹ, שֶׁכָּל זְמָן שֶׁיָּבִיא לוֹ מָעוֹת יְחַשַּׁב לוֹ עֶשֶׂר בְּכָל שָׁנָה וִיסַלְּקוֹ מִמֶּנָּה--הֲרֵי זֶה מֻתָּר.&nbsp; וְכֵן אִם הִתְנָה הַלּוֹוֶה שֶׁכָּל זְמָן שֶׁיִּרְצֶה מְחַשֵּׁב לוֹ מַה שֶׁדָּר בּוֹ, וְיַחְזִיר לוֹ שְׁאָר הַדָּמִים וְיִסְתַּלַּק--הֲרֵי זֶה מֻתָּר:&nbsp; שְׁאֵין זֶה אֵלָא כִּשְׂכִירוּת; וְכָל תְּנָאי שֶׁבִּשְׂכִירוּת קַיָּם כְּמוֹ שֶׁבֵּאַרְנוּ, וּמֻתָּר.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ז</h2>

<p><b>ז,א</b>&nbsp;&nbsp;הַמַּלְוֶה אֶת חֲבֵרוֹ, וּמִשְׁכַּן לוֹ אֶת הַשָּׂדֶה עַד זְמָן קָצוּב, אוֹ עַד שֶׁיָּבִיא לוֹ מָעוֹת וְיִסְתַּלַּק, וְהָיָה הַמַּלְוֶה אוֹכֵל כָּל פֵּרוֹתֶיהָ--אַפִלּוּ אָכַל כְּשֵׁעוּר חוֹבוֹ, אֵין מְסַלְּקִין אוֹתוֹ בְּלֹא כְּלוּם:&nbsp; שְׁאִם תְּסַלַּק אוֹתוֹ בְּלֹא מָעוֹת, הֲרֵי זֶה כְּמִי שֶׁהוֹצִיאוֹ מִמֶּנּוּ בַּדַּיָּנִין.&nbsp; וְאֵין צָרִיךְ לוֹמַר שְׁאִם אָכַל יָתֵר עַל מָעוֹתָיו, אֵין מוֹצִיאִין מִמֶּנּוּ.&nbsp; וְכֵן אֵין מְחַשְּׁבִין מִשְּׁטָר לִשְׁטָר בְּמַשְׁכּוֹנָה.</p>

<p><b>ז,ב</b>&nbsp;&nbsp;הָיְתָה הַקַּרְקָע הַמְּמֻשְׁכֶּנֶת בְּיָדוֹ שֶׁלַּיְּתוֹמִים, וְאָכַל שֵׁעוּר חוֹבוֹ--מְסַלְּקִין אוֹתוֹ בְּלֹא כְּלוּם.&nbsp; אָכַל יָתֵר עַל חוֹבוֹ--אֵין מוֹצִיאִין מִמֶּנּוּ הַיָּתֵר, וּמְחַשְּׁבִין לוֹ מִשְּׁטָר לִשְׁטָר.</p>

<p><b>ז,ג</b>&nbsp;&nbsp;כֵּיצַד מְחַשְּׁבִין מִשְּׁטָר לִשְׁטָר:&nbsp; הֲרֵי שֶׁהָיְתָה שָׂדֶה זוֹ מְמֻשְׁכֶּנֶת לוֹ בְּמֵאָה דֵּינָרִין, וְשָׂדֶה אַחֶרֶת מְמֻשְׁכֶּנֶת לוֹ בִּשְׁטָר אַחֵר בְּמֵאָה דֵּינָרִין, וּשְׁתֵּי הַשָּׂדוֹת לָאָדָם אֶחָד, וְאָכַל מִפֵּרוֹת הַשָּׂדֶה הָאַחַת בַּחֲמִשִּׁים וּמִפֵּרוֹת הַשְּׁנִיָּה בְּמֵאָה וַחֲמִשִּׁים--אוֹמְרִים לוֹ הֲרֵי אָכַלְתָּ מִן הַפֵּרוֹת בְּמָאתַיִם וְאֵין לָךְ כְּלוּם, וּכְאִלּוּ שְׁנֵי הַשְּׁטָרוֹת שְׁטָר אֶחָד וּמַשְׁכּוֹנָה אַחַת.</p>

<p><b>ז,ד</b>&nbsp;&nbsp;[ב] מְקוֹם שֶׁנָּהֲגוּ לְסַלַּק הַמַּלְוֶה, כָּל זְמָן שֶׁיָּבִיא לוֹ מָעוֹת--הֲרֵי זֶה כְּמִי שֶׁפֵּרַשׁ, וְאֵינוּ צָרִיךְ לְפָרַשׁ דָּבָר זֶה.&nbsp; וְכֵן מְקוֹם שֶׁנָּהֲגוּ שֶׁלֹּא יִסְתַּלַּק הַמַּלְוֶה, עַד סוֹף זְמָן הַמַּשְׁכּוֹנָה--הֲרֵי זֶה כְּמִי שֶׁפֵּרַשׁ; וְכָל הַמְּמַשְׁכֵּן סְתָם, אֵינוּ יָכוֹל לְסַלְּקוֹ עַד שְׁנֵים עָשָׂר חֹדֶשׁ.</p>

<p><b>ז,ה</b>&nbsp;&nbsp;[ג] מְקוֹם שֶׁדַּרְכָּן לְסַלַּק הַמַּלְוֶה, כָּל זְמָן שֶׁיִּרְצֶה הַלּוֹוֶה, וְהִתְנָה עִמּוֹ הַמַּלְוֶה, שֶׁלֹּא יִסְתַּלַּק עַד סוֹף זְמָן הַמַּשְׁכּוֹנָה--הֲרֵי זֶה אֵינוּ יָכוֹל לְסַלְּקוֹ.&nbsp; הָיָה הַמִּנְהָג שְׁאֵין הַמַּלְוֶה מִסְתַּלֵּק, עַד סוֹף זְמַנּוֹ, וְקִבַּל הַמַּלְוֶה עָלָיו שֶׁיִּסְתַּלַּק, בְּכָל עֵת שֶׁיָּבִיא לוֹ מָעוֹתָיו--הֲרֵי זֶה צָרִיךְ לִקְנוֹת מִיָּדוֹ עַל כָּךְ.</p>

<p><b>ז,ו</b>&nbsp;&nbsp;[ד] הַמַּשְׁכּוֹנָה בִּמְקוֹם שֶׁמִּנְהָגָם לְסַלַּק הַמַּלְוֶה, בְּכָל עֵת שֶׁיָּבִיא לוֹ מָעוֹתָיו--אֵין בַּעַל חוֹב שֶׁלַּמַּלְוֶה גּוֹבֶה מִמֶּנָּה כְּדֶרֶךְ שֶׁגּוֹבֶה מִן הַקַּרְקָע, וְאֵין הַבְּכוֹר נוֹטֵל בָּהּ פִּי שְׁנַיִם, וּשְׁבִיעִית מַשְׁמַטְתָּהּ.&nbsp; וּכְשֶׁמְּסַלֵּק אוֹתוֹ, אֵינוּ נוֹטֵל אַפִלּוּ פֵּרוֹת שֶׁבָּשְׁלוּ וְנָפְלוּ לָאָרֶץ; וְאִם הִגְבִּיהַּ אוֹתָן קֹדֶם שֶׁיְּסַלְּקוֹ, קָנָה אוֹתָן.&nbsp; וּמְקוֹם שְׁאֵינוּ יָכוֹל לְסַלְּקוֹ, עַד סוֹף זְמַנּוֹ--בַּעַל חוֹב גּוֹבֶה מִמֶּנָּה, וְהַבְּכוֹר נוֹטֵל בָּהּ פִּי שְׁנַיִם, וְאֵין הַשְּׁבִיעִית מַשְׁמַטְתָּהּ.</p>

<p><b>ז,ז</b>&nbsp;&nbsp;[ה] אַף עַל פִּי שֶׁמַּשְׁכּוֹנָה זוֹ אֲסוּרָה הִיא, וַאֲבַק רִבִּית כְּמוֹ שֶׁבֵּאַרְנוּ--אִפְשָׁר שֶׁיִּהְיֶה מִנְהָג זֶה בִּטְעוּת, אוֹ לַגּוֹיִים, אוֹ דֶּרֶךְ כָּל מִי שֶׁחוֹטֶא וּמִשְׁכַּן בְּאוֹתָהּ הַמְּדִינָה:&nbsp; הוֹאִיל וַאֲבַק רִבִּית הִיא, הוֹלְכִין אַחַר הַמִּנְהָג.&nbsp; וְיֵשׁ מִי שֶׁהוֹרָה שֶׁזֹּאת הַמַּשְׁכּוֹנָה בְּנִכּוּי.</p>

<p><b>ז,ח</b>&nbsp;&nbsp;[ו] גּוֹי שֶׁמִּשְׁכַּן חֲצֵרוֹ לְיִשְׂרָאֵל, וְחָזַר הַגּוֹי וּמְכָרָהּ לְיִשְׂרָאֵל אַחֵר--אֵין הַמְּמַשְׁכֵּן חַיָּב לְהַעֲלוֹת שָׂכָר לְיִשְׂרָאֵל מֵעֵת שֶׁקָּנָה הַיִּשְׂרְאֵלִי, אֵלָא דָּר בֶּחָצֵר בְּלֹא שָׂכָר עַד שֶׁיַּחְזִיר לוֹ הַגּוֹי אֶת הַמָּעוֹת שֶׁיֵּשׁ לוֹ עַל חָצֵר זוֹ:&nbsp; שֶׁהֲרֵי הִיא בִּרְשׁוּת הַמְּמַשְׁכֵּן בְּדִינֵיהֶם, עַד שֶׁיִּתֵּן לוֹ מָעוֹתָיו וְיִסְתַּלַּק.</p>

<p><b>ז,ט</b>&nbsp;&nbsp;[ז] הַמְּמַשְׁכֵּן בַּיִת אוֹ שָׂדֶה בְּיַד חֲבֵרוֹ, וְהָיָה בַּעַל הַקַּרְקָע הוּא הָאוֹכֵל פֵּרוֹתֶיהָ, וְאָמַר לוֹ הַמַּלְוֶה לִכְשֶׁתִּמְכֹּר קַרְקָע זוֹ, לֹא תִמְכְּרֶנָּה אֵלָא לִי בְּדָמִים אֵלּוּ--הֲרֵי זֶה אָסוּר; וְאִם אָמַר לוֹ תִּמְכְּרֶנָּה לִי בְּשָׁוְיָהּ, וְעַל מְנָת כָּךְ אֲנִי מַלְוֶה אוֹתָךְ--הֲרֵי זֶה מֻתָּר.</p>

<p><b>ז,י</b>&nbsp;&nbsp;[ח] מֻתָּר לְהַרְבּוֹת בִּשְׂכַר הַקַּרְקָעוֹת.&nbsp; כֵּיצַד:&nbsp; הִשְׂכִּיר לוֹ אֶת הֶחָצֵר, וְאָמַר לוֹ אִם מֵעַכְשָׁו אַתָּה נוֹתֵן לִי, הֲרֵי הִיא לָךְ בְּעֶשֶׂר סְלָעִים בְּכָל שָׁנָה, וְאִם תִּתֵּן שְׂכַר חֹדֶשׁ חֹדֶשׁ, הֲרֵי הִיא בְּסֶלַע בְּכָל חֹדֶשׁ--הֲרֵי זֶה מֻתָּר.</p>

<p><b>ז,יא</b>&nbsp;&nbsp;[ט] הַמַּשְׂכִּיר שָׂדֶה לַחֲבֵרוֹ בַּעֲשֶׂרֶת כּוֹרִים לְשָׁנָה, וְאָמַר לוֹ תֶּן לִי מָאתַיִם זוּז שֶׁאֲפַרְנַס בָּהֶן אֶת הַשָּׂדֶה, וַאֲנִי אֶתֵּן לָךְ שְׁנֵים עָשָׂר כּוֹר בְּכָל שָׁנָה--הֲרֵי זֶה מֻתָּר:&nbsp; מִפְּנֵי שְׁאִם יְפַרְנַס אֶת הַשָּׂדֶה בְּדֵינָרִין אֵלּוּ, יִהְיֶה שְׂכָרָהּ יוֹתֵר.</p>

<p><b>ז,יב</b>&nbsp;&nbsp;וְכֵן אִם הִשְׂכִּיר לוֹ חָנוּת אוֹ סְפִינָה בַּעֲשָׂרָה דֵּינָרִין לְשָׁנָה, וְאָמַר לוֹ תֶּן לִי מָאתַיִם זוּז שֶׁאֶבְנֶה בָּהֶן חָנוּת זוֹ וַאֲצַיֶּרֶנָּה וַאֲכַיֶּרֶנָּה, אוֹ אֲתַקַּן בָּהֶן סְפִינָה זוֹ וּכְלֵי תַּשְׁמִישֶׁיהָ, וַאֲנִי אַעֲלֶה לָךְ שְׁנֵים עָשָׂר דֵּינָר בְּכָל שָׁנָה--הֲרֵי זֶה מֻתָּר.&nbsp; אֲבָל אִם אָמַר לוֹ תֶּן לִי מָאתַיִם זוּז כְּדֵי לְהִתְעַסַּק בָּהֶן בְּחָנוּת, אוֹ אוֹצִיאֵם בִּסְחוֹרָה שֶׁלַּסְּפִינָה, אוֹ אֶשְׂכֹּר בָּהֶן מַלָּחִים, וַאֲנִי אַעֲלֶה לָךְ בַּשָּׂכָר--הֲרֵי זֶה אָסוּר.</p>

<p><b>ז,יג</b>&nbsp;&nbsp;[י] אָסוּר לְהַרְבּוֹת בִּשְׂכַר הָאָדָם.&nbsp; כֵּיצַד--לֹא יֹאמַר לוֹ עֲשֵׂה עִמִּי הַיּוֹם מְלָאכָה זוֹ, שְׁהִיא שׁוֹוָה כֶּסֶף, וַאֲנִי אֶעֱשֶׂה עִמָּךְ בְּשָׁבוּעַ אַחֵר, מְלָאכָה שְׁהִיא שׁוֹוָה שְׁתַּיִם.</p>

<p><b>ז,יד</b>&nbsp;&nbsp;[יא] וּמֻתָּר לָאָדָם לוֹמַר לַחֲבֵרוֹ נַכַּשׁ עִמִּי וַאֲנַכַּשׁ עִמָּךְ, עֲדֹר עִמִּי וְאֶעְדֹּר עִמָּךְ; אֲבָל לֹא יֹאמַר לוֹ נַכַּשׁ עִמִּי וְאֶעְדֹּר עִמָּךְ, עֲדֹר עִמִּי וַאֲנַכַּשׁ עִמָּךְ.&nbsp; כָּל יְמֵי גָּרִיד אֶחָד, וְכָל יְמֵי רְבִיעָה אֶחָד.&nbsp; לֹא יֹאמַר לוֹ חֲרֹשׁ עִמִּי בַּגָּרִיד, וַאֲנִי אֶחֱרֹשׁ עִמָּךְ בָּרְבִיעָה, שֶׁהֲרֵי טֹרַח הַחֲרִישָׁה בִּימוֹת הַגְּשָׁמִים יָתֵר.&nbsp; וְכֵן כָּל כַּיּוֹצֶא בְּזֶה.</p>

<p><b>ז,טו</b>&nbsp;&nbsp;[יב] הַשּׂוֹכֵר אֶת הַפּוֹעֵל בִּימֵי הַחֹרֶף לַעֲשׂוֹת עִמּוֹ בִּימֵי הַקֹּר בְּדֵינָר בְּכָל יוֹם, וְנָתַן לוֹ הַשָּׂכָר, וַהֲרֵי שְׂכָרוֹ שׁוֹוֶה בִּימֵי הַחֹרֶף, סֶלַע בְּכָל יוֹם--הֲרֵי זֶה אָסוּר, מִפְּנֵי שֶׁנִּרְאֶה כְּמַלְוֶה אוֹתוֹ הַיּוֹם כְּדֵי שֶׁיַּזִּיל לוֹ בִּשְׁכָרוֹ.&nbsp; אֲבָל אִם אָמַר לוֹ עֲשֵׂה עִמִּי מֵהַיּוֹם עַד זְמָן פְּלוֹנִי בְּדֵינָר בְּכָל יוֹם--אַף עַל פִּי שֶׁשּׁוֹוֶה שְׂכָרוֹ סֶלַע בְּכָל יוֹם, הֲרֵי זֶה מֻתָּר:&nbsp; הוֹאִיל וְהוּא מַתְחִיל לַעֲשׂוֹת מֵעַתָּה, אֵינוּ נִרְאֶה כְּנוֹטֵל שְׂכַר מָעוֹתָיו שֶׁהִקְדִּים וּנְתָנָן לוֹ בִּשְׂכָרוֹ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ח</h2>

<p><b>ח,א</b>&nbsp;&nbsp;אָסוּר לְהַרְבּוֹת עַל הַמְּכָר.&nbsp; כֵּיצַד:&nbsp; הַמּוֹכֵר לַחֲבֵרוֹ קַרְקָע אוֹ עֲבָדִים אוֹ מִטַּלְטְלִין, וְאָמַר לוֹ אִם מֵעַכְשָׁו תִּתֵּן לִי הַדָּמִים, הֲרֵי הֶן שֶׁלָּךְ בְּמֵאָה, וְאִם עַד זְמָן פְּלוֹנִי, הֲרֵי הֶם שֶׁלָּךְ בְּמֵאָה וְעֶשְׂרִים--הֲרֵי זֶה אֲבַק רִבִּית:&nbsp; שֶׁזֶּה דּוֹמֶה כְּמִי שֶׁנּוֹטֵל עֶשְׂרִים בִּשְׁבִיל שֶׁנָּתַן לוֹ מֵאָה, לְהִשְׁתַּמַּשׁ בָּהּ עַד זְמָן פְּלוֹנִי.&nbsp; וּכְשֶׁיִּתְבְּעֶנּוּ בַּדִּין, אֵינוּ חַיָּב לִתֵּן לוֹ אֵלָא מַה שֶׁהָיָה שׁוֹוֶה בְּשָׁעַת הַמְּכָר; אוֹ יַחְזִיר מִמְכָּרוֹ מִיָּדוֹ, אִם הָיָה קַיָּם.</p>

<p><b>ח,ב</b>&nbsp;&nbsp;וְכֵן אִם מָכַר לוֹ מִטַּלְטְלִין עַד זְמָן פְּלוֹנִי בְּמֵאָה, וְהָיוּ שׁוֹוִין בַּשּׁוּק לְמִי שֶׁקּוֹנֶה בְּמָעוֹתָיו מִיָּד תִּשְׁעִים--הֲרֵי זֶה אָסוּר, וְאֵינוּ נוֹתֵן לוֹ אֵלָא תִּשְׁעִים; אוֹ מַחְזִיר מִיָּדוֹ סְחוֹרָתוֹ, אִם הָיְתָה קַיֶּמֶת.</p>

<p><b>ח,ג</b>&nbsp;&nbsp;[ב] הַלּוֹקֵחַ מֵחַבֵרוֹ חֵפֶץ בְּשָׁוְיֵהוּ, עַל מְנָת שֶׁיִּתֵּן לוֹ מִכָּאן וְעַד שְׁנֵים עָשָׂר חֹדֶשׁ--הֲרֵי זֶה רַשָּׁאי לוֹמַר לוֹ תֶּן לִי מִיָּד בְּפָחוּת, וְאֵינוּ חוֹשֵׁשׁ מִשּׁוֹם רִבִּית.</p>

<p><b>ח,ד</b>&nbsp;&nbsp;[ג] חָבִית שֶׁלְּיַיִן שְׁהִיא שׁוֹוָה עַתָּה דֵּינָר, וּמְכָרָהּ לוֹ בִּשְׁתַּיִם עַד הַקַּיִץ, עַל מְנָת שְׁאִם תֵּארַע בָּהּ תַּקְלָה, הֲרֵי הִיא בִּרְשׁוּת הַמּוֹכֵר עַד שֶׁיִּמְכְּרֶנָּה הַלּוֹקֵחַ--הֲרֵי זֶה מֻתָּר:&nbsp; שְׁאִם אָבְדָה אוֹ נִשְׁבְּרָה, אֵינוּ מְשַׁלֵּם כְּלוּם; וְאִם לֹא מָצָא לְמָכְרָהּ וּלְהַרְוִיחַ בָּהּ, הָיָה לוֹ לְהַחְזִירָהּ לִבְעָלֶיהָ.</p>

<p><b>ח,ה</b>&nbsp;&nbsp;וְכֵן אִם מְכָרָהּ לוֹ בִּשְׁתַּיִם, וְאָמַר לוֹ הַיָּתֵר עַל הַשְּׁתַּיִם יִהְיֶה שְׂכָרָךְ בִּשְׁבִיל שֶׁאַתָּה מִטַּפֵּל לְמָכְרָהּ, וְאִם לֹא תִמְצָא לִמְכֹּר אוֹתָהּ כְּמוֹ שֶׁתִּרְצֶה, הַחְזִירָהּ לִי--הֲרֵי זֶה מֻתָּר:&nbsp; אַף עַל פִּי שְׁאִם אָבְדָה אוֹ נִגְנְבָה אוֹ הִחְמִיצָה, תִּהְיֶה בִּרְשׁוּת הַלּוֹקֵחַ.</p>

<p><b>ח,ו</b>&nbsp;&nbsp;[ד] הָיוּ לוֹ פֵּרוֹת שְׁאִם יִרְצֶה לְמָכְרָן בַּשּׁוּק וְלִקַּח דְּמֵיהֶן מִיָּד, מוֹכְרָן בַּעֲשָׂרָה, וְאִם תָּבַע אוֹתָן הַלּוֹקֵחַ לִקְנוֹתָן, וְיִתֵּן הַמָּעוֹת מִיָּד יִקְנֶה אוֹתָן בִּשְׁנֵים עָשָׂר--הֲרֵי זֶה מֻתָּר לְמָכְרָן בִּשְׁנֵים עָשָׂר, עַד שְׁנֵים עָשָׂר חֹדֶשׁ:&nbsp; שֶׁאַפִלּוּ הֵבִיא זֶה מָעוֹתָיו עַתָּה, בִּשְׁנֵים עָשָׂר הָיָה קוֹנֶה אוֹתָן.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ז</b>&nbsp;&nbsp;[ה] אָסוּר לִקְנוֹת פְּרִי הַפַּרְדֵּס, קֹדֶם שֶׁיִּגָּמֵר וְיִתְבַּשַּׁל:&nbsp; מִפְּנֵי שֶׁזֶּה שֶׁמּוֹכֵר בְּזוֹל עַתָּה בְּעֶשֶׂר, הוּא פְּרִי שֶׁשּׁוֹוֶה עֶשְׂרִים כְּשֶׁיִּגָּמֵר; נִמְצֵאת הַתּוֹסֶפֶת, מִפְּנֵי הַהַקָּפָה.&nbsp; אֲבָל אִם קָנָה עֵגֶל בְּזוֹל, וְיִהְיֶה אֵצֶל הַבְּעָלִים עַד שֶׁיַּגְדִּיל--הֲרֵי זֶה מֻתָּר:&nbsp; שֶׁהֲרֵי אִם מֵת אוֹ כָּחַשׁ, בִּרְשׁוּת הַלּוֹקֵחַ הוּא; וְהַמִּיתָה דָּבָר מָצוּי תָּמִיד.</p>

<p><b>ח,ח</b>&nbsp;&nbsp;[ו] הַנּוֹתֵן מָעוֹת לְבַעַל הַכֶּרֶם עַל הַשָּׂרִיגִים וְעַל הַזְּמוֹרוֹת, וּכְשֶׁיִּכָּרְתוּ שׁוֹוִין בְּיֹקֶר, וְהֶן קוֹנִין אוֹתָן בְּזוֹל, עַד שֶׁיִּיבְשׁוּ וְיִכָּרְתוּ--הֲרֵי זֶה צָרִיךְ לְהַפַּךְ בָּהֶן כִּשְׁהֶם מְחֻבָּרִים, שֶׁנִּמְצָא כְּקוֹנֶה אִילָן לִזְמוֹרוֹתָיו.&nbsp; וְאִם לֹא הִפַּךְ, נִמְצְאוּ הַמָּעוֹת הַלְוָאָה, וְהֶן לוֹקְחִין בְּזוֹל, מִפְּנֵי הַהַקָּפָה; וְאָסוּר.</p>

<p><b>ח,ט</b>&nbsp;&nbsp;[ז] שׁוֹמְרֵי הַשָּׂדוֹת שֶׁנּוֹתְנִין לָהֶם חִטִּים בִּשְׂכָרָן בְּזוֹל מִן הַגֹּרֶן--כְּשֶׁיָּבוֹאוּ לַגֹּרֶן, צְרִיכִין לְהִתְעַסַּק עִמָּהֶן בִּמְלָאכָה בַּגֹּרֶן, כְּדֵי שֶׁיִּהְיוּ הַחִטִּים הָאֵלּוּ שֶׁנָּטְלוּ, בְּסוֹף זְמָן הַשְּׂכִירוּת.&nbsp; וְאִם לֹא עָשׂוּ כֵּן, נִמְצֵאת הַשְּׂכִירוּת אֵצֶל הַבְּעָלִים כְּמַלְוָה; וְזֶה שֶׁלָּקְחוּ בְּזוֹל, מִפְּנֵי שֶׁאֵחֲרוּ שְׂכָרָן עַד הַגֹּרֶן.</p>

<p><b>ח,י</b>&nbsp;&nbsp;[ח] אֲרִיסִין שֶׁהָיוּ בַּעֲלֵי הַשָּׂדוֹת מְסַלְּקִין אוֹתָן מִן הַשָּׂדֶה בְּנִיסָן, וְנוֹתְנִין לָהֶם הָאֲרִיסִין בְּכָל זֶרַע חֹמֶר אַרְבַּע סְאִין, וְהִנִּיחַ זֶה אֲרִיסִין בְּתוֹךְ שָׂדֵהוּ עַד אֲיָר, וְנָטַל מֵהֶן שֵׁשׁ סְאִין--הֲרֵי זֶה מֻתָּר, וְאֵין כָּאן שֵׁם רִבִּית.</p>

<p><b>ח,יא</b>&nbsp;&nbsp;[ט] הַלּוֹקֵחַ חִטִּים אַרְבַּע סְאִין בְּסֶלַע וְכֵן הַשַּׁעַר, וְנָתַן לוֹ אֶת הַמָּעוֹת, וּכְשֶׁבָּא לִגְבּוֹת אֶת הַחִטִּים לְאַחַר זְמָן, הוֹסִיף לוֹ בַּמִּדָּה וְנָתַן לוֹ יָתֵר--הֲרֵי זֶה מֻתָּר:&nbsp; שֶׁהֲרֵי בִּרְצוֹנוֹ הוֹסִיף לוֹ; וְאִלּוּ רָצָה--לֹא הוֹסִיף, שֶׁהֲרֵי לֹא הָיָה שָׁם תְּנָאי.</p>

<p><b>ח,יב</b>&nbsp;&nbsp;[י] מֻתָּר לָאָדָם לִתֵּן דְּמֵי חָבִית שֶׁלְּיַיִן לַחֲבֵרוֹ, וְלוֹמַר לוֹ אִם הִחְמִיצָה מִכָּאן עַד יוֹם פְּלוֹנִי, הֲרֵי הִיא בִּרְשׁוּתָךְ, אֲבָל אִם הוּזְלָה אוֹ הוֹקִירָה, הֲרֵי הִיא שֶׁלִּי:&nbsp; שֶׁכֵּיוָן שֶׁקִּבַּל עָלָיו הַזּוֹל, הֲרֵי זֶה קָרוֹב לְשָׂכָר וּלְהֶפְסֵד.&nbsp; וְכֵן כָּל כַּיּוֹצֶא בְּזֶה.</p>

<p><b>ח,יג</b>&nbsp;&nbsp;וְכֵן מֻתָּר לָאָדָם לִקְנוֹת מֵחֲבֵרוֹ בְּתִשְׁרִי מֵאָה כַּדִּין שֶׁלְּיַיִן בְּדֵינָר, וְאֵינוּ נוֹטְלָן עַד טֵבֵת; וּכְשֶׁנּוֹטְלָן, בּוֹדֵק וּמַחְזִיר הַחֹמֶץ וְלוֹקֵחַ הַיַּיִן הַטּוֹב:&nbsp; שֶׁלֹּא קָנָה מִמֶּנּוּ אֵלָא יַיִן, וְאֵלּוּ שֶׁהִחְמִיצוּ מִתְּחִלָּה הָיוּ רְאוּיִין לְהַחְמִיץ, אֲבָל לֹא יִוָּדַע הַדָּבָר, עַד אַחַר זְמָן.</p>

<p><b>ח,יד</b>&nbsp;&nbsp;[יא] מְקוֹם שֶׁנָּהֲגוּ לִשְׂכֹּר הַסְּפִינָה, וְלִטֹּל שְׂכָרָהּ, וְאִם נִשְׁבְּרָה, שָׁמִין לוֹ מַה שֶׁפָּחֲתָה וּמְשַׁלֵּם יָתֵר עַל הַשָּׂכָר--הֲרֵי זֶה מֻתָּר.&nbsp; וְכֵן מֻתָּר לְהַשְׂכִּיר סִיר שֶׁלִּנְחֹשֶׁת וְכַיּוֹצֶא בּוֹ, וְנוֹטֵל הַשָּׂכָר וּדְמֵי מַה שֶׁפָּחַת מִמִּשְׁקָלוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ח,טו</b>&nbsp;&nbsp;[יב] אֵין מְקַבְּלִין צֹאן בַּרְזֶל מִיִּשְׂרָאֵל, מִפְּנֵי שְׁהוּא אֲבַק רִבִּית.&nbsp; וְכֵיצַד הֶן צֹאן בַּרְזֶל:&nbsp; הֲרֵי שֶׁהָיָה לוֹ מֵאָה צֹאן, וְקִבְּלָם מִמֶּנּוּ לְהִטַּפַּל בָּהֶן, וְיִהְיוּ הַוְּלָדוֹת וְהַגִּזָּה וְהֶחָלָב לָאֶמְצָע לִשְׁלִישׁ אוֹ לִרְבִיעַ, עַד שָׁנָה אוֹ עַד שְׁנָתַיִם כְּמוֹ שֶׁהִתְנוּ בֵּינֵיהֶם, וְאִם מֵתוּ הַצֹּאן, הֲרֵי הַמְּקַבֵּל מְשַׁלֵּם דְּמֵיהֶם--הֲרֵי זֶה אָסוּר, שֶׁהֲרֵי בַּעַל הַצֹּאן קָרוֹב לְשָׂכָר וְרָחוֹק לְהֶפְסֵד.</p>

<p><b>ח,טז</b>&nbsp;&nbsp;לְפִיכָּךְ אִם קִבַּל עָלָיו בַּעַל הַצֹּאן שְׁאִם הוּקְרוּ אוֹ הוּזְלוּ, הֲרֵי הֶן בִּרְשׁוּתוֹ, אוֹ אִם נִטְרְפוּ, הֲרֵי הֶן בִּרְשׁוּתוֹ--הֲרֵי זֶה מֻתָּר.&nbsp; וְכֵן כָּל כַּיּוֹצֶא בְּזֶה.</p>

<p><b>ח,יז</b>&nbsp;&nbsp;[יג] הַשָּׁם פָּרָה מֵחֲבֵרוֹ, וְאָמַר לוֹ, אִם מֵתָה, הֲרֵי הִיא עָלַי בִּשְׁלוֹשִׁים דֵּינָרִים, וַאֲנִי אַעֲלֶה לָךְ, סֶלַע בְּכָל חֹדֶשׁ--מֻתָּר, לְפִי שֶׁלֹּא עֲשָׂאָהּ דָּמִים אֵלָא לְאַחַר מִיתָה.</p>

<p><b>ח,יח</b>&nbsp;&nbsp;[יד] מַשְׂכֶּרֶת אִשָּׁה לַחֲבִרְתָּהּ תֻּרְנְגֹלֶת לֵישֵׁב עַל הַבֵּיצִים בִּשְׁנֵי אֶפְרוֹחִים בְּשָׁנָה, וְאֵין כָּאן חֲשַׁשׁ רִבִּית.</p>

<p><b>ח,יט</b>&nbsp;&nbsp;[טו] מִי שֶׁהָיָה נוֹשֶׁה בַּחֲבֵרוֹ אַרְבָּעָה דֵּינָרִים שֶׁלְּרִבִּית, וְנָתַן לוֹ בָּהֶן חֵפֶץ שֶׁשּׁוֹוֶה חֲמִשָּׁה--כְּשֶׁמּוֹצִיאִין מִמֶּנּוּ, מוֹצִיאִין מִמֶּנּוּ חֲמִשָּׁה, הוֹאִיל וּבְתוֹרַת רִבִּית, בָּא לְיָדוֹ.&nbsp; וְכֵן אִם נָתַן לוֹ בָּהֶן כְּסוּת אוֹ כְּלִי, מוֹצִיאִין מִמֶּנּוּ אוֹתוֹ הַכְּלִי עַצְמוֹ וְאוֹתָהּ הַכְּסוּת עַצְמָהּ.</p>

<p><b>ח,כ</b>&nbsp;&nbsp;הִשְׂכִּיר לוֹ בָּהֶן מְקוֹם שֶׁשּׁוֹוֶה שְׂכָרוֹ שְׁלוֹשָׁה דֵּינָרִין--כְּשֶׁמּוֹצִיאִין מִמֶּנּוּ, מוֹצִיאִין מִמֶּנּוּ אַרְבָּעָה, שֶׁהֲרֵי בְּאַרְבָּעָה שָׂכַר מִמֶּנּוּ מָקוֹם זֶה, וַהֲרֵי קִבַּל עָלָיו.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק ט</h2>

<p><b>ט,א</b>&nbsp;&nbsp;אֵין פּוֹסְקִין עַל הַפֵּרוֹת, עַד שֶׁיֵּצֵּא הַשַּׁעַר; יָצָא הַשַּׁעַר, פּוֹסְקִין--אַף עַל פִּי שְׁאֵין לְזֶה, יֵשׁ לְזֶה.&nbsp; כֵּיצַד:&nbsp; הָיָה הַשַּׁעַר לַחִטִּים קָבוּעַ בַּשּׁוּק אַרְבַּע סְאִין בְּסֶלַע--הֲרֵי זֶה פּוֹסֵק עִמּוֹ עַל מֵאָה סְאִין, וְנוֹתֵן לוֹ חָמֵשׁ וְעֶשְׂרִים סְלָעִים.&nbsp; וְאִם יִתֵּן לוֹ מֵאָה סְאָה שֶׁלְּחִטִּים אַחַר זְמָן, בְּעֵת שֶׁיִּהְיוּ הַחִטִּים סְאָה בְּסֶלַע--אֵין בְּזֶה רִבִּית כְּלָל, אַף עַל פִּי שֶׁלֹּא הָיָה לַמּוֹכֵר חִטִּים כְּלָל בְּעֵת שֶׁפָּסַק.</p>

<p><b>ט,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלֹּא הָיָה לוֹ כְּלוּם מֵאוֹתוֹ הַמִּין שֶׁפָּסַק עָלָיו.&nbsp; אֲבָל אִם הָיָה לַמּוֹכֵר מֵאוֹתוֹ הַמִּין כְּלוּם--אַף עַל פִּי שֶׁעֲדַיִן לֹא נִגְמְרָה מְלַאכְתּוֹ--הֲרֵי זֶה מֻתָּר לִפְסֹק עָלָיו, אַף עַל פִּי שֶׁעֲדַיִן לֹא יָצָא הַשַּׁעַר.</p>

<p><b>ט,ג</b>&nbsp;&nbsp;כֵּיצַד:&nbsp; הָיָה הוּא תְּחִלָּה לַקּוֹצְרִים--הֲרֵי זֶה פּוֹסֵק עַל הַחִטִּים, אַף עַל פִּי שֶׁעֲדַיִן הֶן גָּדִישׁ; וּפוֹסֵק עַל הַיַּיִן, מִשֶּׁיִּבְצֹר הָעֲנָבִים וְיִתְּנֵם בֶּעָבִיט; וְעַל הַשֶּׁמֶן, מִשֶּׁנָּתַן הַזֵּיתִים בַּמַּעְטֵן; וְעַל הַסִּיד, מִשֶּׁיְּשַׁקְּעֶנּוּ בַּכִּבְשָׁן.&nbsp; וְכֵן פּוֹסֵק עַל כְּלֵי חֶרֶס, מִשֶּׁיַּעֲשֶׂה הַיּוֹצֵר הַבֵּיצִים שֶׁלָּהֶן.&nbsp; בַּמֶּה דְּבָרִים אֲמוּרִים, בְּשֶׁהָיָה עֲפָרָן לָבָן.&nbsp; אֲבָל עָפָר שָׁחוֹר--פּוֹסֵק עַל כֵּלִים הַנַּעֲשִׂין מִמֶּנּוּ, אַף עַל פִּי שֶׁלֹּא נַעֲשׂוּ:&nbsp; מִפְּנֵי שְׁהוּא מָצוּי לַכֹּל; וְאַף עַל פִּי שְׁאֵין לְזֶה, יֵשׁ לְזֶה.&nbsp; וְכֵן פּוֹסֵק עַל הַזֵּבֶל כָּל יְמוֹת הַשָּׁנָה, אַף עַל פִּי שְׁאֵין לוֹ זֵבֶל, מִפְּנֵי שְׁהוּא מָצוּי תָּמִיד.</p>

<p><b>ט,ד</b>&nbsp;&nbsp;[ב] כָּל דָּבָר שְׁהוּא מְחֻסַּר מְלָאכָה אַחַת אוֹ שְׁתַּיִם, פּוֹסֵק עִמּוֹ עָלָיו.&nbsp; הָיָה מְחֻסַּר שָׁלוֹשׁ מְלָאכוֹת--אֵינוּ פּוֹסֵק עָלָיו, אֵלָא אִם כֵּן יָצָא הַשַּׁעַר:&nbsp; שֶׁכֵּיוָן שְׁהוּא מְחֻסַּר שָׁלוֹשׁ מְלָאכוֹת--הֲרֵי זֶה כְּמִי שְׁאֵין לוֹ מֵאוֹתוֹ הַמִּין כְּלוּם, וּכְאִלּוּ לֹא בָא לָעוֹלָם עֲדַיִן.</p>

<p><b>ט,ה</b>&nbsp;&nbsp;כֵּיצַד:&nbsp; גָּדִישׁ שֶׁהָיָה מְחֻסַּר הַנָּחָה בַּשֶּׁמֶשׁ שֶׁיִּיבַשׁ, וְדִישָׁה, וּזְרִיָּה--אֵינוּ פּוֹסֵק עָלָיו, עַד שֶׁיֵּצֵא הַשַּׁעַר:&nbsp; שֶׁכֵּיוָן שְׁהוּא מְחֻסַּר שָׁלוֹשׁ מְלָאכוֹת--הֲרֵי זֶה כְּמִי שְׁאֵין לוֹ מֵאוֹתוֹ הַמִּין כְּלוּם, וּכְאִלּוּ אֵינוּ.&nbsp; הָיָה יָבֵשׁ, וְאֵינוּ מְחֻסַּר אֵלָא דִּישָׁה וּזְרִיָּה--פּוֹסֵק עָלָיו.</p>

<p><b>ט,ו</b>&nbsp;&nbsp;בֵּיצִים שֶׁלַּיּוֹצֵר שֶׁהָיוּ מְחֻסָּרִין לְפִיפָה, וְיִבּוּשׁ, וְהוֹלָכָה לַכִּבְשָׁן, וּשְׂרֵפָה, וְהוֹצָאָה--אֵינוּ פּוֹסֵק עֲלֵיהֶן.&nbsp; הָיוּ יְבֵשִׁין, וְאֵינָן מְחֻסָּרִין אֵלָא הוֹלָכָה לַכִּבְשָׁן וּשְׂרֵפָה--פּוֹסֵק עֲלֵיהֶן:&nbsp; וְהוּא שֶׁיִּהְיֶה דֶּרֶךְ הַלּוֹקֵחַ, לְהוֹצִיא אוֹתָן מִן הַכִּבְשָׁן; אֲבָל אִם הָיָה הַמּוֹכֵר הוּא שֶׁמּוֹצִיא--הֲרֵי אֵלּוּ מְחֻסָּרִין שָׁלוֹשׁ, וְאֵינוּ פּוֹסֵק עֲלֵיהֶן עַד שֶׁיֵּצֵּא הַשַּׁעַר.&nbsp; וְכֵן כָּל כַּיּוֹצֶא בְּזֶה.</p>

<p><b>ט,ז</b>&nbsp;&nbsp;[ג] הַהוֹלֵךְ לַחְלֹב אֶת עִזָּיו, וְלִגְזֹז אֶת רְחֵלָיו, וְלִרְדּוֹת אֶת כַּוַּרְתּוֹ, וּמְצָאוֹ חֲבֵרוֹ וְאָמַר לוֹ, מַה שֶׁעִזַּי חוֹלְבוֹת מָכוּר לָךְ, מַה שֶׁרְחֵלַי גּוֹזְזוֹת מָכוּר לָךְ, מַה שֶׁכַּוַּרְתִּי רוֹדָה מָכוּר לָךְ--הֲרֵי זֶה מֻתָּר.&nbsp; אֲבָל אִם אָמַר לוֹ, מַה שֶׁעִזַּי חוֹלְבוֹת כָּךְ וְכָּךְ מָכוּר לָךְ בְּכָּךְ וְכָּךְ, מַה שֶׁרְחֵלַי גּוֹזְזוֹת כָּךְ וְכָּךְ מָכוּר לָךְ בְּכָּךְ וְכָּךְ, מַה שֶׁכַּוַּרְתִּי רוֹדָה כָּךְ וְכָּךְ מָכוּר לָךְ בְּכָּךְ וְכָּךְ--אָסוּר, אֵלָא אִם כֵּן פָּסַק עִמּוֹ כַּשַּׁעַר שֶׁבַּשּׁוּק.&nbsp; וְכֵן כָּל כַּיּוֹצֶא בְּזֶה.</p>

<p><b>ט,ח</b>&nbsp;&nbsp;[ד] אֵין פּוֹסְקִין עַל שַׁעַר שֶׁלָּעֲיָרוֹת, מִפְּנֵי שְׁאֵין הַשַּׁעַר קָבוּעַ, אֵלָא עַל שַׁעַר הַמְּדִינָה.&nbsp; הָיוּ הַחִטִּים הַחֲדָשׁוֹת בַּמְּדִינָה אַרְבַּע סְאִין בְּסֶלַע, וִישָׁנוֹת שָׁלוֹשׁ בְּסֶלַע--אֵין פּוֹסְקִין, עַד שֶׁיֵּצֵא הַשַּׁעַר לֶחָדָשׁ וְלַיָּשָׁן.</p>

<p><b>ט,ט</b>&nbsp;&nbsp;הָיוּ חִטִּים שֶׁלַּלָּקוֹטוֹת אַרְבַּע סְאִין בְּסֶלַע, וְשֶׁלְּבַעַל הַבַּיִת שָׁלוֹשׁ--פּוֹסֵק לַלָּקוֹטוֹת כְּשַׁעַר לָקוֹטוֹת; וְלֹא יִפְסֹק לְבַעַל הַבַּיִת, עַד שֶׁיִּקָּבַע הַשַּׁעַר לְבַעַל הַבַּיִת.</p>

<p><b>ט,י</b>&nbsp;&nbsp;[ה] כֵּיוָן שֶׁנִּקְבַּע הַשַּׁעַר, מֻתָּר לוֹ לִפְסֹק עַל שַׁעַר הַגָּבוֹהַּ.&nbsp; כֵּיצַד:&nbsp; הָיוּ הַחִטִּים נִמְכָּרוֹת אַרְבַּע סְאִין בְּסֶלַע, וּפָסַק עִמּוֹ שֶׁיִּתֵּן לוֹ הַחִטִּים כַּשַּׁעַר הַזּוֹל--אִם עָמְדוּ אַחֲרֵי כֵן עֶשֶׂר סְאִין בְּסֶלַע, נוֹתֵן לוֹ עֶשֶׂר סְאִין; עָמְדוּ שָׁלוֹשׁ סְאִין בְּסֶלַע--נוֹתֵן לוֹ אַרְבַּע סְאִין כַּשַּׁעַר שֶׁהָיָה בַּשּׁוּק, שֶׁהֲרֵי פָּסַק עִמּוֹ כַּשַּׁעַר הַגָּבוֹהַּ.</p>

<p><b>ט,יא</b>&nbsp;&nbsp;נָתַן לוֹ הַמָּעוֹת סְתָם, וְלֹא פָסַק עִמּוֹ בַּשַּׁעַר הַגָּבוֹהַּ, וְהוּזְלוּ--נוֹתֵן לוֹ כַּשַּׁעַר שֶׁהָיוּ שׁוֹוִין כְּשֶׁנָּתַן לוֹ הַמָּעוֹת; וּמִי שֶׁחָזַר בּוֹ, מְקַבֵּל מִי שֶׁפָּרַע.</p>

<p><b>ט,יב</b>&nbsp;&nbsp;בַּמֶּה דְּבָרִים אֲמוּרִים, בַּפּוֹסֵק עַל דַּעַת עַצְמוֹ.&nbsp; אֲבָל אִם הָיָה שָׁלִיחַ לַאֲחֵרִים, בֵּין הַמּוֹכֵר בֵּין הַלּוֹקֵחַ--אֵינוּ נוֹטֵל אֵלָא כַּשַּׁעַר הַזּוֹל, אוֹ מַחְזִיר אֶת הַדָּמִים, וְאֵינוּ מְקַבֵּל מִי שֶׁפָּרַע כַּשָּׁלִיחַ:&nbsp; שֶׁהֲרֵי הַמְּשַׁלֵּחַ אוֹמֵר לוֹ, לְתַקַּן שְׁלַחְתִיךָ וְלֹא לְעַוַּת, כְּמוֹ שֶׁבֵּאַרְנוּ.</p>

<p><b>ט,יג</b>&nbsp;&nbsp;[ו] הָיוּ הַחִטִּים נִמְכָּרוֹת אַרְבַּע סְאִין בְּסֶלַע, וְנָטַל אֶת הַדָּמִים שֶׁיִּתֵּן לוֹ חָמֵשׁ בְּסֶלַע--אִם יֵשׁ לוֹ חִטִּים, מֻתָּר.&nbsp; הָיוּ לוֹ חִטִּים חוֹב אֵצֶל אֲחֵרִים, וְנָטַל הַמָּעוֹת עַד שֶׁיִּגְבֶּה חִטָּיו וְיִתֵּן לוֹ--אָסוּר:&nbsp; שֶׁהֲרֵי הֶן מְחֻסָּרִין גְּבִיָּה, וּכְאִלּוּ אֵינָם; וַהֲרֵי זֶה כְּקוֹבֵעַ לוֹ זְמָן, וְהוֹזִיל לוֹ מִפְּנֵי שֶׁמַּקִּיפוֹ.</p>

<p><b>ט,יד</b>&nbsp;&nbsp;[ז] הָיוּ הַחִטִּים בַּמְּדִינָה אַרְבַּע סְאִין בְּסֶלַע, וּבַכְּפָרִים שֵׁשׁ בְּסֶלַע--הֲרֵי זֶה מֻתָּר לִתֵּן סֶלַע לַתַּגָּר, כְּדֵי שֶׁיָּבִיא לוֹ שֵׁשׁ סְאִין מִן הַכְּפָר:&nbsp; וְהוּא, שֶׁיִּהְיוּ בִּרְשׁוּת הַלּוֹקֵחַ--אִם אָבְדוּ בַּדֶּרֶךְ אוֹ נִגְנְבוּ, אָבְדוּ לוֹ.&nbsp; וְאָדָם חָשׁוּב, אָסוּר לַעֲשׂוֹת זֶה.&nbsp; וּבְמִינֵי סְחוֹרָה--אָסוּר לְכָל אָדָם, לְפִי שְׁאֵין מִינֵי סְחוֹרָה מְצוּיִין תָּמִיד כַּפֵּרוֹת.</p>

<p><b>ט,טו</b>&nbsp;&nbsp;[ח] הַחַמָּרִין שֶׁנִּכְנְסוּ לָעִיר, וַהֲרֵי הַחִטִּים אַרְבַּע סְאִין בְּסֶלַע, הוֹזִילוּ וּמָכְרוּ לְמַכִּירֵיהֶן אוֹ לְסַפְסָרֵיהֶן חָמֵשׁ בְּסֶלַע בַּמָּעוֹת שֶׁנָּתְנוּ לָהֶן תְּחִלָּה כְּשֶׁיִּכָּנְסוּ לָעִיר, עַד שֶׁיִּפְתְּחוּ שַׂקֵּיהֶן וְיִמְכְּרוּ לְכָל אָדָם--הֲרֵי זֶה מֻתָּר:&nbsp; שְׁאֵין אֵלּוּ מוֹכְרִין לָהֶם בְּזוֹל מִפְּנֵי שֶׁנָּתְנוּ הַמָּעוֹת עַתָּה, וְלֹא יִקְּחוּ אֵלָא לְאַחַר זְמָן, אֵלָא מִפְּנֵי שֶׁמּוֹדִיעִין לָהֶם אֶת הַשַּׁעַר, וּמְסַעֲדִין אוֹתָן.</p>

<p><b>ט,טז</b>&nbsp;&nbsp;[ט] הַמּוֹלִיךְ פֵּרוֹת מִמָּקוֹם לְמָקוֹם--מְצָאוֹ חֲבֵרוֹ וְאָמַר לוֹ תְּנֵם לִי, וַאֲנִי אַעֲלֶה לָךְ פֵּרוֹת שֶׁיֵּשׁ לִי בְּאוֹתוֹ מָקוֹם--אִם יֵשׁ לוֹ שָׁם, מֻתָּר; וְאִם לָאו, אָסוּר.</p>

<p><b>ט,יז</b>&nbsp;&nbsp;הָיָה מוֹלִיךְ סְחוֹרָה מִמָּקוֹם לְמָקוֹם--אָמַר לוֹ תְּנָהּ לִי, וַאֲנִי אַעֲלֶה לָךְ דָּמֶיהָ כְּמוֹ שֶׁשּׁוֹוָה בְּאוֹתוֹ מָקוֹם--אִם הָיְתָה בִּרְשׁוּת הַמּוֹכֵר עַד שֶׁתַּגִּיעַ לְשָׁם, מֻתָּר; וְאִם הָיְתָה בִּרְשׁוּת לוֹקֵחַ, אָסוּר.</p>

<p><b>ט,יח</b>&nbsp;&nbsp;[י] הַנּוֹתֵן לְבַעַל הַגִּנָּה דְּמֵי עֶשֶׂר קִשּׁוּאִין אֵלּוּ, דְּמֵי עֲשָׂרָה אֲבַטִּיחִים אֵלּוּ, וַהֲרֵי הֶן קְטַנִּים, וְהִתְנָה עִמּוֹ שֶׁיִּתְּנֵם לוֹ כְּשֶׁיַּגְדִילוּ--הֲרֵי זֶה מֻתָּר:&nbsp; שֶׁהֲרֵי הוּא מַנִּיחָן, וְהֶם גְּדֵלִים מֵאֵלֵיהֶן; וְאִלּוּ קְצָצָן עַתָּה כִּשְׁהֶן קְטַנִּים, לֹא הָיוּ בָּאִים אֲחֵרִים תַּחְתֵּיהֶן.&nbsp; וְכֵן כָּל כַּיּוֹצֶא בְּזֶה, מִדָּבָר שְׁאֵין בּוֹ הֶפְסֵד וְלֹא חֶסְרוֹן עַל הַמּוֹכֵר.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק י</h2>

<p><b>י,א</b>&nbsp;&nbsp;כְּשֵׁם שֶׁמֻּתָּר לַמּוֹכֵר לִפְסֹק עַל שַׁעַר שֶׁבַּשּׁוּק--כָּךְ מֻתָּר לִלְווֹת הַפֵּרוֹת סְתָם, וּפוֹרְעִין אוֹתָן סְתָם בְּלֹא קְבִיעַת זְמָן עַל שַׁעַר שֶׁבַּשּׁוּק.&nbsp; כֵּיצַד:&nbsp; הָיָה הַשַּׁעַר קָבוּעַ וְיָדוּעַ לִשְׁנֵיהֶם, וְלָוָה מֵחֲבֵרוֹ עֶשֶׂר סְאִין--חַיָּב לְהַחְזִיר לוֹ עֶשֶׂר סְאִין, אַף עַל פִּי שֶׁהוּקְרוּ הַחִטִּים:&nbsp; שֶׁהֲרֵי כְּשֶׁלָּוָה מִמֶּנּוּ, הָיָה הַשַּׁעַר יָדוּעַ; וְאִלּוּ רָצָה--הָיָה קוֹנֶה וּמַחְזִיר לוֹ, שֶׁהֲרֵי לֹא קָבַע לוֹ זְמָן.</p>

<p><b>י,ב</b>&nbsp;&nbsp;הָיָה לוֹ מֵאוֹתוֹ הַמִּין שֶׁלָּוָה--הֲרֵי זֶה מֻתָּר לִלְווֹת סְתָם בְּלֹא קְבִיעַת זְמָן, וּפוֹרֵעַ סְתָם:&nbsp; אַף עַל פִּי שֶׁעֲדַיִן לֹא יָצָא הַשַּׁעַר.&nbsp; וְאַפִלּוּ הָיְתָה לוֹ סְאָה אַחַת, לוֹוֶה עָלֶיהָ כַּמָּה סְאִין; הָיְתָה לוֹ טִפָּה אַחַת שֶׁלְּשֶׁמֶן אוֹ יַיִן, לוֹוֶה עָלֶיהָ כַּמָּה גִּרְבֵּי יַיִן וְשֶׁמֶן.</p>

<p><b>י,ג</b>&nbsp;&nbsp;לֹא הָיָה לוֹ מֵאוֹתוֹ הַמִּין כְּלוּם, וְלֹא נִקְבַּע שַׁעַר הַשּׁוּק עֲדַיִן, אוֹ שֶׁלֹּא יָדְעוּ בַּשַּׁעַר שֶׁבַּשּׁוּק--הֲרֵי זֶה אָסוּר לִלְווֹת סְאָה בִּסְאָה.&nbsp; וְכֵן בִּשְׁאָר הַפֵּרוֹת--לֹא יִלְוֶה אוֹתָן, עַד שֶׁיַּעֲשֶׂה אוֹתָן דָּמִים.&nbsp; וְאִם לָוָה, וְלֹא עָשָׂה אוֹתָן דָּמִים, וְהוּזְלוּ--מַחְזִיר לוֹ פֵּרוֹת בַּמִּדָּה שֶׁלָּוָה מִמֶּנּוּ, אוֹ כַּמִּשְׁקָל; וְאִם הוּקְרוּ, נוֹטֵל דָּמִים שֶׁהָיוּ שׁוֹוִין בְּשָׁעַת הַהַלְוָאָה.</p>

<p><b>י,ד</b>&nbsp;&nbsp;אַף עַל פִּי שֶׁיֵּשׁ לוֹ מֵאוֹתוֹ הַמִּין, אוֹ שֶׁהָיָה הַשַּׁעַר קָבוּעַ בַּשּׁוּק--הֲרֵי זֶה אָסוּר לִלְווֹת פֵּרוֹת בְּפֵרוֹת, עַד זְמָן קָבוּעַ; אֵלָא לוֹוֶה סְתָם, וּפוֹרֵעַ בְּאֵיזֶה זְמָן שֶׁיִּפְרַע.</p>

<p><b>י,ה</b>&nbsp;&nbsp;[ג] לֹא יֹאמַר אָדָם לַחֲבֵרוֹ הַלְוֵנִי כּוֹר חִטִּים, וַאֲנִי מַחְזִיר לָךְ כּוֹר לַגֹּרֶן; אֵלָא אוֹמֵר לוֹ הַלְוֵנִי עַד שֶׁיָּבוֹא בְּנִי, אוֹ עַד שֶׁאֶמְצָא הַמַּפְתֵּחַ.</p>

<p><b>י,ו</b>&nbsp;&nbsp;[ד] לָוָה פֵּרוֹת עַד זְמָן קָבוּעַ--אִם הוּזְלוּ, מַחְזִיר לוֹ פֵּרוֹת בַּזְּמָן שֶׁקָּבַע; וְאִם הוּקְרוּ, נוֹתֵן לוֹ דָּמִים שֶׁהָיוּ שׁוֹוִין בְּשָׁעַת הַהַלְוָאָה.</p>

<p><b>י,ז</b>&nbsp;&nbsp;[ה] מַלְוֶה אָדָם אֶת אֲרִיסָיו חִטִּים בְּחִטִּים לְזֶרַע, בֵּין קֹדֶם שֶׁיָּרַד הָאָרִיס לַשָּׂדֶה בֵּין אַחַר שֶׁיָּרַד.&nbsp; בַּמֶּה דְּבָרִים אֲמוּרִים, בִּמְקוֹם שֶׁנָּהֲגוּ שֶׁיִּתֵּן הָאָרִיס אֶת הַזֶּרַע, שֶׁהֲרֵי בְּיַד בַּעַל הַקַּרְקָע לְסַלְּקוֹ, כָּל זְמָן שֶׁלֹּא נָתַן.&nbsp; אֲבָל בִּמְקוֹם שֶׁדֶּרֶךְ בַּעַל הַקַּרְקָע לִתֵּן אֶת הַזֶּרַע--אִם עֲדַיִן לֹא יָרַד הָאָרִיס, הֲרֵי זֶה מֻתָּר לְהַלְווֹתוֹ חִטִּים בְּחִטִּים:&nbsp; שֶׁעֲדַיִן יֵשׁ לוֹ לְסַלְּקוֹ; נִמְצָא בְּעֵת שֶׁיָּרַד לַשָּׂדֶה, יָרַד עַל דַּעַת שֶׁיַּחְזִיר לוֹ חִטִּים שֶׁהִלְוָהוּ.&nbsp; אֲבָל אַחַר שֶׁיָּרַד לַשָּׂדֶה--הוֹאִיל וְאֵינוּ יָכוֹל לְסַלְּקוֹ--הֲרֵי הוּא כְּכָל אָדָם, וְאָסוּר לְהַלְווֹתוֹ חִטִּים בְּחִטִּים לְזֶרַע; אֲבָל מַלְוֵהוּ סְתָם, עַל שַׁעַר שֶׁבַּשּׁוּק.</p>

<p><b>י,ח</b>&nbsp;&nbsp;[ו] מִי שֶׁהָיָה נוֹשֶׁה בַּחֲבֵרוֹ מָעוֹת, וְאָמַר לוֹ תֶּן לִי מָעוֹתַי שֶׁאֲנִי רוֹצֶה לִקַּח בָּהֶן חִטִּים.&nbsp; אָמַר לוֹ צֵא וַעֲשֵׂה אוֹתָן עָלַי כַּשַּׁעַר שֶׁלְּעַכְשָׁו, וְיִהְיֶה לָךְ אֶצְלִי חִטִּים בְּהַלְוָאָה--אִם יֵשׁ לוֹ חִטִּים כְּשֵׁעוּר מָעוֹתָיו, מֻתָּר; וְאִם אֵין לוֹ אוֹתוֹ הַמִּין, הֲרֵי זֶה אָסוּר:&nbsp; שֶׁלֹּא אָמְרוּ חֲכָמִים שֶׁמֻּתָּר לִפְסֹק עַל שַׁעַר שֶׁבַּשּׁוּק, אַף עַל פִּי שְׁאֵין לוֹ כְּלוּם מֵאוֹתוֹ הַמִּין, אֵלָא בְּנוֹתֵן מָעוֹתָיו לִקְנוֹת בָּהֶן; אֲבָל הָרוֹצֶה לְהַעְמִיד הַלְוָאָתוֹ עַל גַּב הַפֵּרוֹת--אָסוּר, עַד שֶׁיִּהְיוּ לוֹ פֵּרוֹת.</p>

<p><b>י,ט</b>&nbsp;&nbsp;הָיָה לַלּוֹוֶה חִטִּים, וְעָשָׂה הַלְוָאָתוֹ עָלָיו חִטִּים, וּבָא אַחַר זְמָן וְאָמַר לוֹ תֶּן לִי חִטַּי, שֶׁאֲנִי רוֹצֶה לְמָכְרָן וְלִקַּח בִּדְמֵיהֶן יַיִן, אָמַר לוֹ צֵא וַעֲשֵׂה אוֹתָן עָלַי יַיִן, כַּשַּׁעַר שֶׁבַּשּׁוּק עַתָּה--אִם יֵשׁ לוֹ יַיִן, הֲרֵי זֶה מֻתָּר וְנַעֲשָׂת הַלְוָאָתוֹ אֶצְלוֹ יַיִן; וְאִם אֵין לוֹ יַיִן, אָסוּר.</p>

<p><b>י,י</b>&nbsp;&nbsp;הֲרֵי שֶׁלֹּא הָיָה לוֹ, וְעָבַר וְהִחְזִיר הַהַלְוָאָה פֵּרוֹת--אַף עַל פִּי שֶׁקָּנָה פֵּרוֹת אַחַר כָּךְ--אֵינוּ חַיָּב לִתֵּן לוֹ פֵּרוֹת, אֵלָא נוֹתֵן לוֹ מָעוֹת שֶׁהִלְוָהוּ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יא</h2>

<p><b>יא,א</b>&nbsp;&nbsp;הַמַּלְוֶה אֶת חֲבֵרוֹ בִּפְנֵי עֵדִים, אוֹ שֶׁאָמַר לָעֵדִים הֱיוּ עָלַי עֵדִים שֶׁאֲנִי חַיָּב לְזֶה מָנֶה, אוֹ אַתֶּם עֵדַי שֶׁאֲנִי חַיָּב לְזֶה מָנֶה--זוֹ הִיא הַנִּקְרֵאת מַלְוָה עַל פֶּה, וְאֵינוּ צָרִיךְ לְפָרְעוֹ בְּעֵדִים; לְפִיכָּךְ אִם טָעַן אַחַר כָּךְ וְאָמַר פָּרַעְתִּי--נִשְׁבָּע הֶסֵּת, וְנִפְטָר.</p>

<p><b>יא,ב</b>&nbsp;&nbsp;אֲבָל הַמַּלְוֶה אֶת חֲבֵרוֹ בַּשְּׁטָר, צָרִיךְ לְפָרְעוֹ בְּעֵדִים; לְפִיכָּךְ אִם טָעַן וְאָמַר פָּרַעְתִּי שְׁטָר זֶה, אֵינוּ נֶאֱמָן, אֵלָא אוֹמְרִים לוֹ אוֹ הָבֵא עֵדִים, אוֹ עֲמֹד וְשַׁלַּם לוֹ חוֹבוֹ.</p>

<p><b>יא,ג</b>&nbsp;&nbsp;לְפִיכָּךְ הָאוֹמֵר לָעֵדִים, הֱיוּ עָלַי עֵדִים שֶׁאֲנִי חַיָּב לְזֶה מָנֶה--אֵין כּוֹתְבִין עֵדוּתָן וְנוֹתְנִין לַמַּלְוֶה:&nbsp; שֶׁלֹּא יַחְזִירוּ עֵדוּת עַל פֶּה מַלְוָה בַּשְּׁטָר, עַד שֶׁיֹּאמַר לָהֶן הַלּוֹוֶה כִּתְבוּ שְׁטָר וְחִתְמוּ בּוֹ וּתְנוּ לוֹ.&nbsp; וְאַף עַל פִּי שֶׁאָמַר לָהֶן כָּךְ, צְרִיכִין לְהִמָּלֵךְ בּוֹ אַחַר שֶׁחָתְמוּ בַּשְּׁטָר, וְאַחַר כָּךְ נוֹתְנִין הַשְּׁטָר בְּיַד הַמַּלְוֶה.</p>

<p><b>יא,ד</b>&nbsp;&nbsp;קָנוּ מִיָּדוֹ שְׁהוּא חַיָּב לוֹ מָנֶה--הֲרֵי אֵלּוּ כּוֹתְבִין וְנוֹתְנִין, אַף עַל פִּי שֶׁלֹּא אָמַר לָהֶן כְּתֹבוּ:&nbsp; שֶׁסְּתָם קִנְיָן לִכְתִיבָה עוֹמֵד, וְאֵינָן צְרִיכִין לְהִמָּלֵךְ בּוֹ.</p>

<p><b>יא,ה</b>&nbsp;&nbsp;[ב] לוֹוֶה שֶׁכָּתַב שְׁטָר בִּכְתָב יָדוֹ, וְהֵעִיד בּוֹ עֵדִים וּנְתָנוֹ לַמַּלְוֶה--הֲרֵי זֶה שְׁטָר כָּשֵׁר.&nbsp; וְכֵן אִם כָּתַב שְׁטָר, אַף עַל פִּי שְׁאֵין בּוֹ עֵדִים, וּנְתָנוֹ לַמַּלְוֶה בִּפְנֵי עֵדִים--הֲרֵי זוֹ מַלְוָה בַּשְּׁטָר:&nbsp; וְהוּא שֶׁיִּהְיֶה כְּתָב שְׁאֵינוּ יָכוֹל לְהִזְדַּיַּף, וְיִקְרְאוּ אוֹתוֹ הָעֵדִים שֶׁנִּמְסַר בִּפְנֵיהֶם.&nbsp; וְיֵשׁ מִן הַגְּאוֹנִים שֶׁהוֹרָה שֶׁצָּרִיךְ לוֹמַר לָעֵדִים שֶׁמָּסְרוּ בִּפְנֵיהֶם, חִתְמוּ וְהָעִידוּ שֶׁנִּמְסַר בִּפְנֵיכֶם.</p>

<p><b>יא,ו</b>&nbsp;&nbsp;[ג] הוֹצִיא עָלָיו כְּתָב יָדוֹ שְׁהוּא חַיָּב לוֹ, וְאֵין שָׁם עֵדִים--אַף עַל פִּי שֶׁהֻחְזַק כְּתָב יָדוֹ בְּבֵית דִּין, הֲרֵי זֶה כְּמַלְוָה עַל פֶּה לְכָל דָּבָר.&nbsp; וְאִם טָעַן שֶׁפָּרַע--נִשְׁבָּע הֶסֵּת, וְנִפְטָר; וְאֵינוּ גּוֹבֶה בִּכְתָב זֶה--לֹא מִן הַיּוֹרֵשׁ, וְלֹא מִן הַלָּקוֹחוֹת.</p>

<p><b>יא,ז</b>&nbsp;&nbsp;[ד] כָּל מַלְוָה שֶׁבַּשְּׁטָר--גּוֹבֶה אוֹתָהּ מִן הַיּוֹרְשִׁין, וְגוֹבֶה אוֹתָהּ מִן הַלָּקוֹחוֹת, כְּמוֹ שֶׁיִּתְבָּאַר.&nbsp; וּמַלְוָה עַל פֶּה--גּוֹבֶה אוֹתָהּ מִן הַיּוֹרְשִׁין, וְאֵינוּ גּוֹבֶה אוֹתָהּ מִן הַלָּקוֹחוֹת:&nbsp; לְפִי שְׁאֵין לָהּ קוֹל, לְפִיכָּךְ לֹא יִטְרֹף בָּהּ.&nbsp; אֲבָל מַלְוָה שֶׁבַּשְּׁטָר, קוֹל יֵשׁ לָהּ; וְהַלּוֹקֵחַ הִפְסִיד עַל עַצְמוֹ, שֶׁלֹּא שָׁאַל עַד שֶׁיָּדַע שֶׁנְּכָסָיו שֶׁלְּזֶה מְשֻׁעְבָּדִין בַּמַּלְוָה שֶׁעָלָיו, שֶׁכָּל נִכְסֵי הַלּוֹוֶה תַּחַת שִׁעְבּוּד הַמַּלְוָה, מִן הַתּוֹרָה.</p>

<p><b>יא,ח</b>&nbsp;&nbsp;[ה] הַמּוֹכֵר שָׂדֵהוּ בְּעֵדִים, וְיָצַאת מִתַּחַת יְדֵי הַלּוֹקֵחַ--אַף עַל פִּי שְׁאֵין שָׁם שְׁטָר בְּיַד הַלּוֹקֵחַ, הֲרֵי זֶה חוֹזֵר וְטוֹרֵף מִנְּכָסִים מְשֻׁעְבָּדִים כְּמוֹ שֶׁיִּתְבָּאַר:&nbsp; שֶׁכָּל הַמּוֹכֵר--בְּפַרְהֶסְיָה מוֹכֵר, וְקוֹל יֵשׁ לוֹ.</p>

<p><b>יא,ט</b>&nbsp;&nbsp;[ו] אֵין הַהַלְוָאָה שֶׁעַל פֵּה נִגְבֵּית מִן הַיּוֹרְשִׁין, אֵלָא בְּאֶחָד מִשְּׁלוֹשָׁה דְּבָרִים אֵלּוּ:&nbsp; כְּשֶׁהַחַיָּב מוֹדֶה בָּהּ, וְצִוָּה בְּחָלְיוֹ שֶׁיֵּשׁ לִפְלוֹנִי עָלָיו חוֹב עֲדַיִן.&nbsp; אוֹ שֶׁהָיְתָה הַהַלְוָאָה לִזְמָן, וְלֹא הִגִּיעַ זְמָן לְפָרְעָהּ; וַחֲזָקָה הִיא שְׁאֵין אָדָם פּוֹרֵעַ בְּתוֹךְ זְמַנּוֹ.&nbsp; אוֹ שֶׁנִּדּוּהוּ עַד שֶׁיִּתֵּן, וּמֵת בְּנִדּוּיוֹ.&nbsp; כָּל אֵלּוּ גּוֹבִין מִן הַיּוֹרֵשׁ, בְּלֹא שְׁבוּעָה.</p>

<p><b>יא,י</b>&nbsp;&nbsp;אֲבָל אִם בָּאוּ עֵדִים שֶׁהָיָה אֲבִיהֶן חַיָּב לְזֶה מָנֶה, אוֹ בְּפָנֵינוּ הִלְוָהוּ--אֵינוּ גּוֹבֶה מִן הַיּוֹרֵשׁ כְּלוּם, שֶׁמֶּא פְּרָעוֹ:&nbsp; שֶׁהַמַּלְוֶה אֶת חֲבֵרוֹ בְּעֵדִים, אֵינוּ צָרִיךְ לְפָרְעוֹ בְּעֵדִים.&nbsp; וְכֵן אִם הוֹצִיא כְּתָב יַד אֲבִיהֶן שְׁהוּא חַיָּב לוֹ--אֵינוּ גּוֹבֶה בּוֹ כְּלוּם, כְּמוֹ שֶׁבֵּאַרְנוּ.</p>

<p><b>יא,יא</b>&nbsp;&nbsp;[ז] לוֹוֶה שְׁאֵין לוֹ מִטַּלְטְלִין וְיֵשׁ לוֹ קַרְקָע--אִם נוֹדַע לְבֵית דִּין שֶׁתָּלָה מָעוֹתָיו בְּיַד אֲחֵרִים, כּוֹפִין אוֹתוֹ לִמְכֹּר וְלִתֵּן לְבַעַל חוֹבוֹ.&nbsp; וְאִם לֹא נוֹדַע לָהֶם דָּבָר זֶה, מַחְרִימִין עַל מִי שֶׁיָּדַע לוֹ מִטַּלְטְלִין אוֹ מִי שֶׁיֵּשׁ לוֹ מִטַּלְטְלִין וְלֹא יְבִיאֵם; וְאַחַר כָּךְ יוֹרְדִין לַבֵּינוֹנִית שֶׁבִּנְכָסָיו, וּמַגְבִּין לְבַעַל חוֹבוֹ כְּמוֹ שֶׁיִּתְבָּאַר.</p>

<p><b>יא,יב</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁנִּפְרָעִין מִן הַלּוֹוֶה עַצְמוֹ.&nbsp; אֲבָל הַבָּא לְהִפָּרַע מִן הַיּוֹרֵשׁ, בֵּין קָטָן בֵּין גָּדוֹל--לֹא יִפָּרַע מִן הַמִּטַּלְטְלִין, אַפִלּוּ הָיוּ מֻפְקָדִין אוֹ מַלְוָה אֵצֶל אֲחֵרִים:&nbsp; שֶׁהַמִּטַּלְטְלִין אֵינָן תַּחַת שִׁעְבּוּד בַּעַל חוֹב מִן הַתּוֹרָה.</p>

<p><b>יא,יג</b>&nbsp;&nbsp;[ח] מִצְוָה עַל הַיְּתוֹמִין לִפְרֹעַ חוֹב אֲבִיהֶן, מִן הַמִּטַּלְטְלִין שֶׁהִנִּיחַ.&nbsp; וְאִם לֹא רָצָה הַיּוֹרֵשׁ לִתֵּן, אֵין כּוֹפִין אוֹתוֹ; וְאִם תָּפַס בַּעַל חוֹב מֵחַיִּים, גּוֹבֶה מֵהֶן.&nbsp; טָעַן שֶׁמֵּחַיִּים תָּפַסְתִּי, וְהַיּוֹרֵשׁ טָעַן שֶׁאַחַר מִיתָה תָּפַס--עַל הַיּוֹרֵשׁ לְהָבִיא רְאָיָה; אוֹ יִשָּׁבַע הַמַּלְוֶה שֶׁכָּךְ וְכָּךְ הוּא חַיָּב לוֹ, וְיָכוֹל לִטְעֹן עַד כְּדֵי דְּמֵיהֶן, וְכוֹלֵל בִּשְׁבוּעָתוֹ שֶׁמֵּחַיִּים תָּפַס.</p>

<p><b>יא,יד</b>&nbsp;&nbsp;הָיוּ הַדְּבָרִים שֶׁתָּפַס שְׁטָרוֹת, וְטָעַן שְׁהֶן מַשְׁכּוֹן בְּיָדוֹ עַל חוֹבוֹ, וְשֶׁמֵּחַיִּים תָּפַס--עַל הַמַּלְוֶה לְהָבִיא רְאָיָה שֶׁמֵּחַיִּים תָּפַס; וְאִם לֹא הֵבִיא רְאָיָה--יַחְזִיר לַיּוֹרְשִׁים, מִפְּנֵי שְׁאֵינוּ טוֹעֵן לִקְנוֹת גּוּפָם אֵלָא לָרְאָיָה שֶׁבָּהֶן.</p>

<p><b>יא,טו</b>&nbsp;&nbsp;[ט] יְתוֹמִים שֶׁגָּבוּ קַרְקָע בַּחוֹב שֶׁהָיָה לַאֲבִיהֶן אֵצֶל אֲחֵרִים--יֵשׁ לְבַעַל חוֹב שֶׁלַּאֲבִיהֶם לַחְזֹר וְלִגְבּוֹת אוֹתָהּ מֵהֶן, שֶׁהֲרֵי קַרְקָע זוֹ שֶׁלַּאֲבִיהֶם הִיא.</p>

<p><b>יא,טז</b>&nbsp;&nbsp;[י] רְאוּבֵן שֶׁמָּכַר שָׂדֶה לְשִׁמְעוֹן בְּאַחְרָיוּת, וְזָקַף שִׁמְעוֹן דְּמֵי הַשָּׂדֶה עָלָיו מַלְוָה לִרְאוּבֵן, וּמֵת רְאוּבֵן, וּבָא בַּעַל חוֹב שֶׁלִּרְאוּבֵן לִטְרֹף מִשִּׁמְעוֹן הַשָּׂדֶה, וּפִיְּסוֹ שִׁמְעוֹן בְּמָעוֹת וְהָלַךְ לוֹ--הַדִּין נוֹתֵן שֶׁיָּבוֹאוּ יוֹרְשֵׁי רְאוּבֵן, וְיִתְבְּעוּ שִׁמְעוֹן בַּמַּלְוָה שֶׁזָּקַף עָלָיו:&nbsp; שֶׁהֲרֵי אֵינָהּ מִשְׁתַּעְבֶּדֶת לְבַעַל חוֹב שֶׁלִּרְאוּבֵן.&nbsp; לְפִיכָּךְ אִם הָיָה שִׁמְעוֹן פִּקֵּחַ--נוֹתֵן לָהֶן הַקַּרְקָע שֶׁלָּקַח מֵרְאוּבֵן בַּמַּלְוָה שֶׁזָּקַף עַל עַצְמוֹ, וְחוֹזֵר וְטוֹרֵף אוֹתָהּ מֵהֶן מִפְּנֵי הַמָּעוֹת שֶׁנָּתַן לְבַעַל חוֹבוֹ שֶׁלִּרְאוּבֵן כְּדֵי שֶׁלֹּא יִטְרֹף אוֹתָהּ מִמֶּנּוּ:&nbsp; שֶׁהֲרֵי בְּאַחְרָיוּת לְקָחָהּ מֵרְאוּבֵן.</p>

<p><b>יא,יז</b>&nbsp;&nbsp;[יא] כְּבָר תִּקְּנוּ גְּאוֹנִים הָאַחֲרוֹנִים כֻּלָּם, שֶׁיִּהְיֶה בַּעַל חוֹב גּוֹבֶה מִטַּלְטְלִין מִן הַיּוֹרְשִׁין; וְכֵן דָּנִין יִשְׂרָאֵל בְּכָל בֵּית דִּין שֶׁבָּעוֹלָם.&nbsp; אֲבָל בַּמַּעְרָב הָיוּ כּוֹתְבִין בְּשִׁטְרֵי חוֹבוֹת, שֶׁיֵּשׁ לוֹ לִגְבּוֹת מִן הַקַּרְקָע וּמִן הַמִּטַּלְטְלִין, בֵּין בְּחַיָּיו בֵּין אַחַר מוֹתוֹ; וְנִמְצָא גּוֹבֶה עַל תְּנָאי זֶה, יוֹתֵר מִן הַתַּקָּנָה.</p>

<p><b>יא,יח</b>&nbsp;&nbsp;וּסְיָג גָּדוֹל עָשׂוּ בַּדָּבָר--שֶׁמֶּא לֹא יָדַע הַלּוֹוֶה בְּתַקָּנָה זוֹ, וְנִמְצָא מְמוֹן יְתוֹמִים יוֹצֶא שֶׁלֹּא כַּדִּין:&nbsp; שְׁאֵין כּוֹחַ בְּתַקָּנַת אַחֲרוֹנִים לְחַיַּב בָּהּ יְתוֹמִים.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יב</h2>

<p><b>יב,א</b>&nbsp;&nbsp;אֵין נִפְרָעִין מִן הַיּוֹרְשִׁין אֵלָא אִם כֵּן הָיוּ גְּדוֹלִים; אֲבָל יוֹרְשִׁין קְטַנִּים, אֵין נִפְרָעִין מֵהֶן שְׁטָר חוֹב.&nbsp; [ב] אַפִלּוּ הָיָה בּוֹ כָּל תְּנָאי שֶׁבָּעוֹלָם--לֹא יִפָּרַע בּוֹ הַמַּלְוֶה כְּלוּם, עַד שֶׁיִּגְדְּלוּ הַיְּתוֹמִים:&nbsp; שֶׁמֶּא יֵשׁ לָהֶן רְאָיָה שֶׁשּׁוֹבְרִין בָּהּ אֶת הַשְּׁטָר.</p>

<p><b>יב,ב</b>&nbsp;&nbsp;[ג] הָיְתָה הַמַּלְוָה רִבִּית שֶׁלַּגּוֹי, שֶׁהֲרֵי הָרִבִּית אוֹכֶלֶת בְּנִכְסֵיהֶן--מַעְמִידִין לָהֶם אַפְטְרוּפוֹס, וְנִזְקָקִין בֵּית דִּין לְנִכְסֵיהֶן, וּמוֹכְרִין וּפוֹרְעִין הַחוֹב.&nbsp; וְכֵן אִשָּׁה שֶׁתָּבְעָה כְּתֻבָּתָהּ, בֵּין אַלְמָנָה בֵּין גְּרוּשָׁה--מַעְמִידִים לָהֶם אַפְטְרוּפוֹס, וְנִזְקָקִין מִשּׁוֹם חֵן הָאִשָּׁה, כְּדֵי שֶׁיִּהְיֶה לָהּ כְּלוּם, שֶׁתִּנָּשֵׂא בּוֹ לְאַחֵר.&nbsp; לְפִיכָּךְ אִם קָפְצָה הָאִשָּׁה וְנִשֵּׂאת, וְאַחַר כָּךְ בָּאָה לִתְבֹּעַ כְּתֻבָּתָהּ מִנִּכְסֵי יְתוֹמִים--אֵין נִזְקָקִין לָהּ, עַד שֶׁיִּגְדְּלוּ הַיְּתוֹמִים:&nbsp; שֶׁהֲרֵי אֵין לָהּ מְזוֹנוֹת, וַהֲרֵי נִשֵּׂאת.</p>

<p><b>יב,ג</b>&nbsp;&nbsp;[ד] הוֹרוּ מִקְצַת הַגְּאוֹנִים, שְׁאִם הָיוּ הַנְּכָסִים כְּנֶגֶד הַכְּתֻבָּה בִּלְבָד, אוֹ פְּחוּתִין מִמֶּנָּה--אֵין נִזְקָקִין לָהֶן, שֶׁהֲרֵי אֵין כָּאן זְכוּת לַיְּתוֹמִים:&nbsp; שֶׁלֹּא אָמְרוּ נִזְקָקִין לְנִכְסֵי יְתוֹמִים לְהִפָּרַע מֵהֶן הַכְּתֻבָּה, אֵלָא כְּדֵי שֶׁלֹּא יִפְחֲתוּ הַנְּכָסִים מִן הַמְּזוֹנוֹת; וְזֹאת הוֹאִיל וְהִיא נוֹטֶלֶת הַכֹּל, מַה זְכוּת יֵשׁ לַיְּתוֹמִים הַקְּטַנִּים בְּדָבָר זֶה, עַד שֶׁנִּזְקָקִין לָהֶן, וְלֹא חָשׁוּ לְחֵן הָאִשָּׁה.</p>

<p><b>יב,ד</b>&nbsp;&nbsp;[ה] צִוָּה הַמּוֹרִישָׁן וְאָמַר תְּנוּ מָנֶה לִפְלוֹנִי, אוֹ תְּנוּ שָׂדֶה לִפְלוֹנִי--נִזְקָקִין, אַחַר שֶׁמַּעְמִידִין לָהֶן אַפְטְרוּפוֹס לִטְעֹן טְעָנָתָם.&nbsp; אָמַר תְּנוּ מָנֶה זֶה לִפְלוֹנִי, אוֹ שָׂדֶה זוֹ לִפְלוֹנִי--נוֹתְנִין, וְאֵין צְרִיכִים לְהַעְמִיד לָהֶן אַפְטְרוּפוֹס.</p>

<p><b>יב,ה</b>&nbsp;&nbsp;[ו] נִמְצֵאת קַרְקָע שְׁאֵינָהּ שֶׁלָּהֶן, אֵלָא טָעַן הַטּוֹעֵן שְׁהִיא גָּזֵל בְּיַד מוֹרִישָׁן--נִזְקָקִין לָהֶן, וּמַעְמִידִים לָהֶן אַפְטְרוּפוֹס לִטְעֹן וְלָדוּן; וְאִם נִמְצֵאת גְּזוּלָה, מַחְזִירִים אוֹתָהּ לִבְעָלֶיהָ.</p>

<p><b>יב,ו</b>&nbsp;&nbsp;וְכֵן קָטָן שֶׁתָּקַף בַּעֲבָדָיו, וְיָרַד לְתוֹךְ שְׂדֵה חֲבֵרוֹ וּכְבָשָׁהּ--אֵין אוֹמְרִין נַמְתִּין לוֹ עַד שֶׁיַּגְדִּיל, אֵלָא מוֹצִיאִין אוֹתָהּ מִיָּדוֹ; וְלִכְשֶׁיַּגְדִּיל--אִם יֵשׁ לוֹ עֵדִים, יָבִיא עֵדָיו.</p>

<p><b>יב,ז</b>&nbsp;&nbsp;קַרְקָע שְׁהִיא בְּחֶזְקַת קְטַנִּים, וּבָא אַחֵר וְטָעַן שְׁהִיא לְקוּחָה לוֹ מִמּוֹרִישָׁן, וְיֵשׁ לוֹ עֵדִים שֶׁהִחְזִיק בָּהּ וַאֲכָלָהּ שְׁנֵי חֲזָקָה בְּחַיֵּי אֲבִיהֶן--אֵין מוֹצִיאִין אוֹתָהּ מִיָּדָן, עַד שֶׁיַּגְדִּילוּ:&nbsp; שְׁאֵין מְקַבְּלִין עֵדִים שֶׁלֹּא בִּפְנֵי בַּעַל דִּין, וְהַקָּטָן כְּאִלּוּ אֵינוּ עוֹמֵד כָּאן הוּא חָשׁוּב.&nbsp; אֲבָל אִם הוֹצִיא שְׁטָר שְׁהִיא לְקוּחָה בְּיָדוֹ--הֲרֵי זֶה מְקַיֵּם אֶת הַשְּׁטָר, וּמוֹצִיאִין אוֹתָהּ מִיָּדָן אַחַר שֶׁמַּעְמִידִים לָהֶם אַפְטְרוּפוֹס.</p>

<p><b>יב,ח</b>&nbsp;&nbsp;כְּשֶׁנִּזְקָקִין בֵּית דִּין לְנִכְסֵי יְתוֹמִים לִמְכֹּר--שָׁמִין אֶת הַקַּרְקָע, וְאַחַר כָּךְ מוֹכְרִין.&nbsp; וּמַכְרִיזִין עָלֶיהָ שְׁלוֹשִׁים יוֹם רְצוּפִין, אוֹ שִׁשִּׁים יוֹם שֵׁנִי וַחֲמִישִׁי; וּמַכְרִיזִים בַּבֹּקֶר וּבָעֶרֶב, בְּשָׁעַת הַכְנָסַת פּוֹעֲלִים וּבְשָׁעַת הוֹצָאַת פּוֹעֲלִין.&nbsp; וְכָל מִי שֶׁרוֹצֶה לִקְנוֹת, יוֹלִיךְ הַפּוֹעֲלִין לְבַקַּר לוֹ.&nbsp; וּבְעֵת שֶׁמַּכְרִיזִין, מְסַיְּמִין אֶת הַשָּׂדֶה בִּמְצָרֵיהָ, וּמוֹדִיעִין כַּמָּה הִיא יָפָה, וּבְכַמָּה הִיא שׁוּמָה, וּמִפְּנֵי מַה רוֹצִים לְמָכְרָהּ, אִם לְהַגְבּוֹת לְבַעַל חוֹב אוֹ לִכְתֻבַּת אִשָּׁה:&nbsp; לְפִי שֶׁיֵּשׁ מִי שֶׁרוֹצֶה לִתֵּן לְבַעַל חוֹב, וְיֵשׁ מִי שֶׁרוֹצֶה לְהַגְבּוֹת לָאִשָּׁה.</p>

<p><b>יב,ט</b>&nbsp;&nbsp;כְּשֶׁכּוֹתְבִין הָאַדְרַכְתָּא עַל נִכְסֵי יְתוֹמִים, בֵּין גְּדוֹלִים בֵּין קְטַנִּים, כּוֹתְבִין בָּהּ, וְהִכַּרְנוּ שֶׁהַנְּכָסִים הָאֵלּוּ הֶן שֶׁלִּפְלוֹנִי הַמֵּת.&nbsp; וְאִם לֹא כָתְבוּ כָּךְ, הֲרֵי הָאַדְרַכְתָּא פְּסוּלָה; וְאֵין אוֹכְלִין בָּהּ פֵּרוֹת, אַפִלּוּ מֵאַחַר שֶׁשָּׁלְמוּ הַהַכְרָזוֹת.</p>

<p><b>יב,י</b>&nbsp;&nbsp;בֵּית דִּין שֶׁמָּכְרוּ שֶׁלֹּא בְּהַכְרָזָה--נַעֲשׂוּ כְּמִי שֶׁטָּעָה בִּדְבַר מִשְׁנָה, וְחוֹזְרִים וּמוֹכְרִין בְּהַכְרָזָה.&nbsp; וּבֵית דִּין שֶׁמָּכְרוּ, הָאַחְרָיוּת עַל הַיְּתוֹמִים.&nbsp; [יא] וּבֵית דִּין שֶׁהִכְרִיזוּ כָּרָאוּי, וּבָדְקוּ יָפֶה יָפֶה, וְדִקְדְּקוּ בַּשּׁוּמָה--אַף עַל פִּי שֶׁטָּעוּ וּמָכְרוּ שׁוֹוֶה מָנֶה בְּמָאתַיִם, אוֹ מָאתַיִם בְּמָנֶה--הֲרֵי מִכְרָן קַיָּם.</p>

<p><b>יב,יא</b>&nbsp;&nbsp;אֲבָל אִם לֹא בָדְקוּ בַּשּׁוּמָה, וְלֹא כָתְבוּ אִגֶּרֶת בִּקֹּרֶת, שְׁהִיא דִּקְדּוּק הַשּׁוּמָה וְהַהַכְרָזָה, וְטָעוּ וְהוֹתִירוּ שְׁתוּת אוֹ פָּחֲתוּ שְׁתוּת--מִכְרָן בָּטֵל; פָּחוּת מִשְּׁתוּת, מִכְרָן קַיָּם.</p>

<p><b>יב,יב</b>&nbsp;&nbsp;וְכֵן אִם מָכְרוּ הַקַּרְקָע בְּעֵת שְׁאֵינָן צְרִיכִין לְהַכְרִיז עָלֶיהָ, וְטָעוּ וּפָחֲתוּ שְׁתוּת אוֹ הוֹתִירוּ שְׁתוּת--מִכְרָן בָּטֵל, אַף עַל פִּי שֶׁהִכְרִיזוּ.&nbsp; פָּחוּת מִשְּׁתוּת--מִכְרָן קַיָּם, אַף עַל פִּי שֶׁלֹּא הִכְרִיזוּ:&nbsp; שְׁאֵין צְרִיכִין הַכְרָזָה בְּאוֹתָהּ הָעֵת.</p>

<p><b>יב,יג</b>&nbsp;&nbsp;וְזוֹ הִיא הָעֵת שְׁאֵין צְרִיכִין הַכְרָזָה:&nbsp; בְּעֵת שֶׁיִּמְכְּרוּ קַרְקָע לִקְבוּרָה, אוֹ לִמְזוֹן הָאִשָּׁה וְהַבָּנוֹת, אוֹ לִתֵּן מְנָת הַמֶּלֶךְ--אֵין צְרִיכִין הַכְרָזָה, לְפִי שֶׁהַדָּבָר נָחוּץ.</p>

<p><b>יב,יד</b>&nbsp;&nbsp;וְכֵן בֵּית דִּין שֶׁמָּכְרוּ דְּבָרִים שְׁאֵינָן צְרִיכִין הַכְרָזָה, וְטָעוּ בִּשְׁתוּת--מִכְרָן בָּטֵל; פָּחוּת מִשְּׁתוּת, מִכְרָן קַיָּם.&nbsp; וְאֵלּוּ הֶן הַדְּבָרִים שְׁאֵין מַכְרִיזִין עֲלֵיהֶם--הָעֲבָדִים, וְהַשְּׁטָרוֹת, וְהַמִּטַּלְטְלִין:&nbsp; הָעֲבָדִים, שֶׁמֶּא יִשְׁמְעוּ וְיִבְרְחוּ; וְהַשְּׁטָרוֹת וְהַמִּטַּלְטְלִין, שֶׁמֶּא יִגָּנְבוּ.&nbsp; לְפִיכָּךְ שָׁמִין אוֹתָן בְּבֵית דִּין, וּמוֹכְרִין אוֹתָן מִיָּד.&nbsp; וְאִם הַשּׁוּק קָרוֹב לַמְּדִינָה, מוֹלִיכִין אוֹתָן לַשּׁוּק.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יג</h2>

<p><b>יג,א</b>&nbsp;&nbsp;מַלְוֶה שֶׁבָּא לְהִפָּרַע בַּשְּׁטָר שֶׁבְּיָדוֹ, שֶׁלֹּא בִּפְנֵי לוֹוֶה--אִם יְכוּלִין בֵּית דִּין לִשְׁלֹחַ אֵלָיו וּלְהוֹדִיעוֹ, עַד שֶׁיַּעֲמֹד עִמּוֹ בַּדִּין--שׁוֹלְחִין וּמוֹדִיעִין לוֹ.&nbsp; וְאִם אֵי אִפְשָׁר לְהוֹדִיעוֹ בִּמְהֵרָה--אוֹמְרִים לַמַּלְוֶה שֶׁיִּשָּׁבַע וְיִטֹּל מִנְּכָסָיו, בֵּין מִן הַקַּרְקָע בֵּין מִן הַמִּטַּלְטְלִים; וְאֵין חוֹשְׁשִׁין לְשׁוֹבָר.</p>

<p><b>יג,ב</b>&nbsp;&nbsp;וְדִין זֶה תַּקָּנַת חֲכָמִים הוּא, כְּדֵי שֶׁלֹּא יְהֶא כָּל אֶחָד וְאֶחָד נוֹטֵל מָעוֹתָיו שֶׁלַּחֲבֵרוֹ וְהוֹלֵךְ וְיוֹשֵׁב לוֹ בִּמְדִינָה אַחֶרֶת; וְנִמְצֵאת נוֹעֵל דֶּלֶת בִּפְנֵי לוֹוִין.</p>

<p><b>יג,ג</b>&nbsp;&nbsp;[ב] שָׁלוֹשׁ רְאָיוֹת צָרִיךְ לְהָבִיא לְבֵית דִּין, וְאַחַר כָּךְ יִפָּרַע שֶׁלֹּא בְּפָנָיו:&nbsp; רְאָיָה רִאשׁוֹנָה, לְקַיַּם הַשְּׁטָר שֶׁבְּיָדוֹ; רְאָיָה שְׁנִיָּה, שֶׁבַּעַל חוֹבוֹ בִּמְדִינָה אַחֶרֶת וְאֵינוּ מָצוּי בְּכָאן לַעֲמֹד עִמּוֹ בַּדִּין; רְאָיָה שְׁלִישִׁית, שֶׁאֵלּוּ הַנְּכָסִים שֶׁלִּפְלוֹנִי הַלּוֹוֶה הֶם.</p>

<p><b>יג,ד</b>&nbsp;&nbsp;[ג] מַלְוֶה שֶׁבָּא לְבֵית דִּין, וְהֵבִיא מַשְׁכּוֹן בְּיָדוֹ, וְאָמַר זֶה מַשְׁכּוֹנוֹ שֶׁלִּפְלוֹנִי הוּא, וַאֲנִי רוֹצֶה לְמָכְרוֹ וּלְהִפָּרַע חוֹבִי--אֵין בֵּית דִּין נִזְקָקִין לוֹ, עַד שֶׁיָּבוֹא לוֹוֶה וְיִטְעֹן:&nbsp; שְׁאִם רָצָה לוֹמַר לָקוּחַ הוּא בְּיָדִי, אוֹמֵר.&nbsp; וּמַשִּׂיאִין לוֹ עֵצָה לְמָכְרוֹ בִּפְנֵי עֵדִים, כְּדֵי שֶׁיֵּדַע הַלּוֹוֶה בְּכַמָּה נִמְכָּר.</p>

<p><b>יג,ה</b>&nbsp;&nbsp;וְכֵן הַמַּלְוֶה אֶת חֲבֵרוֹ עַל הַמַּשְׁכּוֹן, וּמֵת הַלּוֹוֶה וְהַמַּלְוֶה, בֵּין שֶׁמֵּת לוֹוֶה תְּחִלָּה, בֵּין שֶׁמֵּת מַלְוֶה--הוֹאִיל וְהוּא נִפְרָע מִמַּה שֶׁתַּחַת יָדוֹ, וְאִלּוּ רָצָה אָמַר לָקוּחַ הוּא בְּיָדִי--הֲרֵי זֶה נִשְׁבָּע בִּנְקִיטַת חֵפֶץ וְנוֹטֵל, כְּדֶרֶךְ כָּל הַנִּשְׁבָּעִין וְנוֹטְלִין.</p>

<p><b>יג,ו</b>&nbsp;&nbsp;וּמִפְּנֵי מַה אֵינוּ נִשְׁבָּע הֶסֵּת:&nbsp; לְפִי שְׁאֵינוּ נִשְׁבָּע עַל עַצְמוֹ שֶׁלַּמַּשְׁכּוֹן, אֵלָא עַל הַמָּמוֹן שֶׁלּוֹקֵחַ; שֶׁאִלּוּ אָמַר עַל עַצְמוֹ שֶׁלְּחֵפֶץ זֶה--אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה--הָיָה נִשְׁבָּע הֶסֵּת וְנִפְטָר.&nbsp; אֲבָל אִם הָיוּ שָׁם עֵדִים שֶׁחֵפֶץ זֶה מַשְׁכּוֹן בְּיָדוֹ, וְלֹא יָדְעוּ עַל כַּמָּה--אֵינוּ יָכוֹל לִטֹּל אֵלָא בִּשְׁבוּעָה.&nbsp; וְהוֹאִיל וְאֵין שָׁם עֵדִים, וְיָכוֹל לוֹמַר שֶׁלִּי הוּא--נֶאֱמָן לוֹמַר יֵשׁ לִי עָלָיו כָּךְ וְכָּךְ.&nbsp; וְכֵן בַּשְּׁבוּעָה עַצְמָהּ שֶׁהָיָה נִשְׁבָּע, אִם הָיוּ שָׁם עֵדִים שְׁהוּא מַשְׁכּוֹן--שְׁאֵין אוֹמְרִין מִגּוֹ לְפָטְרוֹ מִשְּׁבוּעָה אֵלָא לְפָטְרוֹ מִמָּמוֹן, שֶׁלֹּא יַחְזִיר הַמַּשְׁכּוֹן עַד שֶׁיִּטֹּל מַה שֶׁטָּעַן.</p>

<p><b>יג,ז</b>&nbsp;&nbsp;[ד] הַמַּלְוֶה אֶת חֲבֵרוֹ עַל הַמַּשְׁכּוֹן, וְאָבַד אוֹ נִגְנַב בְּלֹא אֹנֶס, שֶׁהֲרֵי הַמַּלְוֶה חַיָּב בִּדְמֵי הַמַּשְׁכּוֹן, כְּמוֹ שֶׁבֵּאַרְנוּ, וְאָמַר הַמַּלְוֶה סֶלַע הִלְוִיתִיךָ עָלָיו, וּשְׁנֵי דֵּינָרִין הָיָה שׁוֹוֶה, וְלוֹוֶה אוֹמֵר סֶלַע הִלְוִיתַנִי עָלָיו, וְסֶלַע הָיָה שׁוֹוֶה--הֲרֵי הַמַּלְוֶה נִשְׁבָּע תְּחִלָּה שְׁבוּעַת הַשּׁוֹמְרִין שְׁאֵינוּ בִּרְשׁוּתוֹ, וְהַלּוֹוֶה נִשְׁבָּע הֶסֵּת שֶׁהָיָה שׁוֹוֶה כְּנֶגֶד הַחוֹב וְנִפְטָר.</p>

<p><b>יג,ח</b>&nbsp;&nbsp;אָמַר הַמַּלְוֶה סֶלַע הִלְוִיתִיךָ עָלָיו, וּשְׁנֵי דֵּינָרִין הָיָה שׁוֹוֶה, וְהַלּוֹוֶה אוֹמֵר סֶלַע הִלְוִיתַנִי עָלָיו, וּשְׁלוֹשָׁה דֵּינָרִין הָיָה שׁוֹוֶה--יִשָּׁבַע הַמַּלְוֶה תְּחִלָּה שְׁאֵינוּ בִּרְשׁוּתוֹ; וְאַחַר כָּךְ יִשָּׁבַע הַלּוֹוֶה כַּמָּה הָיָה שׁוֹוֶה, שֶׁהֲרֵי הוֹדָה בְּמִקְצָת, וִישַׁלַּם הַדֵּינָר.</p>

<p><b>יג,ט</b>&nbsp;&nbsp;אָמַר הַלּוֹוֶה סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה, וְהַמַּלְוֶה אוֹמֵר סֶלַע הִלְויתִיךָ עָלָיו, וְסֶלַע הָיָה שׁוֹוֶה--יִשָּׁבַע הַמַּלְוֶה שְׁאֵינוּ בִּרְשׁוּתוֹ, וְכוֹלֵל בִּשְׁבוּעָתוֹ שֶׁהָיָה הַמַּשְׁכּוֹן כְּנֶגֶד הַחוֹב.</p>

<p><b>יג,י</b>&nbsp;&nbsp;אָמַר הַלּוֹוֶה סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה, וְהַמַּלְוֶה אוֹמֵר סֶלַע הִלְוִיתִיךָ עָלָיו, וַחֲמִשָּׁה דֵּינָרִין הָיָה שׁוֹוֶה--יִשָּׁבַע הַמַּלְוֶה שְׁאֵינוּ בִּרְשׁוּתוֹ; וְיִכְלֹל שֶׁלֹּא הָיָה שׁוֹוֶה יָתֵר עַל חֲמִשָּׁה דֵּינָרִים, וִישַׁלַּם דֵּינָר.</p>

<p><b>יג,יא</b>&nbsp;&nbsp;סֶלַע הִלְוִיתִיךָ עָלָיו, וּשְׁנֵי דֵּינָרִין הָיָה שׁוֹוֶה, וְהַלּוֹוֶה אוֹמֵר אֵינִי יוֹדֵעַ דָּמָיו--יִשָּׁבַע הַמַּלְוֶה שְׁאֵינוּ בִּרְשׁוּתוֹ; וְכוֹלֵל בִּשְׁבוּעָתוֹ שֶׁשְּׁנֵי דֵּינָרִין הָיָה שׁוֹוֶה, וִישַׁלַּם הַלּוֹוֶה שְׁאָר הַחוֹב:&nbsp; שֶׁהֲרֵי הוּא יוֹדֵעַ בַּוַּדַּאי שְׁהוּא חַיָּב לוֹ, וְאֵינוּ יוֹדֵעַ אִם פְּרָעוֹ אִם לֹא פְרָעוֹ.</p>

<p><b>יג,יב</b>&nbsp;&nbsp;סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה, וְהַמַּלְוֶה אוֹמֵר אֵינִי יוֹדֵעַ דָּמָיו--יִשָּׁבַע הַמַּלְוֶה שְׁאֵינוּ בִּרְשׁוּתוֹ; וְיִכְלֹל שְׁאֵינוּ יוֹדֵעַ שֶׁדָּמָיו יָתֵר עַל הַחוֹב אַפִלּוּ פְּרוּטָה אַחַת, וְיִפָּטֵר:&nbsp; שֶׁהֲרֵי לֹא חִיַּב עַצְמוֹ בִּכְלוּם.</p>

<p><b>יג,יג</b>&nbsp;&nbsp;אֲבָל אִם אָמַר הַמַּלְוֶה אֲנִי יוֹדֵעַ שֶׁהָיָה שׁוֹוֶה יָתֵר עַל הַחוֹב, אֲבָל אֵינִי יוֹדֵעַ כַּמָּה--הֲרֵי זֶה מְשַׁלֵּם כָּל מַה שֶׁטָּעַן הַלּוֹוֶה, בְּלֹא שְׁבוּעָה:&nbsp; כְּמִי שֶׁאָמַר חֲמִשִּׁים יֵשׁ לָךְ בְּיָדִי, וַחֲמִשִּׁים אֵינִי יוֹדֵעַ--שְׁהוּא מְחֻיָּב שְׁבוּעָה וְאֵינוּ יָכוֹל לְהִשָּׁבַע, כְּמוֹ שֶׁיִּתְבָּאַר.&nbsp; וְיֵשׁ לוֹ לְהַחְרִים עַל מִי שֶׁטּוֹעֵן שֶׁקֶר.</p>

<p><b>יג,יד</b>&nbsp;&nbsp;[ה] הַמַּלְוֶה אֶת חֲבֵרוֹ, וְקָבַע לוֹ זְמָן לְפָרְעוֹ--אַף עַל פִּי שֶׁלֹּא קָנוּ מִיָּדוֹ, אֵינוּ יָכוֹל לְתָבְעוֹ עַד סוֹף הַזְּמָן:&nbsp; בֵּין בְּמַלְוָה עַל פֶּה, בֵּין בְּמַלְוָה בַּשְּׁטָר, בֵּין שֶׁהִלְוָהוּ עַל הַמַּשְׁכּוֹן, בֵּין שֶׁמֵּת לוֹוֶה, בֵּין שֶׁמֵּת מַלְוֶה.&nbsp; וּסְתָם מַלְוָה--שְׁלוֹשִׁים יוֹם, בֵּין בַּשְּׁטָר בֵּין עַל פֶּה בֵּין עַל הַמַּשְׁכּוֹן.&nbsp; וְאִם הִתְנָה שֶׁיִּתְבַּע בְּכָל זְמָן שֶׁיִּרְצֶה--יֵשׁ לוֹ לְתָבְעוֹ בְּיוֹמוֹ, שֶׁתְּנָאי מָמוֹן הוּא.</p>

<p><b>יג,טו</b>&nbsp;&nbsp;[ו] טָעַן הַמַּלְוֶה וְאָמַר הַיּוֹם סוֹף הַזְּמָן שֶׁקָּבַעְתִּי, וְהַלּוֹוֶה אוֹמֵר עַד עֲשָׂרָה יָמִים קָבַעְתָּ--הַלּוֹוֶה נִשְׁבָּע הֶסֵּת.&nbsp; וְאִם הָיָה שָׁם עֵד אֶחָד שֶׁהַיּוֹם סוֹף זְמַנּוֹ--הֲרֵי זֶה נִשְׁבָּע שְׁבוּעַת הַתּוֹרָה, כִּשְׁאָר הַטְּעָנוֹת.&nbsp; זֶה אוֹמֵר חֲמִשָּׁה יָמִים נִשְׁאָר מִן הַזְּמָן, וְזֶה אוֹמֵר עֲשָׂרָה--אוֹמְרִים לַמַּלְוֶה הַמְתֵּן עַד סוֹף הַחֲמִשָּׁה, וְיִשָּׁבַע הֶסֵּת שֶׁנִּשְׁאָר עוֹד חֲמִשָּׁה יָמִים.</p>

<p><b>יג,טז</b>&nbsp;&nbsp;[ז] הָיְתָה הַמַּלְוָה בַּשְּׁטָר, וְטָעַן הַלּוֹוֶה שֶׁזְּמָן קָבַעְתָּ לִי--יֵרָאֶה לִי שֶׁיִּשָּׁבַע בַּעַל הַחוֹב הֶסֵּת שֶׁלֹּא קָבַע לוֹ זְמָן, וְיִטֹּל מִיָּד.</p>

<p><b>יג,יז</b>&nbsp;&nbsp;[ח] הַמַּלְוָה נִתְּנָה לִתָּבַע בְּכָל מָקוֹם.&nbsp; כֵּיצַד:&nbsp; הַמַּלְוֶה אֶת חֲבֵרוֹ בַּיִּשּׁוּב, וּתְבָעוֹ בַּמִּדְבָּר--אֵינוּ יָכוֹל לִדְחוֹתוֹ, אֵלָא חַיָּב לִפְרֹעַ לוֹ בְּכָל מָקוֹם שֶׁיִּתְבְּעֶנּוּ.&nbsp; בָּא הַלּוֹוֶה לְפָרְעוֹ בַּמִּדְבָּר, הָרְשׁוּת בְּיַד הַמַּלְוֶה:&nbsp; אִם רָצָה, מְקַבֵּל; וְאִם רָצָה, אוֹמֵר לוֹ אֵינִי נִפְרָע אֵלָא בַּיִּשּׁוּב כְּדֶרֶךְ שֶׁנָּתַתִּי לָךְ, וַהֲרֵי הֶן בִּרְשׁוּתוֹ, עַד שֶׁיִּפְרְעֶנּוּ בַּיִּשּׁוּב.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יד</h2>

<p><b>יד,א</b>&nbsp;&nbsp;הַפּוֹגֵם אֶת שְׁטָרוֹ, אוֹ שֶׁעֵד אֶחָד מֵעִיד עַל שְׁטָרוֹ שְׁהוּא פָּרוּעַ, וְהַבָּא לִפָּרַע שֶׁלֹּא בִּפְנֵי הַלּוֹוֶה, וְהַטּוֹרֵף מִיַּד הַלּוֹקֵחַ, וְהַנִּפְרָע מִן הַיּוֹרֵשׁ בֵּין קָטָן בֵּין גָּדוֹל--לֹא יִפָּרַע אֵלָא בִּשְׁבוּעָה כְּעֵין שֶׁלַּתּוֹרָה; וְאוֹמְרִין לוֹ כְּשֶׁיִּתְבַּע, הִשָּׁבַע וְאַחַר כָּךְ תִּטֹּל.&nbsp; וְאִם הָיָה הַחוֹב לִזְמָן קָבוּעַ, וְתָבַע בִּזְמַנּוֹ--נִפְרָע שֶׁלֹּא בִּשְׁבוּעָה; עָבַר זְמַנּוֹ, לֹא יִגְבֶּה אֵלָא בִּשְׁבוּעָה.</p>

<p><b>יד,ב</b>&nbsp;&nbsp;הַתּוֹבֵעַ אֶת חֲבֵרוֹ לְפָרְעוֹ, וְטָעַן הַלּוֹוֶה שֶׁפָּרַע שְׁטָר זֶה אוֹ מִקְצָתוֹ, וּבַעַל הַשְּׁטָר אוֹמֵר לֹא פָרַעְתָּ כְּלוּם--אוֹמְרִים לוֹ שַׁלַּם לוֹ.&nbsp; טָעַן הַלּוֹוֶה וְאָמַר יִשָּׁבַע לִי שֶׁלֹּא פְרַעְתִּיו וְיִטֹּל--מַשְׁבִּיעִין אוֹתוֹ בִּנְקִיטַת חֵפֶץ שֶׁלֹּא פָרַע כְּלוּם, אוֹ שֶׁלֹּא פְרָעוֹ אֵלָא כָּךְ וְכָּךְ, וְאַחַר כָּךְ יִטֹּל; וְאִם הָיָה הַמַּלְוֶה תַּלְמִיד חֲכָמִים, אֵין נִזְקָקִין לִשְׁבוּעָתוֹ.</p>

<p><b>יד,ג</b>&nbsp;&nbsp;הוֹצִיא עָלָיו שְׁטָר מְקֻיָּם, וְהַלּוֹוֶה טוֹעֵן וְאוֹמֵר שְׁטָר מְזֻיָּף הוּא וּמֵעוֹלָם לֹא כָתַבְתִּי שְׁטָר זֶה, אוֹ שֶׁטָּעַן שֶׁחוֹב זֶה רִבִּית הוּא אוֹ אֲבַק רִבִּית, אוֹ שֶׁטָּעַן שְׁהוּא שְׁטָר אֲמָנָה, אוֹ שֶׁטָּעַן כָּתַבְתִּי לִלְווֹת וַעֲדַיִן לֹא לָוִיתִי--כְּלָלוֹ שֶׁלַּדָּבָר, טָעַן טְעָנָה שְׁאִם הוֹדָה בָּהּ בַּעַל הַשְּׁטָר, הָיָה הַשְּׁטָר בָּטֵל--וְהַמַּלְוֶה עוֹמֵד בִּשְׁטָרוֹ וְאוֹמֵר שֶׁזֶּה שֶׁקֶר טוֹעֵן, וְאָמַר הַלּוֹוֶה יִשָּׁבַע לִי וְיִטֹּל:&nbsp; הֲרֵי זוֹ מַחְלֹקֶת בֵּין הַגְּאוֹנִים.&nbsp; יֵשׁ מִי שֶׁהוֹרָה שֶׁחַיָּב בַּעַל הַשְּׁטָר לְהִשָּׁבַע כְּעֵין שֶׁלַּתּוֹרָה, כְּמִי שֶׁטָּעַן עָלָיו שֶׁפְּרָעוֹ.&nbsp; וְרִבּוֹתַי הוֹרוּ שֶׁלֹּא יִשָּׁבַע הַמַּלְוֶה, אֵלָא אִם טָעַן עָלָיו הַלּוֹוֶה שֶׁפְּרָעוֹ בִּלְבָד, שֶׁהֲרֵי הוֹדָה בַּשְּׁטָר, וּלְפֵרָעוֹן הוּא עוֹמֵד; אֲבָל כָּל אֵלּוּ הַטְּעָנוֹת, לֹא כָּל הִמֶּנּוּ לְבַטַּל שְׁטָר מְקֻיָּם, אֵלָא יְשַׁלַּם, וְאַחַר כָּךְ יִטְעֹן עַל הַמַּלְוֶה בְּמַה שֶׁיִּרְצֶה--אִם יוֹדֶה, יַחְזִיר לוֹ, וְאִם כָּפַר, יִשָּׁבַע הֶסֵּת.&nbsp; וּלְזֶה דַּעְתִּי נוֹטָה.</p>

<p><b>יד,ד</b>&nbsp;&nbsp;הַמּוֹצִיא שָׁטַר חוֹב עַל חֲבֵרוֹ--מַלְוֶה אוֹמֵר לֹא נִפְרַעְתִּי כְּלוּם, וְלוֹוֶה אוֹמֵר פָּרַעְתִּי מֶחְצָה, וְהָעֵדִים מְעִידִים שֶׁפְּרָעוֹ כֻּלּוֹ--נִשְׁבָּע הַלּוֹוֶה, וְנוֹתֵן מֶחְצָה:&nbsp; שֶׁהֲרֵי הוֹדָה בְּמִקְצָת; וְאֵינוּ כְּמֵשִׁיב אֲבֵדָה, מִפְּנֵי שֶׁאֵימַת הַשְּׁטָר עָלָיו.&nbsp; וְאֵין הַמַּלְוֶה גּוֹבֶה הַמֶּחְצָה, אֵלָא מִבְּנֵי חוֹרִין, שֶׁהֲרֵי הַלָּקוֹחוֹת אוֹמְרִים אָנוּ עַל הָעֵדִים נִסְמֹךְ, וַהֲרֵי בִּטְּלוּ שְׁטָר זֶה.</p>

<p><b>יד,ה</b>&nbsp;&nbsp;הוֹצִיא עָלָיו שְׁטָר חוֹב שְׁאֵינוּ יָכוֹל לְקַיְּמוֹ, וְאָמַר הַלּוֹוֶה אֱמֶת שֶׁאֲנִי כָּתַבְתִּי שְׁטָר זֶה, אֲבָל פְּרַעְתִּיו, אוֹ אֲמָנָה הוּא, אוֹ כָּתַבְתִּי לִלְווֹת וַעֲדַיִן לֹא לָוִיתִי, וְכָל כַּיּוֹצֶא בְּזֶה--הוֹאִיל וְאִם רָצָה, אָמַר לֹא הָיוּ דְּבָרִים מֵעוֹלָם וַהֲרֵי מִפִּיו נִתְקַיַּם--הֲרֵי זֶה נֶאֱמָן, וְיִשָּׁבַע הֶסֵּת וְיִפָּטֵר.&nbsp; וְאִם קִיְּמוֹ הַמַּלְוֶה אַחַר כָּךְ בְּבֵית דִּין, הֲרֵי הוּא כִּשְׁאָר הַשְּׁטָרוֹת.</p>

<p><b>יד,ו</b>&nbsp;&nbsp;הוֹצִיא עָלָיו שְׁטָר מְקֻיָּם, וְאָמַר הַלּוֹוֶה מְזֻיָּף הוּא, וּמֵעוֹלָם לֹא כְּתַבְתִּיו, אוֹ שְׁטָר אֲמָנָה הוּא, וְאָמַר הַמַּלְוֶה כֵּן הַדְּבָרִים, אֲבָל שְׁטָר כָּשֵׁר הָיָה לִי עָלָיו וְאָבַד--אַף עַל פִּי שֶׁהַמַּלְוֶה, הוּא שֶׁשָּׁבַר אֶת שְׁטָרוֹ, וְאִלּוּ רָצָה, אָמַר אֵינוּ מְזֻיָּף שֶׁהֲרֵי נִתְקַיַּם בְּבֵית דִּין--אֵינוּ גּוֹבֶה בּוֹ כְּלוּם, אֵלָא נִשְׁבָּע הַלּוֹוֶה הֶסֵּת וְנִפְטָר:&nbsp; שֶׁהֲרֵי זֶה הַשְּׁטָר כַּחֶרֶס הוּא חָשׁוּב.</p>

<p><b>יד,ז</b>&nbsp;&nbsp;שְׁטָר שֶׁלָּוָה בּוֹ וּפְרָעוֹ--אֵינוּ חוֹזֵר וְלוֹוֶה בּוֹ, שֶׁכְּבָר נִמְחַל שִׁעְבּוּדוֹ וְנַעֲשָׂה כַּחֶרֶס.</p>

<p><b>יד,ח</b>&nbsp;&nbsp;הַמּוֹצִיא שְׁטָר חוֹב מְקֻיָּם עַל חֲבֵרוֹ, וְאָמַר הַלּוֹוֶה וַהֲלוֹא פְרַעְתִּיךָ, וְאָמַר לוֹ הַמַּלְוֶה כֵּן הָיָה, אֲבָל חָזַרְתִּי וְהִחְזַרְתִּי לָךְ הַמָּעוֹת, וְהִלְוִיתִי אוֹתָךְ פַּעַם שְׁנִיָּה--הֲרֵי בָּטַל הַשְּׁטָר:&nbsp; שֶׁשְּׁטָר שֶׁנִּפְרַע, הֲרֵי הוּא כַּחֶרֶס.&nbsp; אֲבָל אִם אָמַר לוֹ הִחְזַרְתִּי לָךְ הַמָּעוֹת, מִפְּנֵי שֶׁלֹּא הָיוּ טוֹבוֹת, עַד שֶׁתַּחְלִיפֵם--לֹא בָטַל הַשְּׁטָר, וַעֲדַיִן שִׁעְבּוּדוֹ קַיָּם.</p>

<p><b>יד,ט</b>&nbsp;&nbsp;הוֹצִיא עָלָיו שְׁטָר מְקֻיָּם שֶׁיֵּשׁ לוֹ עָלָיו מָנֶה, וְאָמַר לוֹ הַלּוֹוֶה וַהֲלוֹא פְרַעְתִּיךָ בִּפְנֵי פְּלוֹנִי וּפְלוֹנִי, וּבָאוּ אֵלּוּ וְהֵעִידוּ שֶׁפְּרָעוֹ, אֲבָל לֹא הִזְכִּיר לוֹ הַשְּׁטָר, וְאָמַר לוֹ הַמַּלְוֶה כֵּן הוּא שֶׁפָּרַעְתָּ, אֲבָל חוֹב אַחֵר פָּרַעְתָּ שֶׁהָיָה לִי אֶצְלָךְ--הֲרֵי בָּטַל הַשְּׁטָר.</p>

<p><b>יד,י</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהֵעִידוּ שֶׁנָּתַן לוֹ בְּתוֹרַת פֵּרָעוֹן.&nbsp; אֲבָל אִם רָאוּהוּ נוֹתֵן לוֹ מָעוֹת, וְלֹא יָדְעוּ אִם נָתַן בְּתוֹרַת פֵּרָעוֹן, אוֹ בְּתוֹרַת פִּקָּדוֹן, אוֹ בְּתוֹרַת מַתָּנָה--אִם אָמַר בַּעַל הַשְּׁטָר, לֹא הָיוּ דְּבָרִים מֵעוֹלָם--הֲרֵי זֶה הֻחְזַק כַּפְרָן, וּבָטַל הַשְּׁטָר.&nbsp; וְאִם אָמַר פֵּרָעוֹן שֶׁלְּחוֹב אַחֵר הוּא--הֲרֵי זֶה נֶאֱמָן, וְנִשְׁבָּע וְנוֹטֵל מַה שֶׁבַּשְּׁטָר:&nbsp; שֶׁהֲרֵי לֹא פְרָעוֹ בְּעֵדִים; וּמִתּוֹךְ שֶׁיָּכוֹל לוֹמַר מַתָּנָה נְתָנָם לִי, נֶאֱמָן לוֹמַר פֵּרָעוֹן שֶׁלְּחוֹב אַחֵר הֶן.</p>

<p><b>יד,יא</b>&nbsp;&nbsp;אָמַר לוֹ הַלּוֹוֶה וַהֲלוֹא שְׁטָר חוֹב זֶה דְּמֵי שׁוֹר שֶׁלָּקַחְתִּי מִמָּךְ הוּא, וְאַתָּה גָּבִיתָ דְּמֵי בְּשָׂרוֹ, וְאָמַר לוֹ בַּעַל הַשְּׁטָר, כֵּן אֲנִי גָּבִיתִי אֶת דָּמָיו מֵחוֹב אַחֵר שֶׁהָיָה לִי אֶצְלָךְ--הוֹאִיל וְהוֹדָה מֵעַצְמוֹ שֶׁדְּמֵי הַשּׁוֹר הוּא הַחוֹב, וּמִדָּמָיו נִפְרַע--בָּטַל הַשְּׁטָר, וְאַף עַל פִּי שְׁאֵין עָלָיו עֵדִים שֶׁפָּרַע מִדָּמָיו; וְיִשָּׁבַע הַלּוֹוֶה הֶסֵּת שֶׁפְּרָעוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>יד,יב</b>&nbsp;&nbsp;[י] הוֹצִיא עָלָיו שְׁטָר חוֹב בְּעֵד אֶחָד, וְהַלּוֹוֶה טָעַן פָּרַעְתִּי--הֲרֵי זֶה מְחֻיָּב שְׁבוּעָה וְאֵינוּ יָכוֹל לִשָּׁבַע, וּמְשַׁלֵּם.&nbsp; טָעַן וְאָמַר יִשָּׁבַע לִי שֶׁלֹּא פְרַעְתִּיו, הֲרֵי זֶה נִשְׁבָּע:&nbsp; שֶׁאַפִלּוּ הָיוּ בַּשְּׁטָר שְׁנֵי עֵדִים, וְאָמַר יִשָּׁבַע לִי שֶׁלֹּא פְרַעְתִּיו--הֲרֵי זֶה נִשְׁבָּע כְּמוֹ שֶׁבֵּאַרְנוּ.</p>

<p><b>יד,יג</b>&nbsp;&nbsp;[יא] וְכֵן הוֹרוּ רִבּוֹתַי, שֶׁהַכּוֹפֵר בְּמַלְוָה עַל פֶּה בְּבֵית דִּין, וּבָא עֵד אֶחָד שֶׁלָּוָה--הֲרֵי זֶה יִשָּׁבַע שְׁבוּעַת הַתּוֹרָה.&nbsp; חָזַר וְאָמַר כֵּן הָיָה, לָוִיתִי וּפָרַעְתִּי, אוֹ מָחַל לִי, אוֹ נִתְחַיַּב לִי מִמָּקוֹם אַחֵר--הֲרֵי זֶה מְחֻיָּב שְׁבוּעָה וְאֵינוּ יָכוֹל לִשָּׁבַע, וּמְשַׁלֵּם.</p>

<p><b>יד,יד</b>&nbsp;&nbsp;[יב] מִי שֶׁטָּעַן שֶׁפָּרַע הַשְּׁטָר, וְאָמַר יִשָּׁבַע הַמַּלְוֶה וְיִטֹּל--אוֹמְרִים לוֹ הָבֵא מָעוֹתָיו, וְאַחַר כָּךְ יִשָּׁבַע וְיִטֹּל.&nbsp; אָמַר אֵין לִי כְּלוּם לְשַׁלַּם--מַשְׁבִּיעִין אוֹתוֹ תְּחִלָּה, בְּתַקָּנַת הַגְּאוֹנִים שְׁאֵין לוֹ; וְלִכְשֶׁתַּשִּׂיג יָדוֹ, וְיִתֵּן לְבַעַל חוֹבוֹ, יַשְׂבִּיעוֹ שֶׁלֹּא פְרָעוֹ, וְאַחַר כָּךְ יִתֵּן לוֹ.</p>

<p><b>יד,טו</b>&nbsp;&nbsp;[יג] מִי שֶׁהָיָה לוֹ חוֹב עַל חֲבֵרוֹ בַּשְּׁטָר, וְאָבַד הַשְּׁטָר וַהֲרֵי הָעֵדִים קַיָּמִין--אַף עַל פִּי שֶׁקָּנוּ מִיָּדוֹ, וְטָעַן שֶׁפָּרַע--הֲרֵי זֶה נִשְׁבָּע הֶסֵּת.&nbsp; וְהוֹרוּ רִבּוֹתַי שֶׁאַפִלּוּ הָיָה הַחוֹב לִזְמָן, וַעֲדַיִן לֹא הִגִּיעַ זְמַנּוֹ לְהִפָּרַע--הוֹאִיל וּכְתָבוֹ לוֹ שְׁטָר וְאֵין בְּיָדוֹ שְׁטָר, וְהַלּוֹוֶה טוֹעֵן פָּרַעְתִּי--נֶאֱמָן, וְנִשְׁבָּע הֶסֵּת שֶׁפְּרָעוֹ:&nbsp; שֶׁאָנוּ חוֹשְׁשִׁין שֶׁמֶּא פְּרָעוֹ, וּלְפִיכָּךְ קָרַע הַשְּׁטָר אוֹ שְׂרָפוֹ.&nbsp; וְכֵן הוֹרוּ רִבּוֹתַי שֶׁאַפִלּוּ הָיָה הַשְּׁטָר יוֹצֶא מִתַּחַת יְדֵי אַחֵר, וְהַלּוֹוֶה טוֹעֵן מִמֶּנִּי נָפַל אַחַר שֶׁפְּרַעְתִּיו--אַף עַל פִּי שְׁהוּא בְּתוֹךְ זְמַנּוֹ, נִשְׁבָּע הֶסֵּת וְנִפְטָר:&nbsp; שֶׁכֵּיוָן שְׁאֵין הַשְּׁטָר בְּיַד הַמַּלְוֶה, אֵין שָׁם חֲזָקָה.</p>

<p><b>יד,טז</b>&nbsp;&nbsp;[יד] שְׁנַיִם שְׁהֶן אוֹחֲזִין בַּשְּׁטָר--הַמַּלְוֶה אוֹמֵר שֶׁלִּי הוּא, וְהוֹצֵאתִיו לְהִפָּרַע בּוֹ מִמָּךְ, וְהַלּוֹוֶה אוֹמֵר פְּרַעְתִּיו, וּמִמֶּנִּי נָפַל:&nbsp; אִם הָיָה הַשְּׁטָר שֶׁיָּכוֹל לְקַיְּמוֹ--זֶה יִשָּׁבַע שְׁאֵין לוֹ בְּדָמִים אֵלּוּ פָּחוּת מֵחֶצְיָן, וְזֶה יִשָּׁבַע שְׁאֵין לוֹ בָּהֶן פָּחוּת מֵחֶצְיָן; וִישַׁלַּם הַלּוֹוֶה מֶחְצָה.&nbsp; וְאִם אֵינוּ יָכוֹל לְקַיְּמוֹ--יִשָּׁבַע הַלּוֹוֶה הֶסֵּת שֶׁפְּרָעוֹ, וְיֵלֵךְ לוֹ.</p>

<p><b>יד,יז</b>&nbsp;&nbsp;[טו] הָאוֹמֵר לַחֲבֵרוֹ מָנֶה יֵשׁ לִי בְּיָדָךְ, וְהַלָּה אוֹמֵר אֵין לָךְ בְּיָדִי כְּלוּם, אוֹ שֶׁאָמַר פְּרַעְתִּיךָ--אָמַר לוֹ הַתּוֹבֵעַ הִשָּׁבַע לִי הֶסֵּת, אָמַר לוֹ הַנִּתְבָּע וַהֲלוֹא שְׁטָר יֵשׁ לָךְ עָלַי, וְאַתָּה רוֹצֶה לְהַשְׁבִּיעַ אוֹתִי תְּחִלָּה, וְאַחַר כָּךְ תּוֹצִיא הַשְּׁטָר הַפָּרוּעַ וְתִגְבֶּה בּוֹ--אוֹמְרִים לוֹ הָבֵא הַשְּׁטָר.&nbsp; אָמַר הַמַּלְוֶה אֵין לִי עָלָיו שְׁטָר מֵעוֹלָם, אוֹ שְׁטָר הָיָה לִי וְאָבַד--הוֹרוּ רִבּוֹתַי שֶׁאוֹמְרִים לַמַּלְוֶה בַּטַּל כָּל שְׁטָר שֶׁיֵּשׁ לָךְ קֹדֶם זְמָן זֶה, וְאַחַר כָּךְ תַּשְׁבִּיעֵהוּ הֶסֵּת, אוֹ הַחְרֵם חֶרֶם סְתָם, וְלֵךְ וּבַקַּשׁ עַד שֶׁתִּמְצָא הַשְּׁטָר.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק טו</h2>

<p><b>טו,א</b>&nbsp;&nbsp;הַמַּלְוֶה אֶת חֲבֵרוֹ בְּעֵדִים, וְאָמַר לוֹ אַל תִּפְרָעֵנִי אֵלָא בְּעֵדִים--בֵּין שֶׁאָמַר לוֹ בְּשָׁעַת הַלְוָאָה, בֵּין שֶׁאָמַר לוֹ אַחַר שֶׁהִלְוָהוּ--הֲרֵי זֶה צָרִיךְ לְפָרְעוֹ בְּעֵדִים, מִפְּנֵי הַתְּנָאי.&nbsp; טָעַן הַלּוֹוֶה וְאָמַר לוֹ, וְכֵן עָשִׂיתִי וּפְרָעְתִּיךָ בִּפְנֵי פְּלוֹנִי וּפְלוֹנִי, וְהָלְכוּ לָהֶם לִמְדִינַת הַיָּם, אוֹ מֵתוּ--הֲרֵי זֶה נֶאֱמָן, וְנִשְׁבָּע שְׁבוּעַת הֶסֵּת וְנִפְטָר.</p>

<p><b>טו,ב</b>&nbsp;&nbsp;וְכֵן אִם אָמַר לוֹ אַל תִּפְרָעֵנִי אֵלָא בִּפְנֵי תַּלְמִידֵי חֲכָמִים, אוֹ בִּפְנֵי רוֹפְאִים, וְאָמַר לוֹ, בִּפְנֵיהֶם פְּרָעְתִּיךָ, וְאוֹתָן הָעֵדִים שֶׁפְּרָעְתִּיךָ בִּפְנֵיהֶם מֵתוּ, אוֹ הָלְכוּ לִמְדִינַת הַיָּם--הֲרֵי זֶה נֶאֱמָן, וְנִשְׁבָּע הֶסֵּת וְנִפְטָר.</p>

<p><b>טו,ג</b>&nbsp;&nbsp;אֲבָל אִם אָמַר לוֹ אַל תִּפְרָעֵנִי אֵלָא בִּפְנֵי פְּלוֹנִי וּפְלוֹנִי, וְאָמַר לוֹ פְּרָעְתִּיךָ בִּפְנֵי אֲחֵרִים, וּמֵתוּ אוֹ הָלְכוּ לִמְדִינַת הַיָּם--אֵינוּ נֶאֱמָן:&nbsp; שֶׁמִּפְּנֵי טְעָנָה זוֹ הִתְנָה עָלָיו, וְאָמַר לוֹ אַל תִּפְרָעֵנִי אֵלָא בִּפְנֵי רְאוּבֵן וְשִׁמְעוֹן שְׁהֶם עוֹמְדִים עִמּוֹ, כְּדֵי שֶׁלֹּא יִדְחֶה אוֹתוֹ וְיֹאמַר בִּפְנֵי אֲחֵרִים פָּרַעְתִּי, וְהָלְכוּ לָהֶם.</p>

<p><b>טו,ד</b>&nbsp;&nbsp;[ב] יֵשׁ נֻסְחָאוֹת מִן הַתַּלְמוּד שֶׁכָּתוּב בָּהֶן, שֶׁהָאוֹמֵר לַחֲבֵרוֹ אַל תִּפְרָעֵנִי אֵלָא בְּעֵדִים, וְאָמַר לוֹ פְּרָעְתִּיךָ בִּפְנֵי פְּלוֹנִי וּפְלוֹנִי, וְהָלְכוּ לָהֶן לִמְדִינַת הַיָּם--אֵינוּ נֶאֱמָן.&nbsp; וּטְעוּת סוֹפְרִים הִיא; וּלְפִיכָּךְ טָעוּ הַמּוֹרִים, עַל פִּי אוֹתָן הַסְּפָרִים.&nbsp; וּכְבָר חָקַרְתִּי עַל הַנֻּסְחָאוֹת הַיְּשָׁנוֹת, וּמָצָאתִי בָּהֶן שְׁהוּא נֶאֱמָן.&nbsp; וְהִגִּיעַ לְיָדִי בְּמִצְרַיִם מִקְצַת תַּלְמוּד יָשָׁן כָּתוּב עַל הַגָּוִילִים, כְּמוֹ שֶׁהָיוּ כּוֹתְבִין קֹדֶם לִזְמָן זֶה בְּקָרוֹב מֵחָמֵשׁ מֵאוֹת שָׁנָה; וּשְׁתֵּי נֻסְחָאוֹת מָצָאתִי מִן הַגָּוִילִים בַּהֲלָכָה זוֹ, וּבִשְׁנֵיהֶן כָּתוּב וְאִם אָמַר פְּרָעְתִּיךָ בִּפְנֵי פְּלוֹנִי וּפְלוֹנִי וְהָלְכוּ לָהֶן לִמְדִינַת הַיָּם, נֶאֱמָן.</p>

<p><b>טו,ה</b>&nbsp;&nbsp;וּמִפְּנֵי טְעוּת זוֹ שֶׁאֵרְעָה לְמִקְצַת הַסְּפָרִים, הוֹרוּ מִקְצַת גְּאוֹנִים שְׁאִם אָמַר לוֹ אַל תִּפְרָעֵנִי אֵלָא בִּפְנֵי פְּלוֹנִי וּפְלוֹנִי, וּפְרָעוֹ בִּפְנֵי אֲחֵרִים--שְׁאֵינוּ נֶאֱמָן, אַף עַל פִּי שֶׁהֵבִיא עֵדִים שֶׁפְּרָעוֹ בִּפְנֵיהֶם; וְגַם זוֹ טְעוּת גְּדוֹלָה.&nbsp; וְהַדִּין הָאֱמֶת, שְׁאִם בָּאוּ עֵדִים שֶׁפְּרָעוֹ בִּפְנֵיהֶם--נִפְטָר, וְאֵין כָּאן מָקוֹם חֲשָׁשׁ.&nbsp; גַּם הַהוֹרָאָה הַזֹּאת עַל פִּי סִפְרֵיהֶן שֶׁכָּתוּב בָּהֶן בְּאוֹתוֹ שֶׁאָמַר לַחֲבֵרוֹ, פְּרָעֵנִי בִּפְנֵי עֵדִים שֶׁשָּׁנוּ הֲלָכוֹת, וְהָלַךְ וּפְרָעוֹ בִּפְנֵי עֵדִים; וּטְעוּת סוֹפְרִים הִיא.&nbsp; וּמָצָאתִי בַּגָּוִילִים כָּתוּב, אֲזַל פַּרְעֵיהּ בֵּינֵיהּ לְבֵין דִּילֵיהּ.</p>

<p><b>טו,ו</b>&nbsp;&nbsp;אַף עַל פִּי שֶׁהַסְּפָרִים הַמֻּגָּהִין כְּמוֹ שֶׁאָמַרְנוּ, כָּךְ יֵרָאֶה מִדִּין הַתַּלְמוּד.&nbsp; וְעוֹד, דְּבָרִים שֶׁלְּדַעַת הֶן; וְכִי מַה הָיָה לוֹ לַעֲשׂוֹת--אָמַר לוֹ אַל תִּפְרָעֵנִי אֵלָא בְּעֵדִים, פְּרָעוֹ בְּעֵדִים:&nbsp; וְכִי יֵשׁ לוֹ לֶאֱסֹר הָעֵדִים בְּבֵית הַסֹּהַר כָּל יְמֵיהֶם, שֶׁלֹּא יֵלְכוּ; וְעוֹד, אִם מֵתוּ, מַה יַעֲשֶׂה--נִמְצָא זֶה פּוֹרֵעַ פַּעַם אַחַר פַּעַם לְעוֹלָם, עַד שֶׁיָּבִיא עֵדִים.&nbsp; אִם כֵּן נַעֲשָׂת עֵדוּת זוֹ עֵדוּת בַּשְּׁטָר, וְנִמְצָא זֶה, כֵּיוָן שֶׁאָמַר לוֹ אַל תִּפְרָעֵנִי אֵלָא בְּעֵדִים, נַעֲשָׂת מַלְוָה בַּשְּׁטָר; וְאֵין מִי שֶׁעָלָה זֶה עַל לִבּוֹ.</p>

<p><b>טו,ז</b>&nbsp;&nbsp;אֲבָל וַדַּאי אִם אָמַר לוֹ בִּפְנֵי פְּלוֹנִי וּפְלוֹנִי--הוּא הִפְסִיד עַל עַצְמוֹ, שֶׁפָּרַע בִּפְנֵי אֲחֵרִים וְהָלְכוּ לָהֶם; אֲבָל אִם בָּאוּ וְהֵעִידוּ שֶׁפְּרָעוֹ, אֵין כָּאן בֵּית מֵחוּשׁ.&nbsp; וּכְזֶה רָאוּי לָדוּן וּלְהוֹרוֹת.</p>

<p><b>טו,ח</b>&nbsp;&nbsp;[ג] הִתְנָה הַמַּלְוֶה עַל הַלּוֹוֶה, שֶׁיִּהְיֶה נֶאֱמָן בְּכָל עֵת שֶׁיֹּאמַר שֶׁלֹּא פְרָעוֹ--הֲרֵי זֶה נוֹטֵל בְּלֹא שְׁבוּעָה, אַף עַל פִּי שֶׁטָּעַן שֶׁפְּרָעוֹ.&nbsp; וְאִם הֵבִיא עֵדִים שֶׁפְּרָעוֹ, אֵינוּ נוֹטֵל כְּלוּם.</p>

<p><b>טו,ט</b>&nbsp;&nbsp;[ד] הִתְנָה עָלָיו שֶׁיִּהְיֶה הַמַּלְוֶה נֶאֱמָן כִּשְׁנֵי עֵדִים--אַף עַל פִּי שֶׁהֵבִיא עֵדִים שֶׁפְּרָעוֹ--הֲרֵי זֶה גּוֹבֶה מִמֶּנּוּ בְּלֹא שְׁבוּעָה, שֶׁהֲרֵי הֶאֱמִינוֹ כִּשְׁנֵי עֵדִים:&nbsp; וְאַפִלּוּ הֵבִיא מֵאָה שֶׁפְּרָעוֹ בִּפְנֵיהֶם, שֶׁהַשְּׁנַיִם כְּמֵאָה.&nbsp; אֲבָל אִם אָמַר לוֹ, הֲרֵי אַתָּה נֶאֱמָן עָלַי כִּשְׁלוֹשָׁה--הוֹאִיל וְיָרַד לְמִנְיָן--אִם פְּרָעוֹ בִּפְנֵי אַרְבָּעָה, הֲרֵי זֶה פָּרוּעַ.</p>

<p><b>טו,י</b>&nbsp;&nbsp;זֶה שֶׁהֶאֱמִין הַמַּלְוֶה כִּשְׁנֵי עֵדִים, מַה תִּהְיֶה תַּקָּנָתוֹ כְּשֶׁיִּפְרַע--יִקְרַע הַשְּׁטָר, אוֹ יָעִיד זֶה הַמַּלְוֶה עַל עַצְמוֹ שֶׁבִּטַּל כָּל שְׁטָר שֶׁיֵּשׁ לוֹ עַל פְּלוֹנִי, אוֹ יָעִיד עַל עַצְמוֹ שֶׁלֹּא בִּפְנֵי הַלּוֹוֶה שֶׁקִּבַּל כָּל חוֹב שֶׁיֵּשׁ לוֹ אֵצֶל פְּלוֹנִי.</p>

<p><b>טו,יא</b>&nbsp;&nbsp;[ה] הֲרֵי שֶׁפְּרָעוֹ, וְטָעַן הַמַּלְוֶה שֶׁלֹּא נִפְרַע, וְחָזַר וּפְרָעוֹ פַּעַם שְׁנִיָּה מִפְּנֵי הַתְּנָאי--הֲרֵי הַלּוֹוֶה חוֹזֵר וְתוֹבֵעַ אֶת הַמַּלְוֶה בַּדִּין, וְאוֹמֵר לוֹ כָּךְ וְכָּךְ אַתָּה חַיָּב לִי, מִפְּנֵי שֶׁפְּרַעְתִּיךָ שְׁתֵּי פְּעָמִים:&nbsp; אִם הוֹדָה, יְשַׁלַּם; וְאִם כָּפַר, יִשָּׁבַע שְׁבוּעַת הֶסֵּת עַל כָּךְ שֶׁלֹּא פְרָעוֹ אֵלָא פַּעַם אַחַת.&nbsp; וְכֵן כָּל כַּיּוֹצֶא בְּזֶה.</p>

<p><b>טו,יב</b>&nbsp;&nbsp;[ו] הִתְנָה הַלּוֹוֶה שֶׁיִּהְיֶה נֶאֱמָן בְּכָל עֵת שֶׁיֹּאמַר פָּרַעְתִּי--אֵינוּ גּוֹבֶה בִּשְׁטָר זֶה, לֹא מִן הַיּוֹרֵשׁ וְלֹא מִן הַלּוֹקֵחַ.&nbsp; וְאַפִלּוּ אָמַר לוֹוֶה, לֹא פָרַעְתִּי--אֵין הַמַּלְוֶה טוֹרֵף בִּשְׁטָר זֶה מִן הַלָּקוֹחוֹת:&nbsp; שֶׁמֶּא יַעֲשׂוּ קְנוּנְיָה עַל נְכָסָיו שֶׁלְּזֶה.</p>

<p><b>טו,יג</b>&nbsp;&nbsp;טָעַן הַלּוֹוֶה בִּשְׁטָר זֶה וְאָמַר פָּרַעְתִּי מִקְצָתוֹ, וְהַמַּלְוֶה אוֹמֵר לֹא פָרַע כְּלוּם--מְשַׁלֵּם הַמִּקְצָת שֶׁהוֹדָה בּוֹ; וְנִשְׁבָּע שְׁבוּעַת הֶסֵּת, שֶׁהֲרֵי הֶאֱמִינוֹ.&nbsp; וְאִם הִתְנָה עָלָיו שֶׁיִּהְיֶה נֶאֱמָן בְּלֹא שְׁבוּעַת הֶסֵּת, אֵינוּ נִשְׁבָּע.</p>

<p><b>טו,יד</b>&nbsp;&nbsp;[ז] הִתְנָה הַמַּלְוֶה שֶׁיִּהְיֶה גּוֹבֶה בְּלֹא שְׁבוּעָה, הֲרֵי זֶה גּוֹבֶה מִמֶּנּוּ בְּלֹא שְׁבוּעָה.&nbsp; אֲבָל אִם בָּא לִגְבּוֹת מִיּוֹרְשָׁיו, יִשָּׁבַע וְאַחַר כָּךְ יִגְבֶּה; וְאִם הִתְנָה שֶׁיִּגְבֶּה אַף מִן הַיּוֹרֵשׁ בְּלֹא שְׁבוּעָה, גּוֹבֶה בְּלֹא שְׁבוּעָה.&nbsp; וְכֵן אִם הִתְנָה שֶׁיִּגְבֶּה מִן הָעִדִּית--גּוֹבֶה מִן הָעִדִּית אַף מִן הַיּוֹרְשִׁין, שֶׁכָּל תְּנָאי שֶׁבְּמָמוֹן קַיָּם.&nbsp; בָּא לִגְבּוֹת מִן הַלּוֹקֵחַ--לֹא יִטְרֹף אֵלָא בִּשְׁבוּעָה, שְׁאֵין זֶה מַתְנֶה לְאַבַּד מְמוֹן חֲבֵרוֹ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק טז</h2>

<p><b>טז,א</b>&nbsp;&nbsp;הַחוֹב בְּאַחְרָיוּת הַלּוֹוֶה, עַד שֶׁיִּפְרְעֶנּוּ לְיַד הַמַּלְוֶה, אוֹ לְיַד שְׁלוּחוֹ.&nbsp; אָמַר לוֹ הַמַּלְוֶה זְרֹק לִי חוֹבִי וְהִפָּטֵר, וּזְרָקוֹ לוֹ וְאָבַד אוֹ נִשְׂרַף קֹדֶם שֶׁיַּגִּיעַ לְיַד הַמַּלְוֶה--פָּטוּר.</p>

<p><b>טז,ב</b>&nbsp;&nbsp;אָמַר לוֹ זְרֹק לִי חוֹבִי בְּתוֹרַת גִּטִּין--הָיוּ הַמָּעוֹת קְרוֹבִין לַלּוֹוֶה, הֲרֵי הֶן עֲדַיִן בְּאַחְרָיוּתוֹ; הָיוּ קָרוֹב לַמַּלְוֶה, נִפְטַר הַלּוֹוֶה.&nbsp; מֶחְצָה לְמֶחְצָה--אִם אָבְדוּ מִשָּׁם אוֹ נִגְנְבוּ, מְשַׁלֵּם הַלּוֹוֶה מֶחְצָה.</p>

<p><b>טז,ג</b>&nbsp;&nbsp;[ב] הָיָה רְאוּבֵן חַיָּב לְשִׁמְעוֹן מָנֶה, וְאָמַר לְלֵוִי הוֹלֵךְ לְשִׁמְעוֹן מָנֶה זֶה שֶׁאֲנִי חַיָּב לוֹ--אִם בָּא לַחְזֹר, אֵינוּ חוֹזֵר; וְהוּא חַיָּב בְּאַחְרָיוּתוֹ, עַד שֶׁיַּגִּיעַ הַמָּנֶה לְשִׁמְעוֹן.&nbsp; הִחְזִיר לֵוִי אֶת הַמָּנֶה לִרְאוּבֵן--שְׁנֵיהֶן חַיָּבִין בְּאַחְרָיוּתוֹ, עַד שֶׁיַּגִּיעַ לְיַד שִׁמְעוֹן כָּל חוֹבוֹ.</p>

<p><b>טז,ד</b>&nbsp;&nbsp;[ג] רְאוּבֵן שֶׁהָיָה חַיָּב לְשִׁמְעוֹן מָנֶה, וְאָמַר שִׁמְעוֹן לִרְאוּבֵן מָנֶה שֶׁיֵּשׁ לִי בְּיָדָךְ תְּנֵהוּ לְלֵוִי, וְהָיוּ שְׁלָשְׁתָּן עוֹמְדִין, וְקִבַּל לֵוִי, וְנִמְצָא רְאוּבֵן עָנִי, וְאֵין לוֹ מַה שֶׁיִּגְבֶּה מִמֶּנּוּ--הֲרֵי לֵוִי חוֹזֵר בְּחוֹבוֹ עַל שִׁמְעוֹן, שֶׁזֶּה הִטְעָהוּ.&nbsp; וְאִם יָדַע לֵוִי שְׁהוּא עָנִי, אוֹ שֶׁהָיָה עָשִׁיר בְּאוֹתָהּ שָׁעָה וְהִעְנִי--אֵינוּ יָכוֹל לַחְזֹר, שֶׁהֲרֵי קִבַּל.</p>

<p><b>טז,ה</b>&nbsp;&nbsp;טָעַן לֵוִי שֶׁהָיָה רְאוּבֵן עָנִי, וְהִטְעָהוּ, וְשִׁמְעוֹן אוֹמֵר עָשִׁיר הָיָה, וְהִעְנִי--יֵרָאֶה לִי שֶׁעַל שִׁמְעוֹן לְהָבִיא רְאָיָה, וְאַחַר כָּךְ יִפָּטֵר מֵחוֹב לֵוִי:&nbsp; לֹא יִהְיֶה אֵלָא שׁוֹבָר בְּיָדוֹ--אוֹמְרִים לוֹ קַיַּם שׁוֹבָרָךְ, וְהִפָּטֵר.</p>

<p><b>טז,ו</b>&nbsp;&nbsp;[ד] כְּבָר בֵּאַרְנוּ בְּהִלְכּוֹת מֶקָּח וּמִמְכָּר, שֶׁרְאוּבֵן שֶׁלֹּא הָיָה לוֹ אֵצֶל שִׁמְעוֹן כְּלוּם, וְהָיָה רְאוּבֵן חַיָּב לְלֵוִי מָנֶה וְהִמְחָהוּ אֵצֶל שִׁמְעוֹן--אַף עַל פִּי שֶׁהִמְחָהוּ בְּמַעְמַד שְׁלָשְׁתָּן, לֹא קָנָה.&nbsp; וְאִם רָצָה שִׁמְעוֹן שֶׁלֹּא יִתֵּן, לֹא יִתֵּן; וְאִם נָתַן--חוֹזֵר וְגוֹבֶה מֵרְאוּבֵן, שֶׁהֲרֵי עַל פִּיו נָתַן.&nbsp; וְכֵן אִם רָצָה לֵוִי לַחְזֹר בּוֹ, וְלוֹמַר אֵינִי רוֹצֶה לִגְבּוֹת מִשִּׁמְעוֹן--חוֹזֵר וְגוֹבֶה חוֹבוֹ מֵרְאוּבֵן; וְאַף עַל פִּי שֶׁפָּרַע מִקְצָתוֹ מִשִּׁמְעוֹן, חוֹזֵר וְגוֹבֶה הַשְּׁאָר מֵרְאוּבֵן.</p>

<p><b>טז,ז</b>&nbsp;&nbsp;[ה] חֶנְוָנִי שֶׁהָיָה נוֹתֵן לְבַעַל הַבַּיִת מִן הֶחָנוּת כָּל מַה שֶׁיִּרְצֶה בְּתוֹרַת הַלְוָאָה, וּמַקִּיפוֹ עַד שֶׁיִּתְקַבַּץ הַכֹּל וּפוֹרֵעַ לוֹ, וְאָמַר לוֹ בַּעַל הַבַּיִת, תֵּן לְפוֹעֲלִי סֶלַע, אוֹ לְבַעַל חוֹבִי מָנֶה שֶׁיֵּשׁ לוֹ אֶצְלִי, וַאֲנִי אֶתֵּן לָךְ, וַהֲרֵי הַחֶנְוָנִי אוֹמֵר נָתַתִּי, וְהַפּוֹעֵל אוֹ בַּעַל חוֹב אוֹמֵר לֹא לָקַחְתִּי--הֲרֵי הַפּוֹעֵל אוֹ בַּעַל חוֹב נִשְׁבָּע, וְנוֹטֵל מִבַּעַל הַבַּיִת חוֹבוֹ; וְכֵן הַחֶנְוָנִי נִשְׁבָּע וְנוֹטֵל מִבַּעַל הַבַּיִת מַה שֶׁטָּעַן שֶׁנָּתַן, שֶׁהֲרֵי הוּא אָמַר לוֹ לִתֵּן.&nbsp; וְהַפּוֹעֵל נִשְׁבָּע בְּמַעְמַד הַחֶנְוָנִי, וְכֵן הַחֶנְוָנִי בְּמַעְמַד הַפּוֹעֵל אוֹ בַּעַל חוֹב, כְּדֵי שֶׁיִּכָּלְמוּ זֶה מִזֶּה.&nbsp; וְכֵן כָּל כַּיּוֹצֶא בְּזֶה.&nbsp; וּשְׁבוּעָה זוֹ תַּקָּנַת חֲכָמִים הִיא בִּנְקִיטַת חֵפֶץ, מִפְּנֵי שֶׁבָּאִין שְׁנֵיהֶן לִטֹּל.&nbsp; לְפִיכָּךְ אִם מֵת הַחֶנְוָנִי, נוֹטֵל בַּעַל חוֹב שֶׁלֹּא בִּשְׁבוּעָה; וְכֵן אִם מֵת הַפּוֹעֵל אוֹ בַּעַל חוֹב, נוֹטֵל הַחֶנְוָנִי שֶׁלֹּא בִּשְׁבוּעָה:&nbsp; שֶׁהֲרֵי אֵין בַּעַל הַבַּיִת מַפְסִיד כְּלוּם, וְאֵינוּ מְשַׁלֵּם אֵלָא תַּשְׁלוּם אֶחָד.</p>

<p><b>טז,ח</b>&nbsp;&nbsp;[ו] הַחֶנְוָנִי אוֹמֵר אַתָּה אָמַרְתָּ לִי תֶּן לְזֶה, אוֹ צִוִּיתָ לִי וְאָמַרְתָּ אִם יָבוֹא פְּלוֹנִי תֶּן לוֹ, וּבַעַל הַבַּיִת אוֹמֵר לֹא אָמַרְתִּי לָךְ--הֲרֵי בַּעַל הַבַּיִת נִשְׁבָּע הֶסֵּת וְנִפְטָר, וְהַחֶנְוָנִי עוֹשֶׂה דִּין עִם זֶה שֶׁנָּתַן לוֹ.&nbsp; וְכֵן אִם אָמַר הַחֶנְוָנִי לְבַעַל הַבַּיִת הַמַּקִּיפוֹ, כָּתוּב בְּפֵנַקְסִי שֶׁיֵּשׁ לִי אֶצְלָךְ מָנֶה, וּבַעַל הַבַּיִת אוֹמֵר אֵינִי יוֹדֵעַ--נִשְׁבָּע בַּעַל הַבַּיִת הֶסֵּת שְׁאֵינוּ יוֹדֵעַ, וְנִפְטָר:&nbsp; כְּדִין כָּל טוֹעֵן עַל חֲבֵרוֹ לְכָל דָּבָר, וְאֵין בְּזֶה תַּקָּנַת חֲכָמִים.</p>

<p><b>טז,ט</b>&nbsp;&nbsp;[ז] רְאוּבֵן שֶׁהוֹצִיא שְׁטָר חוֹב שֶׁיֵּשׁ לְלֵוִי עַל שִׁמְעוֹן, וְטָעַן שֶׁלֵּוִי נְתָנוֹ לוֹ בִּכְתִיבָה וּמְסִירָה, וְאָבַד הַשְּׁטָר שֶׁהִקְנָהוּ בּוֹ, אוֹ שֶׁטָּעַן שֶׁהִקְנָהוּ לוֹ עַל גַּב הַקַּרְקָע--הֲרֵי זֶה גּוֹבֶה אוֹתוֹ מִשִּׁמְעוֹן, הוֹאִיל וְיָצָא מִתַּחַת יָדוֹ.&nbsp; טָעַן שִׁמְעוֹן שֶׁפָּרַע לְלֵוִי, וְאָמַר יִשָּׁבַע לִי--יִשָּׁבַע לֵוִי, וְאַחַר כָּךְ יִגְבֶּה רְאוּבֵן.&nbsp; הוֹדָה לוֹ שֶׁפָּרַע, יְשַׁלַּם לֵוִי לִרְאוּבֵן.&nbsp; טָעַן לֵוִי שֶׁלֹּא מָכַר, וְלֹא נָתַן שְׁטָר זֶה--נִשְׁבָּע הֶסֵּת וְנִפְטָר.</p>

<p><b>טז,י</b>&nbsp;&nbsp;[ח] שְׁטָר שֶׁהָיָה בְּיַד שָׁלִישׁ, וְהוֹצִיאוֹ מִתַּחַת יָדוֹ בְּבֵית דִּין, וְאָמַר פָּרוּעַ הוּא--נֶאֱמָן, אַף עַל פִּי שֶׁהַשְּׁטָר מְקֻיָּם:&nbsp; שֶׁאִלּוּ רָצָה, הָיָה שׂוֹרְפוֹ אוֹ קוֹרְעוֹ.&nbsp; וְכֵן אִם מֵת הַשָּׁלִישׁ, וְנִמְצָא כְּתָב יוֹצֶא מִתַּחַת יְדֵי הַשָּׁלִישׁ שֶׁשְּׁטָר זֶה הַמֻּנָּח אֶצְלוֹ פָּרוּעַ הוּא--הֲרֵי זֶה פָּרוּעַ, אַף עַל פִּי שְׁאֵין עֵדִים עַל הַכְּתָב.&nbsp; אֲבָל כְּתָב שֶׁיָּצָא מִתַּחַת יְדֵי הַמַּלְוֶה שֶׁשְּׁטָר פְּלוֹנִי פָּרוּעַ--אַפִלּוּ הָיָה בִּכְתָב יְדֵי הַמַּלְוֶה, אֵינוּ אֵלָא כִּמְשַׂחֵק.</p>

<p><b>טז,יא</b>&nbsp;&nbsp;[ט] הָיוּ עֵדִים עַל הַכְּתָב--אִם הָיוּ מְקֻיָּמִין, הֲרֵי הַשְּׁטָר פָּרוּעַ.&nbsp; וְאִם אֵין עָלָיו קִיּוּם, יִשָּׁאֲלוּ הָעֵדִים הַחוֹתְמִין עַל זֶה הַשּׁוֹבָר:&nbsp; אִם לֹא יָדְעוּ, אוֹ שְׁאֵין הָעֵדִים מְצוּיִין--הוֹאִיל וּמִתַּחַת יְדֵי הַמַּלְוֶה, אוֹ מִתַּחַת יְדֵי יוֹרְשָׁיו יָצָא--אֵין הַשּׁוֹבָר כְּלוּם.</p>

<p><b>טז,יב</b>&nbsp;&nbsp;[י] נִמְצָא הַשְּׁטָר בֵּין שְׁטָרוֹת פְּרוּעִין--הֲרֵי זֶה פָּרוּעַ, וְאַף עַל פִּי שְׁאֵין עֵדִים עַל הַכְּתָב הַנִּמְצָא.&nbsp; וְכֵן אִם נִמְצָא כָּתוּב בְּגוּפוֹ שֶׁלַּשְּׁטָר, בֵּין מִלְּפָנָיו בֵּין מֵאַחֲרָיו וְאַפִלּוּ בְּמִקְצָתוֹ, שֶׁשְּׁטָר זֶה פָּרוּעַ אוֹ נִפְרַע מִמֶּנּוּ כָּךְ וְכָּךְ--עוֹשִׂין עַל פִּי הַכְּתָב, אַף עַל פִּי שְׁאֵין עַל הַכְּתָב עֵדִים, וְאַף עַל פִּי שֶׁיָּצָא מִתַּחַת יְדֵי הַמַּלְוֶה:&nbsp; שֶׁאִלּוּ לֹא נִפְרַע, לֹא הָיָה כּוֹתֵב עַל הַשְּׁטָר.</p>

<p><b>טז,יג</b>&nbsp;&nbsp;[יא] הַמּוֹצֶא שְׁטָר בֵּין שְׁטָרוֹתָיו, וְאֵין יָדוּעַ מַה טִיבוֹ--יִהְיֶה מֻנָּח, עַד שֶׁיָּבוֹא אֵלִיָּהוּ.</p>

<p><b>טז,יד</b>&nbsp;&nbsp;[יב] הָאוֹמֵר לְבָנָיו, שְׁטָר בֵּין שְׁטָרוֹתַי פָּרוּעַ, וְאֵינִי יוֹדֵעַ אֵיזֶה הוּא--שְׁטָרוֹתָיו כֻּלָּן פְּרוּעִין; נִמְצָא לְאֶחָד שָׁם שְׁנַיִם, הַגָּדוֹל פָּרוּעַ וְהַקָּטָן אֵינוּ פָּרוּעַ.&nbsp; אָמַר לַחֲבֵרוֹ שְׁטָר לָךְ בְּיָדִי פָּרוּעַ--הַגָּדוֹל פָּרוּעַ, וְהַקָּטָן אֵינוּ פָּרוּעַ; חוֹב לָךְ בְּיָדִי פָּרוּעַ--שְׁטָרוֹת שֶׁיֵּשׁ לוֹ עָלָיו, כֻּלָּן פְּרוּעִין.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יז</h2>

<p><b>יז,א</b>&nbsp;&nbsp;מַלְוֶה שֶׁמֵּת, וּבָא הַיּוֹרֵשׁ לִתְבֹּעַ אֶת הַלּוֹוֶה בַּשְּׁטָר שֶׁעָלָיו, וְאָמַר פָּרַעְתִּי אֶת אָבִיךָ, וְהַיּוֹרֵשׁ אוֹמֵר אֵינִי יוֹדֵעַ--אוֹמְרִים לוֹ עֲמֹד וְשַׁלַּם לוֹ.&nbsp; אָמַר יִשָּׁבַע לִי--הֲרֵי זֶה נִשְׁבָּע בִּנְקִיטַת חֵפֶץ שֶׁלֹּא פְקָדָנוּ אַבָּא עַל יְדֵי אַחֵר, וְשֶׁלֹּא אָמַר לָנוּ אַבָּא בְּפִיו, וְשֶׁלֹּא מָצִינוּ בֵּין שְׁטָרוֹתָיו שֶׁלְּאַבָּא שֶׁשְּׁטָר זֶה פָּרוּעַ; וְגוֹבֶה.</p>

<p><b>יז,ב</b>&nbsp;&nbsp;מֵת הַלּוֹוֶה אַחַר שֶׁמֵּת הַמַּלְוֶה, וּבָא הַיּוֹרֵשׁ לְהִפָּרַע מִן הַיּוֹרֵשׁ--לֹא יִפָּרַע אֵלָא בִּשְׁבוּעָה; וְאוֹמְרִין לוֹ תְּחִלָּה, הִשָּׁבַע שֶׁלֹּא פְקָדָנוּ אַבָּא, וְלֹא אָמַר לָנוּ אַבָּא, וְלֹא מָצִינוּ בֵּין שְׁטָרוֹתָיו שֶׁלְּאַבָּא שֶׁשְּׁטָר זֶה פָּרוּעַ.&nbsp; וְאַפִלּוּ הָיָה הַיּוֹרֵשׁ קָטָן הַמֻּטָּל בָּעֲרִיסָה, כְּשֶׁמֵּת מוֹרִישׁוֹ--הֲרֵי זֶה נִשְׁבָּע וְנוֹטֵל.&nbsp; וְאִם צִוָּה הַמַּלְוֶה בְּשָׁעַת מִיתָתוֹ שֶׁשְּׁטָר זֶה אֵינוּ פָּרוּעַ--יִפָּרַע הַיּוֹרֵשׁ בְּלֹא שְׁבוּעָה, אַפִלּוּ מִן הַיּוֹרֵשׁ.</p>

<p><b>יז,ג</b>&nbsp;&nbsp;מֵת הַלּוֹוֶה תְּחִלָּה, וְאַחַר כָּךְ מֵת הַמַּלְוֶה--אֵין יוֹרְשֵׁי מַלְוֶה נוֹטְלִין מִיּוֹרְשֵׁי לוֹוֶה כְּלוּם:&nbsp; שֶׁבְּעֵת שֶׁמֵּת הַלּוֹוֶה, נִתְחַיַּב הַמַּלְוֶה לְהִשָּׁבַע וְאַחַר כָּךְ יִטֹּל כְּמוֹ שֶׁבֵּאַרְנוּ; וּכְבָר מֵת, וְאֵין אָדָם מוֹרִישׁ שְׁבוּעָה לְבָנָיו, שְׁאֵינָן יְכוּלִין לְהִשָּׁבַע שֶׁלֹּא נִפְרַע אֲבִיהֶן כְּלוּם.&nbsp; וְאִם עָבַר הַדַּיָּן וְהִשְׁבִּיעַ יוֹרְשֵׁי מַלְוֶה, וְגָבוּ אֶת חוֹבָן--אֵין מוֹצִיאִין מִיָּדָם.</p>

<p><b>יז,ד</b>&nbsp;&nbsp;לְפִיכָּךְ שְׁטָר חוֹב שֶׁלַּיְּתוֹמִים הַבָּאִים לְהִפָּרַע מִן הַיְּתוֹמִים שֶׁמֵּת אֲבִיהֶן הַלּוֹוֶה תְּחִלָּה--אֵין קוֹרְעִין אוֹתוֹ, וְאֵין מַגְבִּין בּוֹ:&nbsp; אֵין גּוֹבִין בּוֹ, שְׁאֵין אָדָם מוֹרִישׁ שְׁבוּעָה לְבָנָיו כְּמוֹ שֶׁבֵּאַרְנוּ; וְאֵין קוֹרְעִין אוֹתוֹ, שֶׁמֶּא יָבוֹא דַּיָּן שֶׁיָּדוּן וְיוֹצִיא בּוֹ.</p>

<p><b>יז,ה</b>&nbsp;&nbsp;[ד] אַפִלּוּ הָיָה שָׁם עַרָּב, וּמֵת הַלּוֹוֶה תְּחִלָּה--לֹא יִפָּרְעוּ יוֹרְשֵׁי הַמַּלְוֶה מִן הָעַרָּב:&nbsp; שְׁאִם תֹּאמַר יִפָּרְעוּ מִן הָעַרָּב, הֲרֵי הָעַרָּב חוֹזֵר וְנִפְרַע מִיּוֹרְשֵׁי לוֹוֶה.</p>

<p><b>יז,ו</b>&nbsp;&nbsp;[ה] אֵין דָּנִין מִדִּין זֶה לְכָל הַדּוֹמֶה לוֹ, אֵלָא הֲרֵי הַפּוֹגֵם אֶת שְׁטָרוֹ וּמֵת--אַף עַל פִּי שְׁאֵינוּ גּוֹבֶה אֵלָא בִּשְׁבוּעָה--הֲרֵי בָּנָיו נִשְׁבָּעִין שֶׁלֹּא פְקָדָנוּ אַבָּא, וְלֹא צִוָּנוּ אַבָּא, וְלֹא מָצִינוּ בֵּין שְׁטָרוֹתָיו שֶׁלְּאַבָּא שֶׁכָּל הַשְּׁטָר הַזֶּה פָּרוּעַ; וְגוֹבִין אֶת שְׁאָר הַשְּׁטָר, בֵּין מִן הַלּוֹוֶה בֵּין מִיּוֹרְשָׁיו.</p>

<p><b>יז,ז</b>&nbsp;&nbsp;[ו] יוֹרֵשׁ שֶׁבָּא לִגְבּוֹת מִן הַיּוֹרֵשׁ, וְאָמְרוּ יוֹרְשֵׁי לוֹוֶה אָמַר לָנוּ אַבָּא לֹא לָוִיתִי חוֹב זֶה--הֲרֵי יוֹרְשֵׁי הַמַּלְוֶה גּוֹבִין שֶׁלֹּא בִּשְׁבוּעָה:&nbsp; שֶׁכָּל הָאוֹמֵר לֹא לָוִיתִי, כְּאוֹמֵר לֹא פָרַעְתִּי.&nbsp; וְכֵן מַלְוֶה שֶׁבָּא לְהִפָּרַע מִיּוֹרְשֵׁי לוֹוֶה, וְאָמְרוּ אָמַר לָנוּ אַבָּא לֹא לָוִיתִי חוֹב זֶה--הֲרֵי זֶה גּוֹבֵהוּ בְּלֹא שְׁבוּעָה, וְאַפִלּוּ הֶאֱמִינוֹ בַּשְּׁטָר כָּל זְמָן שֶׁאָמַר פָּרַעְתִּי:&nbsp; שֶׁכָּל הָאוֹמֵר לֹא לָוִיתִי, כְּאוֹמֵר לֹא פָרַעְתִּי.</p>

<p><b>יז,ח</b>&nbsp;&nbsp;[ז] יוֹרֵשׁ שֶׁבָּא לְהִפָּרַע מִן הַלּוֹוֶה בַּשְּׁטָר שֶׁיֵּשׁ בּוֹ נֶאֱמָנוּת לַלּוֹוֶה, כָּל זְמָן שֶׁיֹּאמַר פָּרַעְתִּי--הֲרֵי הַלּוֹוֶה נִשְׁבָּע הֶסֵּת שֶׁפְּרָעוֹ לִשְׁטָר זֶה וְנִפְטָר, אַף עַל פִּי שֶׁלֹּא כָתַב לוֹ וַהֲרֵי אַתָּה נֶאֱמָן עַל יוֹרְשַׁי:&nbsp; שֶׁעִיקַר הַשְּׁטָר, עַל תְּנָאי זֶה הָיָה.&nbsp; וְאִם הִתְנָה עָלָיו שֶׁיִּהְיֶה נֶאֱמָן בְּלֹא שׁוּם שְׁבוּעָה--אֵינוּ נִשְׁבָּע, אַפִלּוּ לְיוֹרְשֵׁי מַלְוֶה.</p>

<p><b>יז,ט</b>&nbsp;&nbsp;[ח] יוֹרֵשׁ קָטָן שֶׁהָיָה שְׁטָר חוֹב לְאָבִיו, וְיָצָא עָלָיו שׁוֹבָר אַחַר מִיתַת אָבִיו--אֵין קוֹרְעִין אֶת הַשְּׁטָר, וְאֵין מַגְבִּין בּוֹ עַד שֶׁיִּגְדְּלוּ הַיְּתוֹמִים:&nbsp; שֶׁמֶּא שׁוֹבָר זֶה מְזֻיָּף הוּא, וּלְפִיכָּךְ לֹא הוֹצִיאוֹ הַלּוֹוֶה בְּחַיֵּי הָאָב.</p>

<p><b>יז,י</b>&nbsp;&nbsp;[ט] הַמּוֹצִיא שְׁטָר חוֹב עַל חֲבֵרוֹ, וְהָיָה כָּתוּב בְּבָבֶל מַגְבֵּהוּ מִמְּעוֹת בָּבֶל--הָיָה כָּתוּב בְּאֶרֶץ יִשְׂרָאֵל, מַגְבֵּהוּ מִמְּעוֹת אֶרֶץ יִשְׂרָאֵל:&nbsp; מַה שְׁאֵין כֵּן בִּכְתֻבָּה.&nbsp; לֹא הָיָה בַּשְּׁטָר שֵׁם מָקוֹם, וְהוֹצִיאוֹ בְּבָבֶל--גּוֹבֶה בּוֹ מִמְּעוֹת בָּבֶל; הוֹצִיאוֹ בְּאֶרֶץ יִשְׂרָאֵל, גּוֹבֶה בּוֹ מִמְּעוֹת אֶרֶץ יִשְׂרָאֵל.</p>

<p><b>יז,יא</b>&nbsp;&nbsp;בָּא לִגְבּוֹת מִמְּעוֹת הַמָּקוֹם שֶׁיָּצָא בּוֹ הַשְּׁטָר, וְטָעַן הַלּוֹוֶה שֶׁהַמָּעוֹת שֶׁאֲנִי חַיָּב לוֹ מִכֶּסֶף שְׁהוּא פָּחוּת מִזֶּה הַמַּטְבֵּעַ--יִשָּׁבַע הַמַּלְוֶה וְיִטֹּל.&nbsp; הָיָה בּוֹ כֶּסֶף סְתָם--מַה שֶׁיִּרְצֶה לוֹוֶה, יִגְבֵּהוּ.</p>

<p><b>יז,יב</b>&nbsp;&nbsp;מִכָּאן אַתָּה לָמֵד, שֶׁשְּׁטָר שְׁאֵין בּוֹ שֵׁם מָקוֹם שֶׁנִּכְתַּב בּוֹ, כָּשֵׁר לְכָל דָּבָר; וְהוּא הַדִּין לִשְׁטָר שְׁאֵין בּוֹ זְמָן כְּלָל, שְׁהוּא כָּשֵׁר, אַף עַל פִּי שֶׁעֵדוּת זוֹ, אֵין אַתָּה יָכוֹל לַהֲזִימָהּ.&nbsp; אֵין מְדַקְדְּקִין בְּדִינֵי מְמוֹנוֹת בִּדְרִישָׁה וַחֲקִירָה כְּמוֹ שֶׁיִּתְבָּאַר, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין.&nbsp; וּלְפִיכָּךְ שִׁטְרֵי חוֹב הַמְּאֻחָרִין כְּשֵׁרִין, אַף עַל פִּי שְׁאֵין אַתָּה יָכוֹל לַהֲזִימָן, כְּמוֹ שֶׁיִּתְבָּאַר בִּמְקוֹמוֹ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יח</h2>

<p><b>יח,א</b>&nbsp;&nbsp;הַמַּלְוֶה אֶת חֲבֵרוֹ סְתָם, הֲרֵי כָּל נְכָסָיו אַחְרָאִין וְעַרְבָאִין לַחוֹב זֶה.&nbsp; לְפִיכָּךְ כְּשֶׁיָּבוֹא לִגְבּוֹת, תּוֹבֵעַ אֶת בַּעַל חוֹבוֹ תְּחִלָּה:&nbsp; אִם מָצָא עִמּוֹ נְכָסִים, בֵּין מִטַּלְטְלִין בֵּין קַרְקָעוֹת--גּוֹבֶה מֵהֶן בִּרְצוֹן הַלּוֹוֶה; וְאִם לֹא נָתַן הַלּוֹוֶה מִדַּעְתּוֹ, מַגְבִּין אוֹתוֹ בֵּית דִּין.</p>

<p><b>יח,ב</b>&nbsp;&nbsp;לֹא הִסְפִּיק לוֹ כָּל הַנִּמְצָא כְּנֶגֶד שְׁטָר חוֹבוֹ--הֲרֵי זֶה גּוֹבֶה מִכָּל הַקַּרְקָעוֹת שֶׁהָיוּ לַלּוֹוֶה, אַף עַל פִּי שְׁהֶן עַתָּה מְכוּרִין לַאֲחֵרִים אוֹ נְתוּנִים בְּמַתָּנָה:&nbsp; הוֹאִיל וּמָכַר הַלּוֹוֶה אוֹ נָתַן אַחַר שֶׁנִּשְׁתַּעְבַּד בְּחוֹב זֶה, הֲרֵי זֶה מוֹצִיא מִיַּד הַלָּקוֹחוֹת אוֹ מִיַּד בַּעֲלֵי הַמַּתָּנוֹת; וְזֶה הוּא הַנִּקְרָא טוֹרֵף.</p>

<p><b>יח,ג</b>&nbsp;&nbsp;בַּמֶּה דְּבָרִים אֲמוּרִים, בַּקַּרְקָעוֹת שֶׁהָיוּ לוֹ בְּעֵת שֶׁלָּוָה.&nbsp; אֲבָל נְכָסִים הַבָּאִין לוֹ לְאַחַר שֶׁלָּוָה--לֹא נִשְׁתַּעְבְּדוּ לְבַעַל חוֹב, וְאֵינוּ טוֹרֵף אוֹתָן.&nbsp; וְאִם הִתְנָה עָלָיו שֶׁכָּל נְכָסִים שֶׁיִּקְנֶה יִהְיוּ מְשֻׁעְבָּדִין לְהִפָּרַע מֵהֶן, וְקָנָה אַחַר שֶׁלָּוָה וּמָכַר אוֹ נָתַן--הֲרֵי בַּעַל חוֹב טוֹרֵף מֵהֶן.</p>

<p><b>יח,ד</b>&nbsp;&nbsp;[ב] אֵין כָּל הַדְּבָרִים אֲמוּרִין, אֵלָא בַּקַּרְקָע.&nbsp; אֲבָל הַמִּטַּלְטְלִין, אֵין עֲלֵיהֶן אַחְרָיוּת:&nbsp; אַפִלּוּ מִטַּלְטְלִין שֶׁהָיוּ לוֹ בְּעֵת שֶׁלָּוָה, שֶׁמְּכָרָן לְשָׁעָתוֹ--אֵין בַּעַל חוֹב טוֹרֵף אוֹתָן.</p>

<p><b>יח,ה</b>&nbsp;&nbsp;הִקְנָה לְבַעַל חוֹבוֹ כָּל הַמִּטַּלְטְלִין עַל גַּב הַקַּרְקָע שֶׁיֵּשׁ לוֹ, לִהְיוֹתוֹ נִפְרַע מִן הַכֹּל--הֲרֵי זֶה טוֹרֵף מֵאוֹתָן הַמִּטַּלְטְלִין:&nbsp; וְהוּא שֶׁיִּכְתֹּב לוֹ בִּשְׁטָר חוֹבוֹ, שֶׁהִקְנֵיתִי לָךְ מִטַּלְטְלִין שֶׁיֵּשׁ לִי עַל גַּב הַקַּרְקָע שֶׁיֵּשׁ לִי, שֶׁלֹּא כְּאַסְמַכְתָּא, וְשֶׁלֹּא כְּטָפְסֵי הַשְּׁטָרוֹת.</p>

<p><b>יח,ו</b>&nbsp;&nbsp;וְכֵן אִם כָּתַב לוֹ שֶׁכָּל נְכָסִים שֶׁאֲנִי עֲתִיד לִקְנוֹת, בֵּין קַרְקָעוֹת בֵּין מִטַּלְטְלִין, הֲרֵי הֶן מְשֻׁעְבָּדִים לָךְ לְהִפָּרַע מֵהֶן, וְהַמִּטַּלְטְלִין קְנוּיִין לָךְ עַל גַּב הַקַּרְקָעוֹת לְהִפָּרַע מֵהֶן, שֶׁלֹּא כְּאַסְמַכְתָּא, וְשֶׁלֹּא כְּטָפְסֵי הַשְּׁטָרוֹת--הֲרֵי זֶה טוֹרֵף, אַף מִן הַמִּטַּלְטְלִין שֶׁקָּנָה הַלּוֹוֶה לְאַחַר שֶׁלָּוָה:&nbsp; שֶׁכָּל תְּנָאי שֶׁבְּמָמוֹן קַיָּם.</p>

<p><b>יח,ז</b>&nbsp;&nbsp;[ג] עָשָׂה שָׂדֵהוּ הַפּוֹתִיקֵי לְבַעַל חוֹבוֹ, אוֹ לָאִשָּׁה בִּכְתֻבָּתָהּ, וְהוּא שֶׁיִּכְתֹּב לָהֶן מִכָּאן תִּגְבּוּ, וּשְׁטָפָהּ נָהָר--הֲרֵי זֶה גּוֹבֶה מִשְּׁאָר נְכָסִים, וְטוֹרֵף אוֹתָן; וְאִם הִתְנָה עִמּוֹ שֶׁלֹּא יִהְיֶה לוֹ פֵּרָעוֹן אֵלָא מִזּוֹ, אֵינוּ גּוֹבֶה מִשְּׁאָר נְכָסִים.&nbsp; וְכֵן אִם לָוָה מִמֶּנּוּ, וּפֵרַשׁ שְׁאֵין לוֹ עָלָיו אַחְרָיוּת--הֲרֵי זֶה אֵינוּ גּוֹבֶה מִן הַמְּשֻׁעְבָּדִין לְעוֹלָם.</p>

<p><b>יח,ח</b>&nbsp;&nbsp;[ד] הָעוֹשֶׂה שָׂדֵהוּ הַפּוֹתִיקֵי לְבַעַל חוֹבוֹ אוֹ לָאִשָּׁה בִּכְתֻבָּתָהּ, וּמְכָרָהּ--הֲרֵי זוֹ מְכוּרָה; וּכְשֶׁיָּבוֹא בַּעַל חוֹב לִגְבּוֹת--אִם לֹא יִמְצָא נְכָסִים בְּנֵי חוֹרִין, יִטְרֹף אוֹתָהּ.&nbsp; בַּמֶּה דְּבָרִים אֲמוּרִים, בְּשֶׁמְּכָרָהּ לְשָׁעָתָהּ; אֲבָל מְכָרָהּ מִמְכַּר עוֹלָם, אֵינָהּ מְכוּרָה.</p>

<p><b>יח,ט</b>&nbsp;&nbsp;[ה] עָשָׂה עַבְדּוֹ הַפּוֹתִיקֵי וּמְכָרוֹ--הֲרֵי בַּעַל חוֹב גּוֹבֶה מִמֶּנּוּ, מִפְּנֵי שֶׁיֵּשׁ לוֹ קוֹל.&nbsp; עָשָׂה שׁוֹרוֹ הַפּוֹתִיקֵי וּמְכָרוֹ, אֵין בַּעַל חוֹב גּוֹבֶה מִמֶּנּוּ; וְכֵן שְׁאָר הַמִּטַּלְטְלִין, מִפְּנֵי שְׁאֵין לָהֶן קוֹל.</p>

<p><b>יח,י</b>&nbsp;&nbsp;[ו] עֶבֶד שֶׁעָשָׂהוּ רִבּוֹ הַפּוֹתִיקֵי, וְשִׁחְרְרוֹ--אַף עַל פִּי שֶׁכָּתַב לוֹ לֹא יִהְיֶה לָךְ פֵּרָעוֹן אֵלָא מִזֶּה, יָצָא לְחֵרוּת; וְכֵן אִם הִקְדִּישׁוֹ:&nbsp; שֶׁהֶחָמֵץ וְהַשִּׁחְרוּר וְהַהֶקְדֵּשׁ מַפְקִיעִין מִיַּד הַשִּׁעְבּוּד; וַהֲרֵי בַּעַל חוֹב חוֹזֵר וְגוֹבֶה חוֹבוֹ מִן הַלּוֹוֶה, וְכוֹתֵב עָלָיו שְׁטָר בְּחוֹבוֹ, וְטוֹרֵף מִזְּמָן זֶה הַשְּׁטָר.</p>

<p><b>יח,יא</b>&nbsp;&nbsp;וְלָמָּה הוּא חַיָּב לְשַׁלַּם, מִפְּנֵי שֶׁגָּרַם לְאַבַּד מְמוֹן חֲבֵרוֹ; וְכָל הַגּוֹרֵם לְהַזִּיק, מְשַׁלֵּם כְּמוֹ שֶׁבֵּאַרְנוּ בִּמְקוֹמוֹ.&nbsp; וְכוֹפִין אֶת רִבּוֹ הַשֵּׁנִי לְשַׁחְרְרוֹ, מִפְּנֵי תִּקּוּן הָעוֹלָם, שֶׁלֹּא יִמְצְאֶנּוּ בַּשּׁוּק, וְיֹאמַר לוֹ עַבְדִּי אַתָּה.</p>

<p><b>יח,יב</b>&nbsp;&nbsp;[ז] הַמַּקְדִּישׁ נְכָסָיו--אֵין בַּעַל חוֹב יָכוֹל לִטְרֹף מִן הַהֶקְדֵּשׁ, שֶׁהַהֶקְדֵּשׁ מַפְקִיעַ הַשִּׁעְבּוּד.&nbsp; וּכְשֶׁפּוֹדִין הַקַּרְקָע מִיַּד הַהֶקְדֵּשׁ, אוֹמְדִין כַּמָּה אָדָם רוֹצֶה לִתֵּן בְּשָׂדֶה זוֹ, עַל מְנָת שֶׁיִּתֵּן לְבַעַל חוֹב אֶת חוֹבוֹ, וְלָאִשָּׁה כְּתֻבָּתָהּ:&nbsp; לְפִי שֶׁכְּשֶׁתִּפָּדֶה, וְתֵצֵא לְחֻלִּין בְּיַד הַלּוֹקֵחַ--יָבוֹא בַּעַל חוֹב, וְיִטְרֹף אוֹתָהּ, אוֹ הָאִשָּׁה בִּכְתֻבָּתָהּ, כְּמוֹ שֶׁבֵּאַרְנוּ בָּעֲרָכִין.</p>

<p><b>יח,יג</b>&nbsp;&nbsp;[ח] בַּעַל חוֹב שֶׁבָּא לִטְרֹף--אִם יֵשׁ מָעוֹת לַלּוֹקֵחַ, יָכוֹל לְסַלְּקוֹ וְלִתֵּן לוֹ דְּמֵי מַה שְׁהוּא טוֹרֵף; וְחוֹזֵר הַלּוֹקֵחַ, וְתוֹבֵעַ לַמּוֹכֵר.&nbsp; וְאִם עָשָׂה אוֹתָהּ הַפּוֹתִיקֵי, אֵינוּ יָכוֹל לְסַלְּקוֹ בְּדָמִים.</p>

<p><b>יח,יד</b>&nbsp;&nbsp;[ט] רְאוּבֵן שֶׁהָיָה חַיָּב לְשִׁמְעוֹן מָאתַיִם, וְהָיוּ לוֹ שְׁתֵּי שָׂדוֹת, וּמָכַר אַחַת מֵהֶן לְלֵוִי בְּמָנֶה, וְחָזַר וּמָכַר לוֹ הַשְּׁנִיָּה בְּמָנֶה, וּבָא שִׁמְעוֹן וְטָרַף הָאַחַת בְּמָנֶה, וְחָזַר לִטְרֹף הַשְּׁנִיָּה בַּמָּנֶה הַנִּשְׁאָר לוֹ, וְהֵבִיא לֵוִי מָאתַיִם וְאָמַר לוֹ, אִם תִּרְצֶה לִהְיוֹת הַשָּׂדֶה שֶׁטָּרַפְתָּ שׁוּמָה לָךְ בְּכָל הַמָּאתַיִם שֶׁיֵּשׁ לָךְ, הֲרֵי מוּטָב, וְאִם לָאו, הֵא לָךְ מָאתַיִם שֶׁלְּחוֹבָךְ וְהִסְתַּלַּק--הַדִּין עִם לֵוִי.&nbsp; רָצָה שִׁמְעוֹן, וְעָמַד בָּהּ--אַף עַל פִּי שֶׁקִּבְּלָהּ בְּמָאתַיִם, אֵין לֵוִי חוֹזֵר וְתוֹבֵעַ רְאוּבֵן אֵלָא בְּמָנֶה אַחַת.</p>

<p><b>יח,טו</b>&nbsp;&nbsp;[י] מֵת רְאוּבֵן, וְהִנִּיחַ שָׂדֶה אַחַת שׁוֹוָה מֵאָה, וּבָא שִׁמְעוֹן וּטְרָפָהּ, וְנָתְנוּ לוֹ הַיְּתוֹמִים מֵאָה מִן הַמִּטַּלְטְלִין שֶׁהִנִּיחַ אֲבִיהֶן וְסִלְּקוּהוּ--הֲרֵי זֶה חוֹזֵר, וְטוֹרֵף אוֹתָהּ בִּשְׁאָר חוֹבוֹ:&nbsp; שֶׁהַמֵּאָה שֶׁנָּתְנוּ לוֹ מִצְוָה עָשׂוּ, שֶׁמִּצְוָה עַל הַיְּתוֹמִים לִפְרֹעַ חוֹב אֲבִיהֶן.&nbsp; וְאִם אָמְרוּ לוֹ אֵלּוּ הַמֵּאָה דְּמֵי הַשָּׂדֶה שֶׁטָּרַפְתָּ, אֵינוּ יָכוֹל לַחְזֹר וְלִטְרֹף אוֹתָהּ פַּעַם אַחֶרֶת בִּשְׁאָר חוֹבוֹ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק יט</h2>

<p><b>יט,א</b>&nbsp;&nbsp;כְּשֶׁיּוֹרְדִין בֵּית דִּין לְנִכְסֵי הַלּוֹוֶה לִגְבּוֹת מֵהֶן, לֹא יִגְבּוּ לְבַעַל חוֹב אֵלָא מִן הַבֵּינוֹנִית שֶׁבְּקַרְקָעוֹתָיו.&nbsp; וְדִין תּוֹרָה שֶׁיִּגְבֶּה בַּעַל חוֹב מִן הַזִּבּוֹרִית, שֶׁנֶּאֱמָר "בַּחוּץ, תַּעֲמֹד .&nbsp;.&nbsp;." (דברים כד,יא)--מַה דַּרְכּוֹ שֶׁלָּאָדָם לְהוֹצִיא, פָּחוּת שֶׁבְּכֵלָיו.&nbsp; אֲבָל תִּקְּנוּ חֲכָמִים בַּבֵּינוֹנִית, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין.&nbsp; בַּמֶּה דְּבָרִים אֲמוּרִים, בַּבָּא לְהִפָּרַע מִן הַלּוֹוֶה עַצְמוֹ.&nbsp; אֲבָל הַבָּא לְהִפָּרַע מִן הַיּוֹרְשִׁין, בֵּין קְטַנִּים בֵּין גְּדוֹלִים--לֹא יִפָּרַע אֵלָא מִן הַזִּבּוֹרִית.</p>

<p><b>יט,ב</b>&nbsp;&nbsp;אֵין נִפְרָעִין מִנְּכָסִים מְשֻׁעְבָּדִין, בִּמְקוֹם שֵׁישׁ נְכָסִים בְּנֵי חוֹרִין:&nbsp; וְאַפִלּוּ הָיוּ בְּנֵי חוֹרִין זִבּוֹרִית, וְהַמְּשֻׁעְבָּדִים בֵּינוֹנִית, אוֹ עִדִּית--בֵּין שֶׁמְּכָרָם בֵּין שֶׁנְּתָנָם.&nbsp; נִשְׁתַּדְּפוּ בְּנֵי חוֹרִין, הֲרֵי זֶה טוֹרֵף מִן הַמְּשֻׁעְבָּדִים, שֶׁכֵּיוָן שֶׁנִּשְׁחֲתוּ, כְּאִלּוּ אֵינָם.</p>

<p><b>יט,ג</b>&nbsp;&nbsp;רְאוּבֵן שֶׁמָּכַר כָּל שְׂדוֹתָיו לְשִׁמְעוֹן, וְחָזַר שִׁמְעוֹן וּמָכַר שָׂדֶה אַחַת מֵהֶן לְלֵוִי, וּבָא בַּעַל חוֹב שֶׁלִּרְאוּבֵן לִטְרֹף--רָצָה מִזֶּה, גּוֹבֶה; רָצָה מִזֶּה, גּוֹבֶה.</p>

<p><b>יט,ד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלָּקַח לֵוִי בֵּינוֹנִית.&nbsp; אֲבָל אִם לָקַח עִדִּית, אוֹ זִבּוֹרִית--אֵינוּ טוֹרֵף מִלֵּוִי:&nbsp; שֶׁהֲרֵי זֶה אוֹמֵר לוֹ, מִפְּנֵי זֶה טָרַחְתִּי וְלָקַחְתִּי שָׂדֶה שְׁאֵין דִּינָךְ לִגְבּוֹת מִמֶּנּוּ.</p>

<p><b>יט,ה</b>&nbsp;&nbsp;וְכֵן אִם לָקַח לֵוִי בֵּינוֹנִית, וְהִנִּיחַ אֵצֶל שִׁמְעוֹן בֵּינוֹנִית כְּמוֹ הַבֵּינוֹנִית שֶׁלָּקַח--אֵינוּ טוֹרֵף מִלֵּוִי:&nbsp; שֶׁהֲרֵי זֶה אוֹמֵר לוֹ, הִנַּחְתִּי לָךְ מָקוֹם לִגְבּוֹת מִמֶּנּוּ.</p>

<p><b>יט,ו</b>&nbsp;&nbsp;[ד] כְּבָר בֵּאַרְנוּ שֶׁהַנִּזָּקִין שָׁמִין לָהֶן בָּעִדִּית, וּבַעַל חוֹב בַּבֵּינוֹנִית, וּכְתֻבַּת אִשָּׁה בַּזִּבּוֹרִית.&nbsp; הָיוּ לוֹ עִדִּית וְזִבּוֹרִית--נִזָּקִין בָּעִדִּית, וּבַעַל חוֹב וּכְתֻבַּת אִשָּׁה בַּזִּבּוֹרִית.&nbsp; הָיוּ לוֹ עִדִּית וּבֵינוֹנִית--נִזָּקִין בָּעִדִּית, וּבַעַל חוֹב וּכְתֻבַּת אִשָּׁה בַּבֵּינוֹנִית.&nbsp; הָיוּ לוֹ בֵּינוֹנִית וְזִבּוֹרִית בִּלְבָד--נִזָּקִין וּבַעַל חוֹב בַּבֵּינוֹנִית, וּכְתֻבַּת אִשָּׁה בַּזִּבּוֹרִית.</p>

<p><b>יט,ז</b>&nbsp;&nbsp;[ה] מְכָרָן לִשְׁלוֹשָׁה בְּנֵי אָדָם בְּבַת אַחַת--כֻּלָּן נִכְנְסוּ תַּחַת הַבְּעָלִים, וְהַנִּזָּקִין טוֹרְפִין מִן הָעִדִּית, וּבַעַל חוֹב טוֹרֵף מִן הַבֵּינוֹנִית, וּכְתֻבַּת אִשָּׁה טוֹרֶפֶת מִן הַזִּבּוֹרִית.</p>

<p><b>יט,ח</b>&nbsp;&nbsp;מְכָרָן לְזֶה אַחַר זֶה, כֻּלָּן טוֹרְפִין מִן הָאַחֲרוֹן; לֹא הִסְפִּיק, טוֹרְפִין הַשְּׁאָר מִשֶּׁלְּפָנָיו; לֹא הִסְפִּיק, טוֹרְפִין הַשְּׁאָר מִשֶּׁלִּפְנֵי פָּנָיו:&nbsp; אַפִלּוּ הָיָה הָאַחֲרוֹן הוּא שֶׁלָּקַח הַזִּבּוֹרִית--שֶׁהֲרֵי הַלּוֹקֵחַ הַקּוֹדֵם אוֹמֵר לַטּוֹרֵף, הִנַּחְתִּי לָךְ מָקוֹם לִגְבּוֹת מִמֶּנּוּ.</p>

<p><b>יט,ט</b>&nbsp;&nbsp;[ו] מְכָרָן לְאֶחָד זוֹ אַחַר זוֹ, הֲרֵי זֶה הַלּוֹקֵחַ נִכְנָס תַּחַת הַבְּעָלִים.&nbsp; בַּמֶּה דְּבָרִים אֲמוּרִים, שֶׁלָּקַח עִדִּית בָּאַחֲרוֹנָה.&nbsp; אֲבָל אִם לָקַח זִבּוֹרִית בָּאַחֲרוֹנָה, כֻּלָּן גּוֹבִין מִן הַזִּבּוֹרִית:&nbsp; שֶׁהֲרֵי אוֹמֵר לַטּוֹרֵף כְּשֶׁיָּבוֹא לִגְבּוֹת מִן הַשָּׂדֶה שֶׁלָּקַח תְּחִלָּה, הֲרֵי הִנַּחְתִּי לָךְ מָקוֹם לִגְבּוֹת מִמֶּנּוּ.&nbsp; וְלָמָּה אֵינוּ אוֹמֵר לוֹ הַטּוֹרֵף כָּךְ, אִם לָקַח עִדִּית בָּאַחֲרוֹנָה, וְתִגְבֶּה הָאִשָּׁה וּבַעַל חוֹב מִן הָעִדִּית שֶׁלָּקַח בָּאַחֲרוֹנָה--שֶׁזּוֹ תַּקָּנָה הִיא לַלּוֹקֵחַ, וַהֲרֵי אוֹמֵר לָהֶן אֵי אִפְּשִׁי בְּתַקָּנָה זוֹ, אֵלָא כָּל אֶחָד מִכֶּם יִגְבֶּה מִן הָרָאוּי לוֹ.</p>

<p><b>יט,י</b>&nbsp;&nbsp;[ז] מְכָרָן לְאֶחָד זוֹ אַחַר זוֹ, וּמָכַר לוֹ עִדִּית בָּאַחֲרוֹנָה, וְחָזַר הַלּוֹקֵחַ וּמָכַר זִבּוֹרִית וּבֵינוֹנִית, וְשִׁיַּר עִדִּית לְפָנָיו--כֻּלָּן גּוֹבִין מִן הָעִדִּית, שֶׁהֲרֵי אֵין לוֹ בְּמַה יִדְחֶה אוֹתָן.&nbsp; מָכַר עִדִּית, וְהִנִּיחַ בֵּינוֹנִית וְזִבּוֹרִית--הַנִּזָּקִין טוֹרְפִין מִן הָעִדִּית שֶׁבְּיַד לוֹקֵחַ הַשֵּׁנִי, וּבַעַל חוֹב וּכְתֻבַּת אִשָּׁה גּוֹבִין מִבֵּינוֹנִית וְזִבּוֹרִית שֶׁשִּׁיַּר לְפָנָיו.</p>

<p><b>יט,יא</b>&nbsp;&nbsp;[ח] מִי שֶׁלָּוָה מֵאֶחָד, וְאַחַר כָּךְ מָכַר הַלּוֹוֶה נְכָסָיו לִשְׁנַיִם, וְכָתַב בַּעַל חוֹב לְלוֹקֵחַ שֵׁנִי דִּין וּדְבָרִים אֵין לִי עִמָּךְ וְקָנוּ מִיָּדוֹ--אֵינוּ יָכוֹל לִטְרֹף מִלּוֹקֵחַ רִאשׁוֹן:&nbsp; שֶׁהֲרֵי אוֹמֵר לוֹ הִנַּחְתִּי לָךְ מָקוֹם לִגְבּוֹת מִמֶּנּוּ אֵצֶל בַּעַל חוֹבָךְ, וְהֶן הַנְּכָסִים שֶׁקָּנָה לוֹקֵחַ שֵׁנִי אַחֲרַי, וְאַתָּה הִפְסַדְתָּ עַל עַצְמָךְ, שֶׁהֲרֵי סִלַּקְתָּ עַצְמָךְ מֵהֶן.&nbsp; וְהוּא הַדִּין לָאִשָּׁה בִּכְתֻבָּתָהּ, אִם כָּתְבָה לַשֵּׁנִי--אִבְּדָה כְּתֻבָּתָהּ, וְאֵינָהּ יְכוּלָה לִטְרֹף.&nbsp; אֲבָל אִם כָּתְבוּ לָרִאשׁוֹן, טוֹרְפִין מִן הַשֵּׁנִי.</p>

<p><b>יט,יב</b>&nbsp;&nbsp;מָכַר הַלּוֹוֶה שָׂדֶה לַלּוֹקֵחַ, וּמָכַר אַחֲרֶיהָ שָׂדֶה שְׁנִיָּה לְלוֹקֵחַ שֵׁנִי, וְכָתַב הַמַּלְוֶה לְלוֹקֵחַ שֵׁנִי דִּין וּדְבָרִים אֵין לִי עִמָּךְ, וְקָנוּ מִיָּדוֹ--הֲרֵי בַּעַל חוֹב טוֹרֵף מִלּוֹקֵחַ רִאשׁוֹן שָׂדֶה רִאשׁוֹנָה; וְלוֹקֵחַ רִאשׁוֹן טוֹרֵף מִלּוֹקֵחַ שֵׁנִי שָׂדֶה שְׁנִיָּה, שֶׁהֲרֵי קָנָה אַחֲרָיו; וְלוֹקֵחַ שֵׁנִי טוֹרֵף אוֹתָהּ מִבַּעַל הַחוֹב, שֶׁהֲרֵי כָּתַב לוֹ; וְלוֹקֵחַ רִאשׁוֹן חוֹזֵר וְטוֹרֵף מִשֵּׁנִי; וְחוֹזְרִין חֲלִילָה, עַד שֶׁיַּעֲשׂוּ פְּשָׁרָה בֵּינֵיהֶן.&nbsp; וְכֵן הָאִשָּׁה בִּכְתֻבָּתָהּ.&nbsp; וְהוּא שֶׁהָיָה הַחוֹב, כְּנֶגֶד שְׁתֵּי הַשָּׂדוֹת.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כ</h2>

<p><b>כ,א</b>&nbsp;&nbsp;מִי שֶׁיֵּשׁ עָלָיו חוֹבוֹת הַרְבֵּה--כָּל שֶׁקָּדַם חוֹבוֹ, גּוֹבֶה תְּחִלָּה, בֵּין מִן הַלּוֹוֶה עַצְמוֹ, בֵּין מִן הַלָּקוֹחוֹת.&nbsp; וְאִם קָדַם הָאַחֲרוֹן וְגָבָה--מוֹצִיאִים מִיָּדוֹ, שֶׁכָּל שֶׁקָּדַם חוֹבוֹ זָכָה.</p>

<p><b>כ,ב</b>&nbsp;&nbsp;בַּמֶּה דְּבָרִים אֲמוּרִים, בַּקַּרְקָעוֹת שֶׁהָיוּ לוֹ בְּעֵת שֶׁלָּוָה.&nbsp; אֲבָל הַקַּרְקָעוֹת שֶׁקָּנָה אַחַר שֶׁלָּוָה מִבַּעֲלֵי חוֹבוֹת הַרְבֵּה--אַף עַל פִּי שֶׁכָּתַב לְכָל אֶחָד מֵהֶן שֶׁאֲנִי עֲתִיד לִקְנוֹת מְשֻׁעְבָּד לָךְ--אֵין בָּהֶן דִּין קְדִימָה, אֵלָא יַד כֻּלָּן שׁוֹוִין; וְכָל שֶׁקָּדַם וְגָבָה--זָכָה, אַף עַל פִּי שְׁהוּא אַחֲרוֹן.</p>

<p><b>כ,ג</b>&nbsp;&nbsp;[ב] לָוָה וְכָתַב לוֹ שֶׁאֲנִי עֲתִיד לִקְנוֹת מְשֻׁעְבָּד לָךְ, וְאַחַר כָּךְ קָנָה שָׂדֶה, וְחָזַר וְלָוָה מֵאַחֵר--הֲרֵי הַשָּׂדֶה מְשֻׁעְבֶּדֶת לָרִאשׁוֹן, וְהוּא קוֹדֵם לִגְבּוֹת.&nbsp; וְכֵן אַפִלּוּ הָיוּ מֵאָה.</p>

<p><b>כ,ד</b>&nbsp;&nbsp;אֵין דִּין קְדִימָה בְּמִטַּלְטְלִין; אֵלָא כָּל שֶׁגָּבָה מֵהֶן--זָכָה, אַף עַל פִּי שְׁהוּא אַחֲרוֹן.&nbsp; קָדַם אֶחָד מִשְּׁאָר אָדָם וְתָפַס מִן הַמִּטַּלְטְלִין שֶׁלְּזֶה, כְּדֵי לִזְכוֹת בָּהֶן לְאֶחָד מִבַּעֲלֵי חוֹבוֹת--לֹא זָכָה:&nbsp; שֶׁכָּל הַתּוֹפֵס לְבַעַל חוֹב בִּמְקוֹם שֶׁיֵּשׁ עָלָיו חוֹב לַאֲחֵרִים, לֹא קָנָה.&nbsp; אֲבָל אֵין עָלָיו חוֹב לַאֲחֵרִים, קָנָה לוֹ.</p>

<p><b>כ,ה</b>&nbsp;&nbsp;וְכֵן אִם אָמַר לוֹ הַלּוֹוֶה, זְכֵה בְּחֵפֶץ זֶה לִפְלוֹנִי, אוֹ תֵּן מָנֶה זוֹ לִפְלוֹנִי--זָכָה לוֹ; וְאֵין אֶחָד מִבַּעֲלֵי חוֹבוֹת יְכוּלִין לִגְבּוֹת מֵאֵלּוּ הַמִּטַּלְטְלִין, שֶׁכְּבָר זָכָה בָּהֶן אַחֵר.</p>

<p><b>כ,ו</b>&nbsp;&nbsp;[ג] שְׁטָרוֹת שֶׁזְּמַנָּן כֻּלָּן יוֹם אֶחָד, אוֹ שָׁעָה אַחַת בִּמְקוֹם שֶׁכּוֹתְבִין שָׁעוֹת--כָּל שֶׁקָּדַם מֵהֶן וְגָבָה, בֵּין קַרְקָע בֵּין מִטַּלְטְלִין--זָכָה.&nbsp; [ד] בָּאוּ כֻּלָּן בְּיַחַד לִגְבּוֹת, וְכֵן בַּעֲלֵי חוֹבוֹת שֶׁכָּל אֶחָד מֵהֶן קוֹדֵם לִזְמָן חֲבֵרוֹ שֶׁבָּאוּ לִגְבּוֹת מִן הַמִּטַּלְטְלִין שֶׁהֲרֵי אֵין בָּהֶן דִּין קְדִימָה, אוֹ שֶׁבָּאוּ לִגְבּוֹת מִקַּרְקָע שֶׁקָּנָה הַלּוֹוֶה לְאַחַר שֶׁלָּוָה מִן הָאַחֲרוֹן שֶׁבָּהֶן, וְאֵין בַּנְּכָסִים כְּדֵי שֶׁיִּגְבֶּה כָּל אֶחָד מֵהֶן אֶת חוֹבוֹ--מְחַלְּקִין בֵּינֵיהֶן.</p>

<p><b>כ,ז</b>&nbsp;&nbsp;כֵּיצַד חוֹלְקִין:&nbsp; אִם כְּשֶׁיִּתְחַלַּק הַמָּמוֹן הַנִּמְצָא עַל מִנְיָנָם, יַגִּיעַ לַפָּחוּת שֶׁבָּהֶן כְּשֵׁעוּר חוֹבוֹ אוֹ פָּחוּת מִמֶּנּוּ--חוֹלְקִים לְפִי מִנְיָנָם בְּשׁוֹוֶה.&nbsp; וְאִם יַגִּיעַ לְפָחוּת שֶׁבָּהֶם יוֹתֵר עַל חוֹבוֹ--חוֹלְקִים מִכָּל הַמָּמוֹן בֵּינֵיהֶם כְּדֵי שֶׁיַּגִּיעַ לַפָּחוּת שֶׁבָּהֶם כְּשֵׁעוּר חוֹבוֹ, וְחוֹזְרִין הַנִּשְׁאָרִים מִבַּעֲלֵי חוֹבוֹת וְחוֹלְקִין הַיָּתֵר בֵּינֵיהֶן כַּדֶּרֶךְ הַזֹּאת.</p>

<p><b>כ,ח</b>&nbsp;&nbsp;כֵּיצַד:&nbsp; הָיוּ שְׁלוֹשָׁה--חוֹבוֹ שֶׁלְּזֶה מָנֶה, וְשֶׁלְּזֶה מָאתַיִם, וְשֶׁלְּזֶה שֵׁבַע מֵאוֹת--אִם הָיָה כָּל הַנִּמְצָא שָׁם שְׁלוֹשׁ מֵאוֹת, נוֹטְלִין מֵאָה מֵאָה; וְכֵן אִם נִמְצָא שָׁם פָּחוּת מִשְּׁלוֹשׁ מֵאוֹת, חוֹלְקִין בְּשׁוֹוֶה.</p>

<p><b>כ,ט</b>&nbsp;&nbsp;נִמְצָא שָׁם יָתֵר עַל שְׁלוֹשׁ מֵאוֹת--חוֹלְקִין שְׁלוֹשׁ מֵאוֹת בְּשׁוֹוֶה, וְיִסְתַּלַּק בַּעַל הַמֵּאָה; וּשְׁאָר הַמָּמוֹן חוֹלְקִין אוֹתוֹ הַשְּׁנַיִם עַל אוֹתָהּ הַדֶּרֶךְ.&nbsp; כֵּיצַד:&nbsp; נִמְצְאוּ שָׁם חָמֵשׁ מֵאוֹת אוֹ פָּחוּת--חוֹלְקִין שְׁלוֹשׁ מֵאוֹת בְּשׁוֹוֶה, וְיִסְתַּלַּק הָאֶחָד; וְחוֹזְרִין וְחוֹלְקִין הַמָּאתַיִם אוֹ הַפָּחוּת בְּשׁוֹוֶה, וְיִסְתַּלַּק הַשֵּׁנִי.</p>

<p><b>כ,י</b>&nbsp;&nbsp;נִמְצְאוּ שָׁם שֵׁשׁ מֵאוֹת--חוֹלְקִין שְׁלוֹשׁ מֵאוֹת בְּשׁוֹוֶה, וְיִסְתַּלַּק בַּעַל הַמָּנֶה; וְחוֹזְרִין וְחוֹלְקִין הַמָּאתַיִם בֵּין הַשְּׁנַיִם בְּשׁוֹוֶה, וְיִסְתַּלַּק בַּעַל הַמָּאתַיִם; וְנוֹתְנִין הַמֵּאָה הַנִּשְׁאָרִים לְבַעַל הַשֵּׁבַע מֵאוֹת, וְנִמְצָא בְּיָדוֹ שְׁלוֹשׁ מֵאוֹת בִּלְבָד.&nbsp; וְעַל דֶּרֶךְ זוֹ חוֹלְקִין, אַפִלּוּ הֶן מֵאָה, כְּשֶׁיָּבוֹאוּ לִגְבּוֹת כְּאַחַת.&nbsp; וְיֵשׁ מִן הַגְּאוֹנִים שֶׁהוֹרָה שֶׁחוֹלְקִין לְפִי מְמוֹנָם.</p>

<p><b>כ,יא</b>&nbsp;&nbsp;[ה] רְאוּבֵן וְשִׁמְעוֹן, לְכָל אֶחָד מִשְּׁנֵיהֶם שְׁטָר חוֹב עַל לֵוִי--רְאוּבֵן שְׁטָרוֹ בַּחֲמִשָּׁה בְּנִיסָן, וְשִׁמְעוֹן שְׁטָרוֹ בְּנִיסָן סְתָם, וַהֲרֵי יֵשׁ לְלֵוִי שָׂדֶה שְׁאֵינָהּ כְּדֵי חוֹב שֶׁלִּשְׁנֵיהֶם--מוֹרִידִין לְתוֹכָהּ רְאוּבֵן, שֶׁמֶּא שְׁטָרוֹ שֶׁלְּשִׁמְעוֹן בְּסוֹף נִיסָן הָיָה.</p>

<p><b>כ,יב</b>&nbsp;&nbsp;וְכֵן אֵין שִׁמְעוֹן יָכוֹל לִטְרֹף מֵאֲיָר וְאִלַּךְ, שֶׁהֲרֵי הַלּוֹקֵחַ אוֹמֵר לוֹ, שֶׁמֶּא בְּאֶחָד בְּנִיסָן הוּא זְמַנּוֹ שֶׁלִּשְׁטָרָךְ, וַהֲרֵי שָׂדֶה בַּת חוֹרִין שֶׁתִּגְבֶּה אוֹתָהּ, וְיָבוֹא רְאוּבֵן שְׁהוּא אַחַר זְמַנָּךְ, וְהוּא שֶׁיֵּשׁ לוֹ לִטְרֹף מִמֶּנּוּ.&nbsp; לְפִיכָּךְ אִם כָּתְבוּ הַרְשָׁאָה זֶה לְזֶה, טוֹרְפִין מֵאֲיָר וְאִלַּךְ מִכָּל צַד.&nbsp; וְהוּא הַדִּין בִּרְאוּבֵן וְשִׁמְעוֹן שֶׁמָּכַר לָהֶן לֵוִי שָׂדֶה אַחַת בִּשְׁנֵי שְׁטָרוֹת, שְׁטָרוֹ שֶׁלְּזֶה בַּחֲמִשָּׁה בְּנִיסָן, וּשְׁטָרוֹ שֶׁלְּזֶה בְּנִיסָן סְתָם.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כא</h2>

<p><b>כא,א</b>&nbsp;&nbsp;בַּעַל חוֹב גּוֹבֶה אֶת הַשְּׁבָח שֶׁהִשְׁבִּיחַ הַלּוֹקֵחַ--בֵּין שֶׁהִשְׁבִּיחַ מֵחֲמַת הוֹצָאָה, בֵּין שֶׁשָּׁבְחוּ נְכָסִים מֵאֵלֵיהֶן:&nbsp; אֵלָא שְׁאִם הִשְׁבִּיחוּ מֵאֵלֵיהֶן, טוֹרֵף כָּל הַשְּׁבָח; וְאִם הִשְׁבִּיחוּ מֵחֲמַת הוֹצָאָה, גּוֹבֶה חֲצִי הַשְּׁבָח.</p>

<p><b>כא,ב</b>&nbsp;&nbsp;כֵּיצַד:&nbsp; רְאוּבֵן שֶׁהָיָה לוֹ חוֹב עַל שִׁמְעוֹן מָאתַיִם, וּמָכַר שִׁמְעוֹן לְלֵוִי שָׂדֶה בְּמָנֶה, וְהוֹצִיא עָלֶיהָ לֵוִי הוֹצָאוֹת, וְהִשְׁבִּיחָה וַהֲרֵי הִיא שׁוֹוָה מָאתַיִם--כְּשֶׁיָּבוֹא רְאוּבֵן לִטְרֹף אֶת לֵוִי, טוֹרֵף מִמֶּנָּה בְּמֵאָה וַחֲמִשִּׁים:&nbsp; מֵאָה שֶׁלִּדְמֵי הַמֶּקָּח, וַחֲמִשִּׁים שֶׁלַּחֲצִי הַשְּׁבָח.&nbsp; וְאִם הִשְׁבִּיחָה מֵחֲמַת עַצְמָהּ, כְּגוֹן שֶׁהוּקְרָה בְּדָמִים אוֹ עָלוּ בָּהּ אִילָנוֹת--גּוֹבֶה אֶת כֻּלָּהּ.</p>

<p><b>כא,ג</b>&nbsp;&nbsp;הוֹרוּ גְּאוֹנִים גְּדוֹלִים וַחֲכָמִים וְאָמְרוּ, לֹא יִהְיֶה הַלּוֹקֵחַ רָע כּוֹחַ מִיּוֹרֵד לִשְׂדֵה חֲבֵרוֹ שֶׁלֹּא בִּרְשׁוּת, שֶׁשָּׁמִין לוֹ, וְיָדוֹ עַל הַתַּחְתּוֹנָה.&nbsp; לְפִיכָּךְ אִם הִשְׁבִּיחַ הַלּוֹקֵחַ בְּמֵאָה, וְהוֹצִיא חֲמִשִּׁים--נוֹטֵל כָּל הַהוֹצָאָה, וַחֲצִי הַשְּׁבָח הַיָּתֵר עַל הַהוֹצָאָה, וְהַחֵצִי עִם הַקֶּרֶן, הוּא שֶׁטּוֹרֵף בַּעַל חוֹב; וּדְבָרִים שֶׁלְּטַעַם הֶם, וְכָּךְ רָאוּי לָדוּן.</p>

<p><b>כא,ד</b>&nbsp;&nbsp;וְחוֹזֵר הַלּוֹקֵחַ, וְגוֹבֶה אֶת הַקֶּרֶן מִנִּכְסֵי שִׁמְעוֹן, אַף מִן הַמְּשֻׁעְבָּדִין שֶׁמָּכַר אוֹ נָתַן, מֵאַחַר זְמָן שֶׁמָּכַר בּוֹ לְלֵוִי.&nbsp; אֲבָל הַשְּׁבָח שֶׁטָּרַף מִמֶּנּוּ בַּעַל חוֹב, בֵּין בְּחֶצְיוֹ בֵּין בְּכֻלּוֹ--אֵין לֵוִי גּוֹבֵהוּ, אֵלָא מִנְּכָסִים בְּנֵי חוֹרִין שֶׁלְּשִׁמְעוֹן:&nbsp; שֶׁתַּקָּנַת עוֹלָם הִיא, שֶׁלֹּא יִגְבֶּה הַשְּׁבָח וְלֹא הַפֵּרוֹת שֶׁאָכַל הַגַּזְלָן וְלֹא מְזוֹן הָאִשָּׁה וְהַבָּנוֹת, מִנְּכָסִים מְשֻׁעְבָּדִין, שֶׁאֵלּוּ דְּבָרִים שְׁאֵין לָהֶן קִצְבָּה.&nbsp; וּמִקֻּלֵּי כְּתֻבָּה, שֶׁלֹּא תִטְרֹף אִשָּׁה מִן הַשְּׁבָח בִּכְתֻבָּתָהּ.</p>

<p><b>כא,ה</b>&nbsp;&nbsp;וְלָמָּה יִטְרֹף בַּעַל חוֹב חֲצִי הַשְּׁבָח בִּלְבָד, הַבָּאָה מֵחֲמַת הוֹצָאָה:&nbsp; לְפִי שֶׁהַשְּׁבָח בָּא לְאַחַר שֶׁלָּוָה מֵרְאוּבֵן וּלְאַחַר שֶׁמָּכַר לְלֵוִי, וְנִמְצָא רְאוּבֵן וְלֵוִי כִּשְׁנֵי בַּעֲלֵי חוֹבוֹת לְשִׁמְעוֹן; וְהַשְּׁבָח כִּנְכָסִים שֶׁבָּאוּ לוֹ אַחַר שֶׁלָּוָה מִשְּׁנֵיהֶם, שְׁהֶן חוֹלְקִין כְּאֶחָד כְּמוֹ שֶׁבֵּאַרְנוּ.</p>

<p><b>כא,ו</b>&nbsp;&nbsp;לְפִיכָּךְ רְאוּבֵן שֶׁלָּוָה מִשִּׁמְעוֹן מָנֶּה, וְכָתַב לוֹ שֶׁאֲנִי עֲתִיד לִקְנוֹת מְשֻׁעְבָּד לָךְ, וְחָזַר וְלָוָה מִלֵּוִי מָאתַיִם, וְכָתַב לוֹ שֶׁאֲנִי עֲתִיד לִקְנוֹת מְשֻׁעְבָּד לָךְ, וְקָנָה אַחַר כָּךְ שָׂדֶה, וּמְכָרָהּ לִיהוּדָה בְּמֵאָה וַחֲמִשִּׁים, וְהִשְׁבִּיחָהּ יְהוּדָה בְּהוֹצָאָתוֹ, וַהֲרֵי הִיא שׁוֹוָה שְׁלוֹשׁ מֵאוֹת--טוֹרֵף שִׁמְעוֹן וְלֵוִי הַקֶּרֶן, וְחוֹלְקִין אוֹתוֹ בְּשׁוֹוֶה; וְנִמְצָא בְּיַד זֶה חֲמִשָּׁה וְשִׁבְעִים, וּבְיַד זֶה חֲמִשָּׁה וְשִׁבְעִים.&nbsp; וְחוֹזְרִין שִׁמְעוֹן וְלֵוִי וִיהוּדָה שְׁלָשְׁתָּן, וְחוֹלְקִין מֵאָה וַחֲמִשִּׁים שֶׁלִּשְׁבָח עַל הַדֶּרֶךְ שֶׁפֵּרַשְׁנוּ; נִמְצָא שִׁמְעוֹן טוֹרֵף מָנֶּה שֶׁלּוֹ מִשָּׂדֶה זוֹ, וְלֵוִי טוֹרֵף מֵאָה וּשְׁלוֹשִׁים וְשִׁבְעָה וּמֶחְצָה, וִיהוּדָה נוֹטֵל מִן הַשְּׁבָח שְׁנַיִם וְשִׁשִּׁים וּמֶחְצָה.&nbsp; וּכְזֶה הֶן חוֹלְקִין, אַפִלּוּ הֶן מֵאָה.</p>

<p><b>כא,ז</b>&nbsp;&nbsp;[ב] כָּל הַפֵּרוֹת שֶׁאָכַל הַלּוֹקֵחַ, אֵינָן נִטְרָפִין מִמֶּנּוּ.&nbsp; אֲבָל הַפֵּרוֹת הַמְּחֻבָּרִין לַקַּרְקָע--אַף עַל פִּי שְׁאֵינָן צְרִיכִין לַקַּרְקָע, כַּעֲנָבִים שֶׁהִגִּיעוּ לְהִבָּצֵר--הֲרֵי בַּעַל חוֹב גּוֹבֶה מֵהֶן, כְּמוֹ שֶׁגּוֹבֶה מִן הַשְּׁבָח.</p>

<p><b>כא,ח</b>&nbsp;&nbsp;[ג] מַתָּנָה שֶׁשָּׁבְחָה מֵחֲמַת הוֹצָאָה, אֵין בַּעַל חוֹב גּוֹבֶה מִשְּׁבָחָהּ כְּלוּם; אֵלָא רוֹאִין כַּמָּה הָיְתָה שׁוֹוָה בְּשָׁעַת מַתָּנָה, וְגוֹבֶה.&nbsp; וְאִם שָׁבְחָה מֵאֵלֶיהָ, בַּעַל חוֹב גּוֹבֶה אֶת כֻּלָּהּ.&nbsp; וְאִם קִבַּל הַנּוֹתֵן אַחְרָיוּת הַמַּתָּנָה--הֲרֵי בַּעַל חוֹב גּוֹבֶה מִמֶּנָּה אֶת הַשְּׁבָח, כְּדֶרֶךְ שֶׁגּוֹבֶה מִן הַלּוֹקֵחַ.</p>

<p><b>כא,ט</b>&nbsp;&nbsp;וְלָמָּה יִטְרֹף בַּעַל חוֹב חֲצִי הַשְּׁבָח מִן הַלּוֹקֵחַ, וְלֹא יִטְרֹף מִמְּקַבֵּל הַמַּתָּנָה כְּלוּם--מִפְּנֵי שֶׁהַמּוֹכֵר כּוֹתֵב לַלּוֹקֵחַ בִּשְׁטָר מְכִירָה שֶׁאֲנִי מְחֻיָּב לָךְ בַּקֶּרֶן, וּבֶעָמָל שֶׁתַּעֲמֹל, וּבַשְּׁבָח שֶׁתַּשְׁבִּיחַ, וְעָלַי אַחְרָיוּת הַכֹּל.&nbsp; וְרָצָה הַלּוֹקֵחַ וְקִבַּל דָּבָר זֶה, שֶׁהֲרֵי הַלּוֹקֵחַ יָרַד עַל תְּנָאי זֶה, שְׁאִם יִלָּקַח מִמֶּנּוּ הַשְּׁבָח, יַחְזֹר עַל הַמּוֹכֵר; וְאַפִלּוּ לֹא כָתַב, כְּבָר נוֹדַע שֶׁזֶּה דִּין הַמּוֹכֵר עִם הַלּוֹקֵחַ.</p>

<p><b>כא,י</b>&nbsp;&nbsp;אֲבָל הַמַּתָּנָה שְׁאֵין שָׁם תְּנָאי זֶה, אֵינוּ גּוֹבֶה מִשְּׁבָח שֶׁהִשְׁבִּיחָה בְּהוֹצָאָתוֹ כְּלוּם.&nbsp; [ד] וְכֵן יְתוֹמִים שֶׁהִשְׁבִּיחוּ הַנְּכָסִים, אֵין בַּעַל חוֹב גּוֹבֶה מִן הַשְּׁבָח כְּלוּם.&nbsp; אֲבָל אִם שָׁבְחוּ נְכָסִים מֵאֵלֵיהֶן, גּוֹבֶה אֶת הַשְּׁבָח כֻּלּוֹ.</p>

<p><b>כא,יא</b>&nbsp;&nbsp;[ה] בַּעַל חוֹב שֶׁטָּרַף בְּחוֹבוֹ מִיַּד הַלּוֹקֵחַ, מַה שֶׁרָאוּי לוֹ מִן הַקֶּרֶן וַחֲצִי הַשְּׁבָח--רוֹאִין הַנִּשְׁאָר מִן הַקַּרְקָע:&nbsp; אִם יֵשׁ בּוֹ תְּעָלָה לַלּוֹקֵחַ--כְּגוֹן שֶׁנִּשְׁאַר לוֹ בַּשָּׂדֶה בֵּית תִּשְׁעַת קַבִּין, וּבַגִּנָּה בֵּית חֲצִי קַב--יִשְׁתַּתְּפוּ בָּהּ שְׁנֵיהֶם; וְאִם לֹא נִשְׁאַר לוֹ דָּבָר שֶׁאִלּוּ יֵחָלֵק, יִהְיֶה שֵׁם כֻּלּוֹ עָלָיו--נוֹתֵן לוֹ בַּעַל חוֹב אֶת דָּמָיו.</p>

<p><b>כא,יב</b>&nbsp;&nbsp;[ו] הָיְתָה הַשָּׂדֶה הַפּוֹתִיקֵי, בַּעַל חוֹב נוֹטֵל אֶת כֻּלָּהּ.&nbsp; וְרוֹאִין חֲצִי הַשְּׁבָח הַנִּשְׁאָר לַלּוֹקֵחַ:&nbsp; אִם הָיָה חֲצִי הַשְּׁבָח יָתֵר עַל הַהוֹצָאָה כֻּלָּהּ--נוֹטֵל הַהוֹצָאָה מִבַּעַל חוֹב, שֶׁהֲרֵי אוֹמֵר לוֹ בַּעַל חוֹב, שָׂדִי הִיא שֶׁהִשְׁבִּיחָה; וְהַנִּשְׁאָר לוֹ מִן הַשְּׁבָח, נוֹטֵל אוֹתוֹ מִן הַמּוֹכֵר.&nbsp; וְכֵן אִם הָיָה חֲצִי הַשְּׁבָח פָּחוּת מִן הַהוֹצָאָה--אֵין לוֹ מִן הַטּוֹרֵף, אֵלָא דְּמֵי חֲצִי הַשְּׁבָח; וְחוֹזֵר וְגוֹבֶה מִן הַמּוֹכֵר, חֲצִי הַשְּׁבָח שֶׁנִּטְרַף בִּלְבָד.</p>

<p><b>כא,יג</b>&nbsp;&nbsp;[ז] בַּעַל חוֹב שֶׁבָּא לִטְרֹף מִן הַיְּתוֹמִין--יְתוֹמִים אוֹמְרִים אָנוּ הִשְׁבַּחְנוּ, וּבַעַל חוֹב אוֹמֵר שֶׁמֶּא אֲבִיכֶם הִשְׁבִּיחַ--עַל הַיְּתוֹמִים לְהָבִיא רְאָיָה.&nbsp; הֵבִיאוּ רְאָיָה שְׁהֶם הִשְׁבִּיחוּ--שָׁמִין לָהֶן אֶת הַשְּׁבָח, וְאֶת הַהוֹצָאָה; וְנוֹטְלִין הַפָּחוּת שֶׁבִּשְׁנֵיהֶן, וּמַעֲלֶה אוֹתָן בְּדָמִים.</p>

<p><b>כא,יד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁעָשָׂה שָׂדֶה זוֹ הַפּוֹתִיקֵי.&nbsp; אֲבָל אִם לֹא עָשָׂה הַפּוֹתִיקֵי--אִם רָצוּ הַיְּתוֹמִין לְסַלַּק בַּעַל חוֹב בְּדָמִים, מְסַלְּקִין; וְאִם רָצוּ, נוֹטְלִין מִן הַקַּרְקָע שֵׁעוּר הַשְּׁבָח שֶׁלָּהֶן.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כב</h2>

<p><b>כב,א</b>&nbsp;&nbsp;סֵדֶר גְּבִיַּת הַחוֹב כָּךְ הוּא:&nbsp; כְּשֶׁיָּבִיא הַמַּלְוֶה שְׁטָרוֹ לְבֵית דִּין, וְיִתְקַיַּם--אוֹמְרִין לַלּוֹוֶה שַׁלַּם.&nbsp; וְאֵין יוֹרְדִין לִנְכָסָיו תְּחִלָּה, עַד שֶׁיִּתְבְּעֶנּוּ; וְאִם טָעָה הַדַּיָּן וְהוֹרִיד הַמַּלְוֶה לְנִכְסֵי הַלּוֹוֶה קֹדֶם שֶׁיִּתְבְּעֶנּוּ, מְסַלְּקִין אוֹתוֹ.</p>

<p><b>כב,ב</b>&nbsp;&nbsp;אָמַר הַלּוֹוֶה הֲרֵינִי מְשַׁלֵּם, קִבְעוּ לִי זְמָן כְּדֵי שֶׁאֶלְוֶה מֵאַחֵר אוֹ אֲמַשְׁכַּן אוֹ אֶמְכֹּר וְאָבִיא הַמָּעוֹת--קוֹבְעִין לוֹ זְמָן שְׁלוֹשִׁים יוֹם; וְאֵין מְחַיְּבִין אוֹתוֹ לִתֵּן מַשְׁכּוֹן, שֶׁאִלּוּ הָיָה שָׁם מִטַּלְטְלִים, מִיָּד הָיוּ בֵּית דִּין גּוֹבִין מֵהֶן.&nbsp; וְאִם רָצָה הַמַּלְוֶה לְהַחְרִים עַל מִי שֶׁיֵּשׁ לוֹ מָעוֹת אוֹ מִטַּלְטְלִין, וּמַפְלִיג אוֹתוֹ בִּדְבָרִים--הֲרֵי זֶה מַחְרִים.&nbsp; וְאֵין מְחַיְּבִין אֶת הַלּוֹוֶה לְהָבִיא עַרָּב עַד שֶׁיִּתֵּן.</p>

<p><b>כב,ג</b>&nbsp;&nbsp;שָׁלְמוּ הַשְּׁלוֹשִׁים יוֹם, וְלֹא הֵבִיא--בֵּית דִּין כּוֹתְבִין אַדְרַכְתָּא עַל נְכָסָיו.&nbsp; וְכֵן אִם אָמַר בַּתְּחִלָּה כְּשֶׁתְּבָעוֹ, אֵינִי מְשַׁלֵּם--כּוֹתְבִין אַדְרַכְתָּא עַל נְכָסָיו מִיָּד, וְאֵין קוֹבְעִין לוֹ זְמָן.&nbsp; וְכֵן אִם אֵין שָׁם שְׁטָר אֵלָא מַלְוָה עַל פֶּה, אוֹ שֶׁהוֹדָה--כּוֹתְבִין אַדְרַכְתָּא עַל נְכָסִים בְּנֵי חוֹרִין שֶׁיֵּשׁ לוֹ.</p>

<p><b>כב,ד</b>&nbsp;&nbsp;[ב] טָעַן וְאָמַר שְׁטָר זֶה שֶׁנִּתְקַיַּם בִּפְנֵיכֶם מְזֻיָּף הוּא, וַאֲנִי אָבִיא רְאָיָה וַאֲבַטְּלֶנּוּ, וְעֵדַי בְּמָקוֹם פְּלוֹנִי, וְהֶם פְּלוֹנִי וּפְלוֹנִי--אִם נִרְאֶה לַדַּיָּנִין שֶׁיֵּשׁ מַמָּשׁ בִּדְבָרָיו--קוֹבְעִין לוֹ זְמָן לְהָבִיא עֵדָיו.&nbsp; וְאִם נִרְאֶה לָהֶם שְׁאֵינוּ בָּא אֵלָא בַּעֲלִילוֹת דְּבָרִים וּבִטְעָנוֹת שֶׁלְּדֹפִי--אוֹמְרִים לוֹ שַׁלַּם, וְאַחַר כָּךְ אִם יֵשׁ לָךְ רְאָיָה, יַחְזִיר; וְאִם הָיָה הַמַּלְוֶה אַלָּם, וְשֶׁמֶּא אֵינוּ יָכוֹל לְהַחְזִיר מִיָּדוֹ--מַנִּיחִין עַל יְדֵי שָׁלִישׁ.</p>

<p><b>כב,ה</b>&nbsp;&nbsp;[ג] קָבְעוּ לוֹ זְמָן לְהָבִיא רְאָיָה וּלְבַטַּל הַשְּׁטָר, וְהִגִּיעַ הַזְּמָן וְלֹא בָא--מַמְתִּינִין לוֹ שֵׁנִי וַחֲמִישִׁי וְשֵׁנִי; לֹא בָא--כּוֹתְבִין עָלָיו פִּתְחָא, וּמְשַׁמְּתִין אוֹתוֹ, וּמַמְתִּינִין לוֹ וְהוּא בְּנִדּוּיוֹ, תִּשְׁעִים יוֹם.</p>

<p><b>כב,ו</b>&nbsp;&nbsp;שְׁלוֹשִׁים רִאשׁוֹנִים, שֶׁמֶּא הוּא טוֹרֵחַ לִלְווֹת מָעוֹת; אֶמְצָעִיִּים, שֶׁמֶּא הוּא טוֹרֵחַ לִמְכֹּר; אַחֲרוֹנִים, שֶׁמֶּא הַלּוֹקֵחַ מִמֶּנּוּ טוֹרֵחַ לְהָבִיא מָעוֹת.&nbsp; שָׁלְמוּ הַתִּשְׁעִים יוֹם, וְלֹא בָא--בֵּית דִּין כּוֹתְבִין אַדְרַכְתָּא עַל נְכָסָיו, וּמַתִּירִין לוֹ נִדּוּיוֹ.</p>

<p><b>כב,ז</b>&nbsp;&nbsp;[ד] אֵין כּוֹתְבִין אַדְרַכְתָּא עַל נְכָסָיו, עַד שֶׁשּׁוֹלְחִין וּמוֹדִיעִין לוֹ:&nbsp; וְהוּא שֶׁיִּהְיֶה קָרוֹב לְבֵית דִּין, מַהְלַךְ שְׁנֵי יָמִים אוֹ פָּחוּת; יָתֵר עַל זֶה, אֵין צְרִיכִין לְהוֹדִיעוֹ.</p>

<p><b>כב,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה כָּל הַתִּשְׁעִים יוֹם נִשְׁמָט וְאוֹמֵר עַתָּה אָבוֹא וְאָבִיא רְאָיָה וַאֲבַטַּל הַשְּׁטָר.&nbsp; אֲבָל אִם אָמַר אֵינִי בָּא לְבֵית דִּין--מִיָּד כּוֹתְבִין אַדְרַכְתָּא עַל נְכָסָיו, בֵּין עַל הַקַּרְקָעוֹת בֵּין עַל הַמִּטַּלְטְלִין.&nbsp; וְכֵן אִם הָיָה הַשְּׁטָר עַל הַפִּקָּדוֹן--אֵין מַמְתִּינִין לוֹ תִּשְׁעִים יוֹם, אֵלָא כּוֹתְבִין אַדְרַכְתָּא עַל נְכָסָיו מִיָּד.</p>

<p><b>כב,ט</b>&nbsp;&nbsp;[ה] זֶה שֶׁאָמַרְנוּ שְׁאִם לֹא בָא בְּסוֹף הַתִּשְׁעִים, כּוֹתְבִין אַדְרַכְתָּא עַל נְכָסָיו--עַל הַקַּרְקָעוֹת.&nbsp; אֲבָל הַמִּטַּלְטְלִין--אַפִלּוּ אַחַר תִּשְׁעִים, כָּל זְמָן שְׁהוּא אוֹמֵר עַתָּה אָבִיא רְאָיָה וַאֲבַטַּל הַשְּׁטָר--אֵין מוֹרִידִין הַמַּלְוֶה לַמִּטַּלְטְלִין:&nbsp; שֶׁמֶּא יֹאכַל אוֹתָם, וְיָבִיא זֶה רְאָיָה וִיבַטַּל הַשְּׁטָר, וְלֹא יִמְצָא מַה יִטֹּל; וְאַפִלּוּ הָיָה לַמַּלְוֶה קַרְקָע, שֶׁמֶּא תַּכְסִיף אוֹ תִּשְׁתַּדַּף.</p>

<p><b>כב,י</b>&nbsp;&nbsp;[ו] כֵּיצַד כּוֹתְבִין הָאַדְרַכְתָּא:&nbsp; אִם לִנְכָסִים בְּנֵי חוֹרִין הוֹרִידוּהוּ--אוֹמְרִים אִישׁ פְּלוֹנִי נִתְחַיַּב לִפְלוֹנִי בַּדִּין כָּךְ וְכָּךְ, וְלֹא נָתַן לוֹ מֵעַצְמוֹ, וְכָתַבְנוּ לוֹ אַדְרַכְתָּא זוֹ, עַל שָׂדֶה פְּלוֹנִית שֶׁלּוֹ.</p>

<p><b>כב,יא</b>&nbsp;&nbsp;וְאַחַר כָּךְ שָׁמִין לוֹ שְׁלוֹשָׁה מֵאוֹתָהּ הַשָּׂדֶה כְּנֶגֶד חוֹבוֹ, וּמַכְרִיזִין עָלֶיהָ כְּפִי מַה שֶׁיִּרְאוּ, עַד שֶׁיִּפְסְקוּ הַמּוֹסִיפִין.&nbsp; וּמוֹרִידִין אוֹתוֹ בְּחוֹבוֹ לַחֵלֶק שֶׁשָּׁמוּ אוֹתוֹ; וְקוֹרְעִין שְׁטָר הַחוֹב, אִם הָיָה שָׁם שְׁטָר.</p>

<p><b>כב,יב</b>&nbsp;&nbsp;וְאִם לֹא הָיוּ לוֹ נְכָסִים בְּנֵי חוֹרִין, כּוֹתְבִין הָאַדְרַכְתָּא כָּךְ--אִישׁ פְּלוֹנִי נִתְחַיַּב לִפְלוֹנִי כָּךְ וְכָּךְ בִּשְׁטָר חוֹב שֶׁהָיָה בְּיָדוֹ, וְלֹא נָתַן לוֹ חוֹבוֹ, וְלֹא מָצָאנוּ לוֹ נְכָסִים בְּנֵי חוֹרִין, וּכְבָר קְרַעְנוּהוּ לַשְּׁטָר שֶׁהָיָה לוֹ עָלָיו, וְנָתְנוּ רְשׁוּת לִפְלוֹנִי לִדְרֹשׁ וְלַחְקֹר, וְלִהְיוֹת יָדוֹ נְטוּיָה עַל כָּל נְכָסִים שֶׁיִּמָּצְאוּ לוֹ וְכָל קַרְקָעוֹת שֶׁמָּכַר מִזְּמָן פְּלוֹנִי וָהָלְאָה; יֵשׁ לוֹ לְהִפָּרַע וְלִגְבּוֹת חוֹבוֹ מִן הַכֹּל.</p>

<p><b>כב,יג</b>&nbsp;&nbsp;[ז] וְאַחַר שֶׁכּוֹתְבִין אַדְרַכְתָּא זוֹ, הוֹלֵךְ הַמַּלְוֶה וּמְחַפֵּשׂ:&nbsp; אִם מָצָא לוֹ נְכָסִים בְּנֵי חוֹרִין, שָׁמִין לוֹ מֵהֶן.&nbsp; מָצָא לוֹ נְכָסִים מְשֻׁעְבָּדִין מֵאַחַר זְמָן שְׁטָרוֹ, טוֹרֵף מֵהֶן; וְקוֹרְעִין שְׁטָר הָאַדְרַכְתָּא, וְכוֹתְבִין לוֹ שְׁטָר הַטִּרְפָּא.</p>

<p><b>כב,יד</b>&nbsp;&nbsp;[ח] כֵּיצַד כּוֹתְבִין:&nbsp; אִישׁ פְּלוֹנִי בֶּן פְּלוֹנִי זָכָה בַּדִּין לִטְרֹף בְּחוֹב שֶׁפְּלוֹנִי חַיָּב לוֹ שְׁהוּא כָּךְ וְכָּךְ, מִשָּׂדֶה פְּלוֹנִית שֶׁלְּקָחָהּ פְּלוֹנִי בְּכָּךְ וְכָּךְ מִזְּמָן פְּלוֹנִי; וּכְבָר קָרַעְנוּ הָאַדְרַכְתָּא שֶׁהָיְתָה בְּיָדוֹ, וְהִרְשִׁינוּהוּ לִטְרֹף מִזֶּה בְּכָּךְ וְכָּךְ.</p>

<p><b>כב,טו</b>&nbsp;&nbsp;[ט] וְאַחַר שֶׁכּוֹתְבִין הַטִּרְפָּא לַטּוֹרֵף, מוֹרִידִין שְׁלוֹשָׁה בְּקִיאִין לְאוֹתָהּ הַשָּׂדֶה, וְשָׁמִין לוֹ מִמֶּנָּה כְּשֵׁעוּר חוֹבוֹ כְּפִי מַה שֶׁרָאוּי לוֹ מִן הַקֶּרֶן, וַחֲצִי הַשְּׁבָח כְּמוֹ שֶׁבֵּאַרְנוּ.</p>

<p><b>כב,טז</b>&nbsp;&nbsp;וּמַכְרִיזִין עָלֶיהָ שְׁלוֹשִׁים יוֹם, כְּדֶרֶךְ שֶׁמַּכְרִיזִין עַל נִכְסֵי יְתוֹמִים.&nbsp; [י] וְאַחַר כָּךְ מַשְׁבִּיעִין אֶת הַלּוֹוֶה שְׁאֵין לוֹ כְּלוּם, בְּתַקָּנַת הַגְּאוֹנִים, אִם הָיָה הַלּוֹוֶה עִמָּנוּ בַּמְּדִינָה.&nbsp; וּמַשְׁבִּיעִין אֶת הַטּוֹרֵף בִּנְקִיטַת חֵפֶץ, שֶׁלֹּא נִפְרַע חוֹב זֶה, וְלֹא מְחָלוֹ, וְלֹא מְכָרוֹ לְאַחֵר.&nbsp; וְאַחַר כָּךְ מוֹרִידִין אוֹתוֹ לְנִכְסֵי הַלּוֹקֵחַ, בְּשׁוּמָה שֶׁלּוֹ.</p>

<p><b>כב,יז</b>&nbsp;&nbsp;וְכוֹתְבִין הוֹרָדָה.&nbsp; [יא] כֵּיצַד:&nbsp; כּוֹתְבִין אַחַר שֶׁשַּׁמְנוּ לִפְלוֹנִי בַּשּׁוּמָה שֶׁהָיְתָה בְּיָדוֹ, וְהִכְרַזְנוּ שְׁלוֹשִׁים יוֹם כָּרָאוּי, וְהִשְׁבַּעְנוּ אֶת זֶה הַטּוֹרֵף, וְאֶת בַּעַל חוֹבוֹ--הוֹרַדְנוּהוּ לְשָׂדֶה פְּלוֹנִית לִהְיוֹת מִשְׁתַּמֵּשׁ בָּהּ, כְּדֶרֶךְ שֶׁמִּשְׁתַּמֵּשׁ כָּל אָדָם בְּקִנְיָנוֹ.&nbsp; [יב] וּמֵאֵימָתַי אוֹכֵל הַטּוֹרֵף פֵּרוֹת שָׂדֶה זוֹ, מִשֶּׁיִּפְסְקוּ הַהַכְרָזָה.</p>

<p><b>כב,יח</b>&nbsp;&nbsp;[יג] כָּל אַדְרַכְתָּא שְׁאֵין כָּתוּב בָּהּ קְרַעְנוּהוּ לִשְׁטָר הַהַלְוָאָה, אֵינָהּ אַדְרַכְתָּא; וְכָל טִרְפָּא שְׁאֵין כָּתוּב בָּהּ קְרַעְנוּהָ לָאַדְרַכְתָּא, אֵינָהּ טִרְפָּא; וְכָל שׁוּמָה שְׁאֵין כָּתוּב בָּהּ קְרַעְנוּהָ לַטִּרְפָּא, אֵינָהּ שׁוּמָה.</p>

<p><b>כב,יט</b>&nbsp;&nbsp;[יד] שְׁלוֹשָׁה שֶׁיָּרְדוּ לָשׁוּם--אֶחָד אוֹמֵר בְּמָנֶה וּשְׁנַיִם אוֹמְרִים בְּמָאתַיִם, אוֹ אֶחָד אוֹמֵר בְּמָאתַיִם וּשְׁנַיִם אוֹמְרִים בְּמָנֶה--בָּטֵל יָחִיד בְּמֵעוּטוֹ.&nbsp; אֶחָד אוֹמֵר בְּמָנֶה וְאֶחָד אוֹמֵר בִּשְׁמוֹנִים וְאֶחָד אוֹמֵר בְּמֵאָה וְעֶשְׂרִים, נִדּוֹן בְּמֵאָה; אֶחָד אוֹמֵר בְּמֵאָה וְאֶחָד אוֹמֵר בְּתִשְׁעִים וְאֶחָד אוֹמֵר בְּמֵאָה וּשְׁלוֹשִׁים, נִדּוֹן בְּמֵאָה וַעֲשָׂרָה.&nbsp; וְעַל דֶּרֶךְ זוֹ שָׁמִין בֵּינֵיהֶן לְעוֹלָם.</p>

<p><b>כב,כ</b>&nbsp;&nbsp;[טו] בֵּית דִּין שֶׁשָּׁמוּ לַטּוֹרֵף בְּנִכְסֵי לוֹקֵחַ, וְטָעוּ בְּכָל שְׁהוּא--מִכְרָן בָּטֵל:&nbsp; שֶׁהֲרֵי הֶן כְּשָׁלִיחַ לַטּוֹרֵף וְלַלּוֹקֵחַ; וְיֵשׁ לָהֶן רְשׁוּת לְתַקַּן אֲבָל לֹא לְעַוַּת, כַּשָּׁלִיחַ.&nbsp; וְכָל הַמּוֹרִים, כְּזֶה הוֹרוּ.</p>

<p><b>כב,כא</b>&nbsp;&nbsp;[טז] בֵּית דִּין שֶׁשָּׁמוּ לְבַעַל חוֹב, בֵּין בְּנִכְסֵי לוֹוֶה בֵּין בַּמְּשֻׁעְבָּדִין שֶׁבְּיַד הַלּוֹקֵחַ, וּלְאַחַר זְמָן הִשִּׂיגָה יָדוֹ שֶׁלַּלּוֹוֶה, אוֹ שֶׁלַּנִּטְרָף, אוֹ יוֹרְשֵׁיהֶן, וְהֵבִיאוּ לְבַעַל חוֹב אֶת מָעוֹתָיו--מְסַלְּקִין אוֹתוֹ מֵאוֹתָהּ הַקַּרְקָע:&nbsp; שֶׁהַשּׁוּמָה חוֹזֶרֶת לַבְּעָלִים לְעוֹלָם, מִשּׁוֹם שֶׁנֶּאֱמָר "וְעָשִׂיתָ הַטּוֹב וְהַיָּשָׁר" (ראה דברים ו,יח; דברים יב,כח).</p>

<p><b>כב,כב</b>&nbsp;&nbsp;[יז] קַרְקָע שֶׁשָּׁמוּ אוֹתָהּ לְבַעַל חוֹב, וְאַחַר כָּךְ שָׁמוּהָ בֵּית דִּין לְבַעַל חוֹב שֶׁלְּזֶה הַמַּלְוֶה--הֲרֵי זוֹ חוֹזֶרֶת לַבְּעָלִים:&nbsp; לֹא יִהְיֶה כּוֹחוֹ גָּדוֹל מִכּוֹחַ בַּעַל חוֹב הָרִאשׁוֹן.</p>

<p><b>כב,כג</b>&nbsp;&nbsp;מְכָרָהּ בַּעַל חוֹב אוֹ נְתָנָהּ בְּמַתָּנָה, אוֹ שֶׁשָּׁמָהּ לְבַעַל חוֹבוֹ מִדַּעְתּוֹ, אוֹ שֶׁמֵּת וְהוֹרִישָׁהּ--אֵינָהּ חוֹזֶרֶת.&nbsp; שָׁמוּ קַרְקָע לְאִשָּׁה וְנִשֵּׂאת, אוֹ שֶׁשָּׁמוּ מִמֶּנָּה וְנִשֵּׂאת--בַּעַל בְּנִכְסֵי אִשְׁתּוֹ כְּלוֹקֵחַ הוּא, וְלֹא מַחְזִיר וְלֹא מַחְזִירִין לוֹ.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כג</h2>

<p><b>כג,א</b>&nbsp;&nbsp;שִׁטְרֵי חוֹב הַמֻּקְדָּמִים--פְּסוּלִין, שֶׁהֲרֵי טוֹרֵף בָּהֶן לָקוֹחוֹת שֶׁלֹּא כַּדִּין; וּלְפִיכָּךְ קָנְסוּ אוֹתָן חֲכָמִים, וְלֹא יִגְבֶּה בִּשְׁטָר מֻקְדָּם אֵלָא מִבְּנֵי חוֹרִין--גְּזֵרָה, שֶׁמֶּא יִטְרֹף בּוֹ מִזְּמָן רִאשׁוֹן שֶׁהִקְדִּימוֹ.</p>

<p><b>כג,ב</b>&nbsp;&nbsp;שִׁטְרֵי חוֹב הַמְּאֻחָרִין--כְּשֵׁרִין, שֶׁהֲרֵי הוּרַע כּוֹחוֹ שֶׁלְּבַעַל הַשְּׁטָר שְׁאֵינוּ טוֹרֵף אֵלָא מִזְּמָן הַשְּׁטָר; וְאַף עַל פִּי שֶׁלֹּא כָתְבוּ בּוֹ שְׁהוּא מְאֻחָר, הֲרֵי זֶה כָּשֵׁר.&nbsp; [ג] שְׁטָר שֶׁכְּתָבוּהוּ בַּיּוֹם וְנֶחְתַּם בַּלַּיְלָה הַסָּמוּךְ לוֹ--פָּסוּל, מִפְּנֵי שְׁהוּא מֻקְדָּם; וְאִם הָיוּ עֲסוּקִים בָּעִנְיָן, עַד שֶׁנִּכְנַס הַלַּיְלָה וַחֲתָמוּהוּ--אַף עַל פִּי שֶׁקָּנוּ מִמֶּנּוּ בַּלַּיְלָה, כָּשֵׁר.</p>

<p><b>כג,ג</b>&nbsp;&nbsp;[ד] שְׁטָר שֶׁזְּמַנּוֹ כָּתוּב בַּשַּׁבָּת, אוֹ בַּעֲשָׂרָה בְּתִשְׁרִי--שְׁטָר מְאֻחָר הוּא, וְכָשֵׁר.&nbsp; וְאֵין חוֹשְׁשִׁין לוֹ שֶׁמֶּא מֻקְדָּם הוּא, וּבְאֶחָד בַּשַּׁבָּת אוֹ בְּאַחַד עָשָׂר בְּתִשְׁרִי נִכְתַּב, אֵלָא מַעְמִידִין אֶת הַשְּׁטָר עַל חֶזְקָתוֹ:&nbsp; שֶׁהַדָּבָר יָדוּעַ הוּא שְׁאֵין כּוֹתְבִין בַּשַּׁבָּת, וּלְפִיכָּךְ אֵחֲרוּהוּ.</p>

<p><b>כג,ד</b>&nbsp;&nbsp;[ה] כּוֹתְבִין שְׁטָר לַלּוֹוֶה, אַף עַל פִּי שְׁאֵין הַמַּלְוֶה עִמּוֹ; וְאֵין כּוֹתְבִין לַמַּלְוֶה, עַד שֶׁיִּהְיֶה הַלּוֹוֶה עִמּוֹ.&nbsp; בַּמֶּה דְּבָרִים אֲמוּרִים, בַּשְּׁטָר שֶׁיֵּשׁ בּוֹ קִנְיָן, שֶׁהֲרֵי מִשָּׁעָה שֶׁקָּנוּ מִיָּדוֹ, נִשְׁתַּעְבְּדוּ נְכָסָיו.&nbsp; אֲבָל שְׁטָר שְׁאֵין בּוֹ קִנְיָן--אֵין כּוֹתְבִין אַפִלּוּ לַלּוֹוֶה, עַד שֶׁיִּהְיֶה הַמַּלְוֶה עִמּוֹ, וְיִתֵּן הַשְּׁטָר בְּיַד הַמַּלְוֶה בְּפָנֵינוּ:&nbsp; שֶׁמֶּא יִכְתֹּב עַתָּה לִלְווֹת מִמֶּנּוּ בְּנִיסָן, וְלֹא יִלְוֶה מִמֶּנּוּ עַד תִּשְׁרִי; וְנִמְצָא הַמַּלְוֶה טוֹרֵף בִּשְׁטָר זֶה מִנִּיסָן שֶׁלֹּא כַּדִּין, שֶׁהֲרֵי לֹא הִגִּיעַ לְיָדוֹ עַד תִּשְׁרִי.</p>

<p><b>כג,ה</b>&nbsp;&nbsp;[ו] עֵדִים שֶׁקָּנוּ מִיַּד הַלּוֹוֶה אוֹ הַמּוֹכֵר וְכַיּוֹצֶא בָּהֶן, וְנִתְאַחֲרָה כְּתִיבַת הַשְּׁטָר זְמָן מְרֻבֶּה--אִם יָדְעוּ יוֹם שֶׁקָּנוּ מִמֶּנּוּ בּוֹ--כּוֹתְבִין בַּשְּׁטָר זְמָן הַקִּנְיָן, וְאַף עַל פִּי שְׁאֵינוּ זְמָן חֲתִימָתָן; וְאֵין צְרִיכִין לוֹמַר, וְנִתְאַחֲרָה כְּתִיבַת יָדֵינוּ עַד יוֹם פְּלוֹנִי.&nbsp; וְאִם לֹא יָדְעוּ יוֹם שֶׁקָּנוּ בּוֹ--כּוֹתְבִין זְמַנּוֹ שֶׁלַּשְּׁטָר, מִשָּׁעַת הַכְּתִיבָה.</p>

<p><b>כג,ו</b>&nbsp;&nbsp;וְכֵן מִי שֶׁנִּמְסְרָה לָהֶן הָעֵדוּת בַּמְּדִינָה, וְכָתְבוּ הַשְּׁטָר בִּמְדִינָה אַחֶרֶת--אֵין מַזְכִּירִין בַּשְּׁטָר מְקוֹם שֶׁנִּמְסְרָה בּוֹ הָעֵדוּת, אֵלָא מְקוֹם שֶׁכָּתְבוּ בּוֹ חֲתִימַת יָדָן.</p>

<p><b>כג,ז</b>&nbsp;&nbsp;שִׁטְרֵי מֶקָּח וּמִמְכָּר שֶׁלֹּא נִכְתְּבוּ בִּזְמַנָּן--אַפִלּוּ הַמְּאֻחָרִין פְּסוּלִין, שֶׁהֲרֵי אִפְשָׁר לִטְרֹף בָּהֶן שֶׁלֹּא כַּדִּין.&nbsp; כֵּיצַד:&nbsp; כְּגוֹן שֶׁחָזַר הַמּוֹכֵר וְקָנָה הַשָּׂדֶה מִיַּד הַלּוֹקֵחַ, קֹדֶם שֶׁיַּגִּיעַ זְמָן הַשְּׁטָר הַמְּאֻחָר, וְיוֹצִיא הַלָּה הַשְּׁטָר הַמְּאֻחָר, וְיֹאמַר חָזַרְתִּי וּלְקַחְתִּיהָ פַּעַם שְׁנִיָּה מִמָּךְ; וְנִמְצָא טוֹרֵף שֶׁלֹּא כַּדִּין.</p>

<p><b>כג,ח</b>&nbsp;&nbsp;וְלָמָּה לֹא נָחוּשׁ כֵּן לִשְׁטָר חוֹב הַמְּאֻחָר, שֶׁמֶּא יִפְרְעֶנּוּ קֹדֶם שֶׁיַּגִּיעַ זְמַנּוֹ וְיִכְתֹּב שׁוֹבָר, וְיַחְזֹר וְיוֹצִיא הַשְּׁטָר הַמְּאֻחָר, וְיִטְרֹף בּוֹ שֶׁלֹּא כַּדִּין--לְפִי שֶׁכָּל הַכּוֹתֵב שְׁטָר מְאֻחָר, תַּקָּנָתוֹ שֶׁיִּכְתֹּב הַשּׁוֹבָר סְתָם, שֶׁכָּל זְמָן שֶׁיֵּצֵא הַשְּׁטָר, יִשְׁבֹּר אוֹתוֹ זֶה הַשּׁוֹבָר.&nbsp; וְאִם לֹא עָשָׂה כֵּן, וְכָתַב הַשּׁוֹבָר בִּזְמָן הַפֵּרָעוֹן--הוּא הִפְסִיד עַל עַצְמוֹ.</p>

<p><b>כג,ט</b>&nbsp;&nbsp;[ח] מִי שֶׁמָּכַר שָׂדֵהוּ בְּאֹנֶס, וּמָסַר מוֹדָעָה, אוֹ שֶׁקָּדַם וּמָכַר אוֹ נָתַן לְאַחֵר, קֹדֶם שֶׁיִּמְכֹּר לָאַנָּס--הֲרֵי הַמָּעוֹת שֶׁלָּאַנָּס אֵצֶל הַמּוֹכֵר כְּמַלְוָה עַל פֶּה, וְאֵינוּ טוֹרֵף בִּשְׁטָר מְכָר שֶׁבְּיָדוֹ כְּלוּם:&nbsp; מִפְּנֵי שְׁאֵין דִּין שְׁטָר זֶה שֶׁיִּכָּתֵב, וְלֹא נִכְתַּב אֵלָא מִפְּנֵי הָאֹנֶס.&nbsp; וְכֵן כָּל כַּיּוֹצֶא בְּזֶה.</p>

<p><b>כג,י</b>&nbsp;&nbsp;[ט] אִפְשָׁר לַטּוֹרֵף שֶׁיִּטְרֹף בְּלֹא שְׁטָר, אֵלָא בְּעֵדוּת עַל פֶּה.&nbsp; כֵּיצַד:&nbsp; כְּגוֹן שֶׁיֵּשׁ לוֹ עֵדִים שֶׁזֹּאת הָאָרֶץ גְּזוּלָה מֵאָבִיו--הֲרֵי יֵשׁ לוֹ לְהוֹצִיאָהּ בְּעֵדִים אֵלּוּ, וְאֵין כָּאן שְׁטָר.&nbsp; וְכֵן אִם הֵעִידוּ לוֹ שֶׁנִּגְמַר הַדִּין לְאָבִיו לִטְרֹף מִנִּכְסֵי פְּלוֹנִי בְּכָּךְ וְכָּךְ מִזְּמָן פְּלוֹנִי, וּמֵת אָבִיו וַעֲדַיִן לֹא טָרַף--הֲרֵי הַבֵּן טוֹרֵף בְּעֵדוּת זוֹ.</p>

<p><b>כג,יא</b>&nbsp;&nbsp;[י] לְפִיכָּךְ אֵין כּוֹתְבִין שְׁנֵי שִׁטְרֵי מְכָר עַל שָׂדֶה אַחַת--שֶׁמֶּא יַעֲשֶׂה הַלּוֹקֵחַ קְנוּנְיָה עִם בַּעַל חוֹב, וְיִטְרֹף שֶׁלֹּא כַּדִּין.&nbsp; כֵּיצַד:&nbsp; יָבוֹא זֶה וְיִטְרֹף שָׂדֶה זוֹ, בְּעֵדוּת שֶׁהֵעִידוּ לוֹ מֵחֲמַת אָבִיו, וְיַחְזֹר הַלּוֹקֵחַ וְיִטְרֹף בִּשְׁטָר הַמְּכָר שֶׁבְּיָדוֹ מִן הַלָּקוֹחוֹת שֶׁלָּקְחוּ אַחֲרָיו, וְיִקְרַע שְׁטָר הַמְּכָר שֶׁבְּיָדוֹ; וְיַחְזֹר בִּקְנוּנְיָה וְיַעֲמֹד בַּשָּׂדֶה שֶׁנִּטְרְפָה מִמֶּנּוּ, וְיָבוֹא הוּא שֶׁטְּרָפָהּ בְּעַצְמוֹ וְיִטְרֹף אוֹתָהּ פַּעַם שְׁנִיָּה בְּעֵדוּת עֵדָיו, וְיוֹצִיא הַלָּה שְׁטָר הַמְּכָר הַשֵּׁנִי, וְיִטְרֹף בּוֹ לָקוֹחוֹת אֲחֵרִים שֶׁלֹּא כַּדִּין.</p>

<p><b>כג,יב</b>&nbsp;&nbsp;אִם כֵּן מִי שֶׁאָבַד לוֹ שְׁטָר הַמְּכָר, וְעֵדָיו קַיָּמִין--כֵּיצַד יַעֲשֶׂה:&nbsp; יִכְתְּבוּ לוֹ שְׁטָר שֵׁנִי וְיֹאמְרוּ בּוֹ, שְׁטָר זֶה אֵין גּוֹבִין בּוֹ לֹא מִנְּכָסִים מְשֻׁעְבָּדִים וְלֹא מִנְּכָסִים בְּנֵי חוֹרִין, וְלֹא כְּתַבְנוּהוּ אֵלָא לְהַעְמִיד שָׂדֶה זוֹ בְּיַד פְּלוֹנִי הַלּוֹקֵחַ, כְּדֵי שֶׁלֹּא יוֹצִיאָהּ מִיָּדוֹ הַמּוֹכֵר וְלֹא יוֹרְשָׁיו.</p>

<p><b>כג,יג</b>&nbsp;&nbsp;[יא] בְּשִׁטְרֵי הַחוֹבוֹת אֵינוּ כֵּן:&nbsp; אַף עַל פִּי שֶׁעֵדָיו קַיָּמִין, וְקָנוּ מִיָּדוֹ, וְחָזַר בְּשָׁעָתוֹ וְאָמַר, שְׁטָר שֶׁכְּתַבְתֶּם לִי עַתָּה אָבַד אוֹ נִשְׂרַף--אֵין כּוֹתְבִין לוֹ שְׁטָר שֵׁנִי, שֶׁמֶּא פְּרָעוֹ אוֹ מְחָלוֹ:&nbsp; וְאַפִלּוּ הָיָה הַחוֹב לִזְמָן.&nbsp; וְאֵינוּ גּוֹבֶה בְּעֵדִים אֵלּוּ כְּלוּם, אֵלָא אִם אָמַר הַלּוֹוֶה לֹא הָיוּ דְּבָרִים מֵעוֹלָם, שֶׁזֶּה יֻחְזַק כַּפְרָן בְּעֵדוּתָן כְּמוֹ שֶׁיִּתְבָּאַר.</p>

<p><b>כג,יד</b>&nbsp;&nbsp;[יב] מִי שֶׁבָּלָה שְׁטָר חוֹבוֹ, וַהֲרֵי הוּא הוֹלֵךְ לְהִמָּחֵק--מַעְמִיד עָלָיו עֵדִים וּבָא לִפְנֵי בֵּית דִּין, וְהֶם עוֹשִׂין לוֹ קִיּוּם.&nbsp; אֲבָל עֵדֵי הַשְּׁטָר עַצְמָן--אֵינָן כּוֹתְבִין לוֹ שְׁטָר אַחֵר, אַף עַל פִּי שֶׁנִּמְחַק בִּפְנֵיהֶם; אֲבָל בָּאִין לְבֵית דִּין, וּבֵית דִּין עוֹשִׂין לוֹ קִיּוּם.</p>

<p><b>כג,טו</b>&nbsp;&nbsp;[יג] כֵּיצַד מְקַיָּמִין שְׁטָר זֶה:&nbsp; כּוֹתְבִין שְׁטָר אַחֵר וְאוֹמְרִים בּוֹ, אָנוּ בֵּית דִּין פְּלוֹנִי וּפְלוֹנִי וּפְלוֹנִי, הוֹצִיא פְּלוֹנִי בֶּן פְּלוֹנִי שְׁטָר מָחוּק לְפָנֵינוּ וּזְמַנּוֹ בְּיוֹם פְּלוֹנִי, וּפְלוֹנִי וּפְלוֹנִי עֵדָיו.&nbsp; וְאִם כָּתְבוּ וְהֻזְקַקְנוּ לְעֵדוּתָן שֶׁלָּעֵדִים, וְנִמְצֵאת מְכֻוֶּנֶת--גּוֹבֶה בִּשְׁטָר זֶה שֶׁכָּתְבוּ לוֹ, וְאֵינוּ צָרִיךְ קִיּוּם אַחֵר; וְאִם לֹא כָתְבוּ כָּךְ--צָרִיךְ לְהָבִיא רְאָיָה עַל הָעֵדִים הָרִאשׁוֹנִים, עַד שֶׁתִּתְקַיַּם עֵדוּתָן.</p>

<p><b>כג,טז</b>&nbsp;&nbsp;[יד] שְׁטָר חוֹב שֶׁנִּתְקָרַע, כָּשֵׁר; נִמְחַק אוֹ נִטַּשְׁטַשׁ--אִם רִשּׁוּמוֹ נִכָּר, כָּשֵׁר.&nbsp; נִקְרַע קְרָע בֵּית דִּין, הֲרֵי זֶה פָּסוּל.&nbsp; אֵיזֶה הוּא קְרָע בֵּית דִּין, שְׁתִי וְעֵרֶב.</p>

<p><b>כג,יז</b>&nbsp;&nbsp;[טו] מִי שֶׁפָּרַע מִקְצַת חוֹבוֹ--אִם רָצָה--מַחְלִיף, וּבֵית דִּין כּוֹתְבִין לוֹ שְׁטָר אַחֵר בִּשְׁאָר הַחוֹב מִזְּמָן רִאשׁוֹן; אֲבָל לֹא עֵדֵי הַשְּׁטָר.&nbsp; וְאִם רָצָה, יִכְתֹּב שׁוֹבָר.</p>

<p><b>כג,יח</b>&nbsp;&nbsp;[טז] הַבָּא לִפְרֹעַ כָּל חוֹבוֹ, וְאָמַר הַמַּלְוֶה אָבַד לִי הַשְּׁטָר--הֲרֵי זֶה יִכְתֹּב לוֹ שׁוֹבָר, וְיִפְרַע כָּל חוֹבוֹ; וְיֵשׁ לַלּוֹוֶה לְהַחְרִים סְתָם עַל מִי שֶׁכּוֹבֵשׁ הַשְּׁטָר, וְטוֹעֵן שֶׁאָבַד.&nbsp; וְאִם טָעַן הַלּוֹוֶה טְעָנַת וַדַּאי וְאָמַר, הַשְּׁטָר אֶצְלוֹ וְעַתָּה הִנִּיחוֹ בְּכִיסוֹ--הוֹרוּ רִבּוֹתַי שֶׁיִּשָּׁבַע הַמַּלְוֶה הֶסֵּת שֶׁאָבַד הַשְּׁטָר, וְאַחַר כָּךְ יִפָּרַע חוֹבוֹ וְיִכְתֹּב שׁוֹבָר.</p>

<p><b>כג,יט</b>&nbsp;&nbsp;[יז] מִי שֶׁהוֹצִיא שְׁטָר חוֹב בְּמָנֶה וְאָמַר, עֲשׂוּ לִי מִמֶּנּוּ שְׁנַיִם בַּחֲמִשִּׁים חֲמִשִּׁים--אֵין עוֹשִׂין לוֹ, שֶׁזְּכוּת לַלּוֹוֶה לִהְיוֹת הַכֹּל בִּשְׁטָר אֶחָד:&nbsp; שְׁאִם יִפְרְעֶנּוּ מִקְצָת, נִמְצָא שְׁטָרוֹ פָּגוּם.</p>

<p><b>כג,כ</b>&nbsp;&nbsp;וְכֵן אִם הוֹצִיא שְׁנֵי שְׁטָרוֹת בַּחֲמִשִּׁים חֲמִשִּׁים וְאָמַר, עֲשׂוּ אוֹתָן אֶחָד בְּמֵאָה--אֵין עוֹשִׂין לוֹ, אֵלָא עוֹשִׂין לוֹ קִיּוּם לְכָל אֶחָד וְאֶחָד:&nbsp; שֶׁזְּכוּת הִיא לַלּוֹוֶה לִהְיוֹתָן שְׁנַיִם, שֶׁלֹּא יָכֹף אוֹתוֹ בַּדִּין בְּפַעַם אַחַת לִגְבּוֹת הַכֹּל.</p>

<p><b>כג,כא</b>&nbsp;&nbsp;[יח] הוֹצִיא שְׁטָר חוֹב בְּמֵאָה וְאָמַר, קִרְעוּהוּ וְכִתְבוּ לִי שְׁטָר אַחֵר בַּחֲמִשִּׁים--אֵין שׁוֹמְעִין לוֹ:&nbsp; שֶׁמֶּא פְּרָעוֹ הַכֹּל, וְכָתַב לוֹ שׁוֹבָר עַל שְׁטָר שֶׁלְּמֵאָה; וּכְשֶׁיַּחְזֹר וְיוֹצִיא קִיּוּם זֶה שֶׁלִּשְׁטָר חֲמִשִּׁים, וְיוֹצִיא הַלּוֹוֶה הַשּׁוֹבָר, יֹאמַר לוֹ, זֶה שְׁטָר אַחֵר הוּא.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כד</h2>

<p><b>כד,א</b>&nbsp;&nbsp;כְּבָר בֵּאַרְנוּ שֶׁשְּׁטָר חוֹב שֶׁיֵּשׁ בּוֹ קִנְיָן--כּוֹתְבִין אוֹתוֹ לַלּוֹוֶה, אַף עַל פִּי שְׁאֵין הַמַּלְוֶה עִמּוֹ; וְכֵן כּוֹתְבִין שְׁטָר לַמּוֹכֵר, אַף עַל פִּי שְׁאֵין הַלּוֹקֵחַ עִמּוֹ.&nbsp; וְכֵן כּוֹתְבִין שׁוֹבָר לַמַּלְוֶה, אַף עַל פִּי שְׁאֵין הַלּוֹוֶה עִמּוֹ, וְשׁוֹבָר לָאִשָּׁה, אַף עַל פִּי שְׁאֵין בַּעְלָהּ עִמָּהּ, וְגֶט לָאִישׁ, אַף עַל פִּי שְׁאֵין אִשְׁתּוֹ עִמּוֹ.</p>

<p><b>כד,ב</b>&nbsp;&nbsp;אֲבָל אֵין כּוֹתְבִין שִׁטְרֵי אֵרוּסִין וְנִשּׂוּאִין, וְשִׁטְרֵי אֲרִיסוּת וְקַבְלָנוּת, וְשִׁטְרֵי בְּרִירַת הַדַּיָּנִין אוֹ שִׁטְרֵי טְעָנוֹת בַּעֲלֵי דִּינִין, וְכָל מַעֲשֵׂה בֵּית דִּין, אֵלָא מִדַּעַת שְׁנֵיהֶם.&nbsp; וְכָל הַשְּׁטָרוֹת הָאֵלּוּ, צְרִיכִין לְהִזָּהֵר בְּתִקּוּנָן כִּשְׁאָר הַשְּׁטָרוֹת.</p>

<p><b>כד,ג</b>&nbsp;&nbsp;[ב] וּמִי נוֹתֵן שְׂכַר הַסּוֹפֵר:&nbsp; בְּשִׁטְרֵי הַלְוָאָה, הַלּוֹוֶה נוֹתֵן שָׂכָר; וּבְשִׁטְרֵי מֶקָּח וּמִמְכָּר, הַלּוֹקֵחַ נוֹתֵן שָׂכָר.&nbsp; וְהָאִשָּׁה נוֹתֶנֶת שְׂכַר הַגֶּט, וְהֶחָתָן נוֹתֵן שְׂכַר שְׁטָר הָאֵרוּסִין וְהַנִּשּׂוּאִין.&nbsp; וְהַמְּקַבֵּל וְכֵן הָאָרִיס אוֹ הַשּׂוֹכֵר נוֹתֵן שְׂכַר הַשְּׁטָר.&nbsp; אֲבָל שְׁטָר בְּרִירַת הַדַּיָּנִין, אוֹ טְעָנוֹת בַּעֲלֵי דִּינִין--שְׁנֵיהֶם נוֹתְנִין שָׂכָר.</p>

<p><b>כד,ד</b>&nbsp;&nbsp;[ג] אֶחָד הַשְּׁטָרוֹת הַנִּכְתָּבִין לְאֶחָד שֶׁלֹּא בִּפְנֵי חֲבֵרוֹ, וְאֶחָד הַשְּׁטָרוֹת שְׁאֵין כּוֹתְבִין אוֹתָן אֵלָא מִדַּעַת שְׁנֵיהֶם וּשְׁנֵיהֶן עוֹמְדִין כְּגוֹן שְׁטָר שֶׁכּוֹתְבִין לַמַּלְוֶה אוֹ לַלּוֹקֵחַ--כֻּלָּן צְרִיכִין הָעֵדִים שֶׁיִּהְיוּ מַכִּירִין הַשֵּׁמוֹת שֶׁבַּשְּׁטָר, שֶׁזֶּה הוּא פְּלוֹנִי בֶּן פְּלוֹנִי וְזֶה הוּא פְּלוֹנִי בֶּן פְּלוֹנִי:&nbsp; שֶׁמֶּא יָבוֹאוּ שְׁנַיִם וְיַעֲשׂוּ קְנוּנְיָה, וִישַׁנּוּ שְׁמוֹתֵיהֶן כִּשְׁמוֹת אֲחֵרִים וְיוֹדוּ זֶה לְזֶה.</p>

<p><b>כד,ה</b>&nbsp;&nbsp;[ד] כָּל מִי שֶׁהֻחְזַק שְׁמוֹ בָּעִיר שְׁלוֹשִׁים יוֹם--אֵין חוֹשְׁשִׁין לוֹ שֶׁמֶּא שֵׁם אַחֵר יֵשׁ לוֹ, וְהוּא שִׁנָּהוּ כְּדֵי לְרַמּוֹת וְלַעֲשׂוֹת קְנוּנְיָה:&nbsp; שְׁאִם אַתָּה אוֹמֵר כֵּן, אֵין לַדָּבָר סוֹף.&nbsp; לְפִיכָּךְ מִי שֶׁלֹּא הֻחְזַק שְׁמוֹ בָּעִיר שְׁלוֹשִׁים יוֹם, וּבָא וְאָמַר כִּתְבוּ עָלַי שְׁטָר שֶׁאֲנִי חַיָּב לִפְלוֹנִי אוֹ לְזֶה כָּךְ וְכָּךְ דֵּינָרִין--אֵין כּוֹתְבִין לוֹ, עַד שֶׁיָּבִיא רְאָיָה שֶׁזֶּה שְׁמוֹ אוֹ יֻחְזַק.</p>

<p><b>כד,ו</b>&nbsp;&nbsp;[ה] כָּל שְׁטָר שֶׁיֵּצֵא לְפָנֵינוּ וְיִטְעֹן הַלּוֹוֶה וְיֹאמַר, אֲנִי אֵינִי חַיָּב כְּלוּם, שֶׁמֶּא אַחֵר רַמָּאי הֶעֱלָה שְׁמוֹ כִּשְׁמִי וְהוֹדָה לְזֶה, אוֹ שֶׁאָמַר לֹא לְזֶה אֲנִי חַיָּב כְּלוּם אֵלָא לְאַחֵר, וְזֶה רַמָּאי הוּא וְהֶעֱלָה שְׁמוֹ כְּשֵׁם בַּעַל חוֹבִי--מֵאַחַר שֶׁלֹּא הֻחְזַק שֵׁם שְׁנַיִם שֶׁשְּׁמוֹתֵיהֶן שׁוֹוִין, אֵין חוֹשְׁשִׁין לִדְבָרָיו:&nbsp; שֶׁחֲזָקָה הִיא שְׁאֵין הָעֵדִים חוֹתְמִין עַל הַשְּׁטָר, אֵלָא אִם כֵּן הֶן מַכִּירִין אֵלּוּ הַנִּזְכָּרִים בּוֹ.</p>

<p><b>כד,ז</b>&nbsp;&nbsp;וְכֵן חֲזָקָה שְׁאֵין הָעֵדִים חוֹתְמִין עַל הַשְּׁטָר, אֵלָא אִם נוֹדַע לָהֶם בַּוַּדַּאי שֶׁאֵלּוּ שֶׁהֵעִידוּ עַל עַצְמָן גְּדוֹלִים וּבְנֵי דַּעַת.&nbsp; וְאֵין הָעֵדִים חוֹתְמִין עַל הַשְּׁטָר, אֵלָא אִם כֵּן יוֹדְעִים לִקְרוֹת וְלַחְתֹּם.</p>

<p><b>כד,ח</b>&nbsp;&nbsp;[ו] עֵדִים שְׁאֵינָן יוֹדְעִין לַחְתֹּם, וְקָרְעוּ לָהֶן נְיָר וְחָתְמוּ עַל הָרֹשֶׁם--מַכִּין אוֹתָן מַכַּת מַרְדּוּת, וְהַשְּׁטָר פָּסוּל.&nbsp; [ז] רֹאשׁ בֵּית דִּין שֶׁהָיָה יוֹדֵעַ עִנְיַן הַשְּׁטָר, וְקָרָא הַשְּׁטָר לְפָנָיו הַסּוֹפֵר שֶׁלּוֹ--הוֹאִיל וְהוּא מַאֲמִין אוֹתוֹ, וְאֵימָתוֹ עָלָיו--הֲרֵי זֶה חוֹתֵם עַל הַשְּׁטָר, אַף עַל פִּי שֶׁלֹּא קְרָאָהוּ הוּא בְּעַצְמוֹ.&nbsp; וְאֵין שְׁאָר הָעָם רַשָּׁאִין לַעֲשׂוֹת כֵּן, עַד שֶׁיִּקְרָא הָעֵד הַשְּׁטָר מִלָּה מִלָּה.</p>

<p><b>כד,ט</b>&nbsp;&nbsp;[ח] שְׁנַיִם שֶׁהָיוּ בָּעִיר, שֵׁם כָּל אֶחָד מֵהֶן יוֹסֵף בֶּן שִׁמְעוֹן--אֵינָן יְכוּלִין לְהוֹצִיא שְׁטָר חוֹב זֶה עַל זֶה, וְלֹא אַחֵר יָכוֹל לְהוֹצִיא עֲלֵיהֶן שְׁטָר חוֹב:&nbsp; אֵלָא אִם כֵּן בָּאוּ עֵדֵי הַשְּׁטָר בְּעַצְמָן, וְאָמְרוּ זֶה הוּא שֶׁהֵעַדְנוּ עָלָיו, וְזֶה הוּא שֶׁהֵעַדְנוּ לוֹ בַּהַלְוָאָה זוֹ.&nbsp; וְכֵן אֵין מְגָרְשִׁין נְשׁוֹתֵיהֶן, אֵלָא זֶה בִּפְנֵי זֶה.&nbsp; וְכֵן אִם נִמְצָא לְאֶחָד בֵּין שְׁטָרוֹתָיו שׁוֹבָר שֶׁשְּׁטָרוֹ שֶׁלְּיוֹסֵף בֶּן שִׁמְעוֹן פָּרוּעַ, שְׁטָרוֹת שְׁנֵיהֶן שֶׁעָלָיו פְּרוּעִין.</p>

<p><b>כד,י</b>&nbsp;&nbsp;וְכֵיצַד יַעֲשׂוּ אֵלּוּ שֶׁשְּׁמוֹתֵיהֶן שׁוֹוִין, וּשְׁמוֹת אֲבִיהֶן שׁוֹוִין--יְשַׁלְּשׁוּ.&nbsp; הָיוּ שְׁמוֹת אֲבוֹת אֲבוֹתֵיהֶן שׁוֹוִין, יִכְתְּבוּ סִימָנֵיהֶן.&nbsp; הָיוּ דּוֹמִין זֶה לְזֶה בְּצוּרָתָן, יִכְתְּבוּ יֵחוּסָן; הָיוּ שְׁנֵיהֶם כּוֹהֲנִים אוֹ לְוִיִּים, יִכְתְּבוּ דּוֹרוֹת.</p>

<p><b>כד,יא</b>&nbsp;&nbsp;[ט] הוֹצִיא עָלָיו שְׁטָר שֶׁכָּתוּב בּוֹ, אֲנִי פְּלוֹנִי בֶּן פְּלוֹנִי לָוִיתִי מִמָּךְ מָנֶה--אַף עַל פִּי שְׁאֵין בּוֹ שֵׁם הַמַּלְוֶה--כָּל מִי שֶׁיָּצָא שְׁטָר זֶה מִתַּחַת יָדוֹ, גּוֹבֶה בּוֹ; וְאֵינוּ יָכוֹל לִדְחוֹתוֹ וְלוֹמַר, שֶׁלְּאַחֵר הוּא וְנָפַל.</p>

<p><b>כד,יב</b>&nbsp;&nbsp;וְכֵן שְׁנֵי יוֹסֵף בֶּן שִׁמְעוֹן הַדָּרִין בְּעִיר אַחַת, שֶׁהוֹצִיא אֶחָד מֵהֶן שְׁטָר חוֹב עַל אֶחָד מִבְּנֵי הָעִיר--אֵינוּ יָכוֹל לִדְחוֹתוֹ וְלוֹמַר לוֹ, לִפְלוֹנִי שֶׁשְּׁמוֹ כִּשְׁמָךְ אֲנִי חַיָּב, וּמִמֶּנּוּ נָפַל הַשְּׁטָר; אֵלָא הֲרֵי זֶה שֶׁיָּצָא מִתַּחַת יָדוֹ גוֹבֵהוּ, וְאֵין חוֹשְׁשִׁין לִנְפִילָה.</p>

<p><b>כד,יג</b>&nbsp;&nbsp;[י] שְׁנַיִם שֶׁהוֹצִיא כָּל אֶחָד מִשְּׁנֵיהֶם שְׁטָר חוֹב עַל חֲבֵרוֹ--אֵין הָאַחֲרוֹן יָכוֹל לוֹמַר לָרִאשׁוֹן, אִלּוּ הָיִיתִי חַיָּב לָךְ הֵיאַךְ אַתָּה לוֹוֶה מִמֶּנִּי; אֵלָא זֶה גּוֹבֶה חוֹבוֹ, וְזֶה גּוֹבֶה חוֹבוֹ.</p>

<p><b>כד,יד</b>&nbsp;&nbsp;הָיָה זֶה בְּמֵאָה וְזֶה בְּמֵאָה, וְיֵשׁ לְזֶה עִדִּית וּלְזֶה עִדִּית, אוֹ לְזֶה בֵּינוֹנִית וּלְזֶה בֵּינוֹנִית, לְזֶה זִבּוֹרִית וּלְזֶה זִבּוֹרִית--אֵין נִזְקָקִין לָהֶן, אֵלָא כָּל אֶחָד מֵהֶן עוֹמֵד בְּשֶׁלּוֹ.&nbsp; הָיָה לְזֶה עִדִּית וּבֵינוֹנִית וּלְזֶה זִבּוֹרִית--זֶה גּוֹבֶה מִן הַבֵּינוֹנִית, וְזֶה גּוֹבֶה מִן הַזִּבּוֹרִית.</p>

<p><b>כד,טו</b>&nbsp;&nbsp;[יא] הַמּוֹצִיא שְׁטָר חוֹב עַל חֲבֵרוֹ, וְהַלָּה מוֹצִיא שְׁטָר שֶׁמָּכַר לוֹ אֶת הַשָּׂדֶה--אִם הָיוּ בִּמְקוֹם שֶׁנּוֹתֵן הַלּוֹקֵחַ הַמָּעוֹת, וְאַחַר כָּךְ כּוֹתֵב לוֹ הַמּוֹכֵר אֶת הַשְּׁטָר--הֲרֵי שְׁטָר חוֹבוֹ שֶׁלְּזֶה בָּטֵל:&nbsp; שֶׁהֲרֵי אוֹמֵר לוֹ אִלּוּ הָיִיתִי חַיָּב לָךְ, הָיָה לָךְ לִפְרֹעַ אֶת חוֹבָךְ.&nbsp; אֲבָל בִּמְקוֹם שֶׁכּוֹתְבִין, וְאַחַר כָּךְ נוֹתְנִין--הֲרֵי שְׁטָר הַחוֹב קַיָּם:&nbsp; שֶׁהֲרֵי זֶה אוֹמֵר לוֹ מָכַרְתִּי לָךְ אֶת הַשָּׂדֶה, כְּדֵי שֶׁיִּהְיֶה לָךְ נְכָסִים יְדוּעִים, שֶׁאֶגְבֶּה מֵהֶן הַחוֹב שֶׁלִּי.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כה</h2>

<p><b>כה,א</b>&nbsp;&nbsp;הַמַּלְוֶה אֶת חֲבֵרוֹ, וְאַחַר שֶׁהִלְוָהוּ אָמַר לוֹ אֶחָד, אֲנִי עַרָּב, אוֹ שֶׁתָּבַע אֶת הַלּוֹוֶה בַּדִּין וְאָמַר לוֹ אַחֵר, הַנִּיחֵהוּ וַאֲנִי עַרָּב, אוֹ שֶׁהָיָה חוֹנֵק אוֹתוֹ בַּשּׁוּק לִתֵּן לוֹ וְאָמַר לוֹ, הַנַּח וַאֲנִי עַרָּב--אֵין הָעַרָּב חַיָּב כְּלוּם:&nbsp; וְאַפִלּוּ אָמַר אֲנִי עַרָּב, בִּפְנֵי בֵּית דִּין.&nbsp; אֲבָל אִם קָנוּ מִיָּדוֹ שְׁהוּא עַרָּב מָמוֹן זֶה, בְּכָל אֵלּוּ הַפָּנִים--בֵּין בִּפְנֵי בֵּית דִּין, בֵּין בֵּינוֹ לְבֵין הַמַּלְוֶה--נִשְׁתַּעְבַּד.</p>

<p><b>כה,ב</b>&nbsp;&nbsp;אָמַר לוֹ בְּשָׁעַת מַתַּן מָעוֹת, הַלְוֵהוּ וַאֲנִי עַרָּב--נִשְׁתַּעְבַּד הָעַרָּב, וְאֵינוּ צָרִיךְ קִנְיָן.&nbsp; וְכֵן אִם בֵּית דִּין עָשׂוּ אוֹתוֹ עַרָּב--נִשְׁתַּעְבַּד, אַף עַל פִּי שֶׁלֹּא קָנוּ מִיָּדוֹ:&nbsp; כְּגוֹן שֶׁהָיוּ בֵּית דִּין רוֹצִין לִגְבּוֹת מִן הַלּוֹוֶה, וְאָמַר לָהֶם הַנִּיחוּהוּ וַאֲנִי עַרָּב לָכֶם--הוֹאִיל וְיֵשׁ לוֹ הֲנָאָה שֶׁהֶאֱמִינוּהוּ בֵּית דִּין, בְּאוֹתָהּ הֲנָיָה שִׁעְבַּד עַצְמוֹ.</p>

<p><b>כה,ג</b>&nbsp;&nbsp;הַמַּלְוֶה אֶת חֲבֵרוֹ עַל יְדֵי עַרָּב--אַף עַל פִּי שֶׁהָעַרָּב מְשֻׁעְבָּד לַמַּלְוֶה--לֹא יִתְבַּע אֶת הָעַרָּב תְּחִלָּה, אֵלָא תּוֹבֵעַ אֶת הַלּוֹוֶה תְּחִלָּה.&nbsp; אִם לֹא נָתַן לוֹ--חוֹזֵר אֵצֶל הָעַרָּב, וְנִפְרָע מִמֶּנּוּ.&nbsp; בַּמֶּה דְּבָרִים אֲמוּרִים, בִּשְׁאֵין נְכָסִים לַלּוֹוֶה; אֲבָל אִם יֵשׁ נְכָסִים לַלּוֹוֶה--לֹא יִפָּרַע מִן הָעַרָּב כְּלָל, אֵלָא מִן הַלּוֹוֶה.</p>

<p><b>כה,ד</b>&nbsp;&nbsp;הָיָה הַלּוֹוֶה אַלָּם, וְאֵין בֵּית דִּין יְכוּלִין לְהוֹצִיא מִיָּדוֹ, אוֹ שֶׁלֹּא בָא לְבֵית דִּין--הֲרֵי זֶה נִפְרָע מִן הָעַרָּב תְּחִלָּה, וְאַחַר כָּךְ יַעֲשֶׂה הָעַרָּב דִּין עִם הַלּוֹוֶה.&nbsp; אִם יָכוֹל לְהוֹצִיאוֹ מִיָּדוֹ, יוֹצִיא; אוֹ יְשַׁמְּתוּ אוֹתוֹ בֵּית דִּין, עַד שֶׁיִּתֵּן לוֹ.</p>

<p><b>כה,ה</b>&nbsp;&nbsp;[ד] הִתְנָה הַמַּלְוֶה עַל הָעַרָּב וְאָמַר לוֹ עַל מְנָת שֶׁאִפָּרַע מִמִּי שֶׁאֶרְצֶה, אוֹ שֶׁהָיָה קַבְלָן--הֲרֵי זֶה יִתְבַּע אֶת הָעַרָּב הַזֶּה אוֹ אֶת הַקַּבְלָן תְּחִלָּה; וְיִפָּרַע מֵהֶן, אַף עַל פִּי שֶׁיֵּשׁ נְכָסִים לַלּוֹוֶה.</p>

<p><b>כה,ו</b>&nbsp;&nbsp;[ה] אֵיזֶה הוּא עַרָּב, וְאֵיזֶה הוּא קַבְלָן:&nbsp; אָמַר לוֹ תֶּן לוֹ, וַאֲנִי נוֹתֵן לָךְ--זֶה הוּא קַבְלָן שֶׁיֵּשׁ לַמַּלְוֶה לְהִפָּרַע מִמֶּנּוּ תְּחִלָּה, אַף עַל פִּי שֶׁלֹּא פֵרַשׁ, וְלֹא אָמַר עַל מְנָת שֶׁאִפָּרַע, מִמִּי שֶׁאֶרְצֶה.&nbsp; אֲבָל אִם אָמַר לוֹ הַלְוֵהוּ וַאֲנִי עַרָּב, הַלְוֵהוּ וַאֲנִי פּוֹרֵעַ, הַלְוֵהוּ וַאֲנִי חַיָּב, הַלְוֵהוּ וַאֲנִי נוֹתֵן, הַלְוֵהוּ וַאֲנִי קַבְלָן, תֶּן לוֹ וַאֲנִי קַבְלָן, תֶּן לוֹ וַאֲנִי פּוֹרֵעַ, תֶּן לוֹ וַאֲנִי חַיָּב, תֶּן לוֹ וַאֲנִי עַרָּב--כֻּלָּן לְשׁוֹן עַרְבָנוּת הֶן, וְאֵינוּ תּוֹבְעוֹ תְּחִלָּה; וְלֹא נִפְרָע מִמֶּנּוּ, בִּמְקוֹם שֵׁישׁ נְכָסִים לַלּוֹוֶה:&nbsp; עַד שֶׁיְּפָרַשׁ וְיֹאמַר, מִמִּי שֶׁאֶרְצֶה אִפָּרַע.</p>

<p><b>כה,ז</b>&nbsp;&nbsp;[ו] עַרָּב שֶׁלִּכְתֻבָּה--אַף עַל פִּי שֶׁקָּנוּ מִיָּדוֹ, פָּטוּר מִלְּשַׁלַּם:&nbsp; שֶׁהֲרֵי מִצְוָה עָשָׂה, וְלֹא חִסְּרָהּ מָמוֹן.&nbsp; וְאִם הָיָה הָאָב עַרָּב לִכְתֻבַּת בְּנוֹ, וְקָנוּ מִיָּדוֹ--חַיָּב.&nbsp; וְקַבְלָן שֶׁלִּכְתֻבָּה, חַיָּב.</p>

<p><b>כה,ח</b>&nbsp;&nbsp;[ז] רְאוּבֵן שֶׁמָּכַר לְשִׁמְעוֹן שָׂדֶה, וּבָא לֵוִי וְקִבַּל אַחְרָיוּתָהּ עָלָיו--לֹא נִשְׁתַּעְבַּד לֵוִי, שֶׁזּוֹ אַסְמַכְתָּא הִיא.&nbsp; וְאִם קָנוּ מִיָּדוֹ שְׁהוּא עַרָּב לְשַׁלַּם דְּמֵי מְכָר זֶה, בְּכָל עֵת שֶׁיִּתְבְּעֶנּוּ שִׁמְעוֹן--הֲרֵי זֶה חַיָּב.&nbsp; וּכְזֶה הוֹרוּ רִבּוֹתַי.</p>

<p><b>כה,ט</b>&nbsp;&nbsp;[ח] וְכֵן הָעַרָּב אוֹ הַקַּבְלָן שֶׁחִיְּבוּ עַצְמָן עַל תְּנָאי--אַף עַל פִּי שֶׁקָּנוּ מִיָּדוֹ--לֹא נִשְׁתַּעְבַּד, מִפְּנֵי שְׁהִיא אַסְמַכְתָּא; כֵּיצַד--כְּגוֹן שֶׁאָמַר לוֹ תֶּן לוֹ וַאֲנִי אֶתֵּן, אִם יִהְיֶה כָּךְ וְכָּךְ, אוֹ אִם לֹא יִהְיֶה:&nbsp; שֶׁכָּל הַתּוֹלֶה שִׁעְבּוּד שְׁאֵינוּ חַיָּב בּוֹ בְּאִם יִהְיֶה וְאִם לֹא יִהְיֶה--לֹא גָמַר, וְלֹא הִקְנָה קִנְיָן שָׁלֵם; וּלְפִיכָּךְ לֹא נִשְׁתַּעְבַּד.</p>

<p><b>כה,י</b>&nbsp;&nbsp;[ט] שְׁנַיִם שֶׁלָּווּ בִּשְׁטָר אֶחָד, אוֹ שֶׁלָּקְחוּ מֶקָּח אֶחָד, וְכֵן הַשֻּׁתָּפִין שֶׁלָּוָה אֶחָד מֵהֶן, אוֹ לָקַח לְשֻׁתָּפוּת--הֲרֵי הֶן עַרְבָאִין זֶה לְזֶה, אַף עַל פִּי שֶׁלֹּא פֵרַשׁ.</p>

<p><b>כה,יא</b>&nbsp;&nbsp;[י] שְׁנַיִם שֶׁעָרְבוּ אֶחָד--כְּשֶׁיָּבוֹא הַמַּלְוֶה לְהִפָּרַע מִן הָעַרָּב, יִפָּרַע מֵאֵיזֶה מֵהֶן שֶׁיִּרְצֶה; וְאִם לֹא הָיָה לְאֶחָד כְּדֵי הַחוֹב, חוֹזֵר וְתוֹבֵעַ הַשֵּׁנִי בִּשְׁאָר הַחוֹב.&nbsp; [יא] וְאֶחָד שֶׁעָרַב שְׁנַיִם--כְּשֶׁיִּפְרַע לַמַּלְוֶה--יוֹדִיעוֹ חוֹב אֵיזֶה מִשְּׁנֵיהֶם הוּא פּוֹרֵעַ, כְּדֵי שֶׁיַּחְזֹר עָלָיו.</p>

<p><b>כה,יב</b>&nbsp;&nbsp;הָאוֹמֵר לַחֲבֵרוֹ עֲרֹב זֶה לִפְלוֹנִי, וַאֲנִי עַרָּב לָךְ--הֲרֵי זֶה כְּמִי שֶׁאָמַר לוֹ, הַלְוֵהוּ וַאֲנִי עַרָּב; וּכְשֵׁם שֶׁנִּשְׁתַּעְבַּד הָעַרָּב לַמַּלְוֶה, כָּךְ נִשְׁתַּעְבַּד עַרָּב שֵׁנִי לְעַרָּב רִאשׁוֹן.&nbsp; וְדִין הָעַרָּב עִם הַמַּלְוֶה, כְּדִין עַרָּב רִאשׁוֹן עִם הַשֵּׁנִי--דִּין אֶחָד הוּא.</p>

<p><b>כה,יג</b>&nbsp;&nbsp;מִי שֶׁלֹּא פֵרַשׁ קֶצֶב הַדָּבָר שֶׁעָרַב, כְּגוֹן שֶׁאָמַר לוֹ כָּל מַה שֶׁתִּתֵּן לוֹ, תֶּן לוֹ וַאֲנִי עַרָּב, אוֹ מְכֹר לוֹ וַאֲנִי עַרָּב, אוֹ הַלְוֵהוּ וַאֲנִי עַרָּב--יֵשׁ מִן הַגְּאוֹנִים שֶׁהוֹרָה שֶׁאַפִלּוּ מָכַר לוֹ בַּעֲשֶׂרֶת אֲלָפִים אוֹ הִלְוָהוּ מֵאָה אֶלֶף, נִשְׁתַּעְבַּד הָעַרָּב בַּכֹּל.&nbsp; וְיֵרָאֶה לִי שְׁאֵין זֶה הָעַרָּב חַיָּב כְּלוּם, שֶׁכֵּיוָן שְׁאֵינוּ יוֹדֵעַ הַדָּבָר שֶׁשִּׁעְבַּד עַצְמוֹ בּוֹ, לֹא סָמְכָה דַּעְתּוֹ, וְלֹא שִׁעְבַּד עַצְמוֹ; וּדְבָרִים שֶׁלְּטַעַם הֶם אֵלּוּ לַמֵּבִין.</p>

<p><b>כה,יד</b>&nbsp;&nbsp;מִי שֶׁאָמַר לַחֲבֵרוֹ הַלְוֵהוּ, וַאֲנִי עַרָּב לְגוּפוֹ שֶׁלַּלּוֹוֶה הַזֶּה--לֹא עָרַב לְעַצְמוֹ שֶׁלַּמָּמוֹן, אֵלָא כָּל זְמָן שֶׁתִּרְצֶה אֲבִיאֶנּוּ לָךְ.&nbsp; וְכֵן אִם אָמַר לוֹ אַחַר שֶׁהִלְוָהוּ וּתְבָעוֹ, הַנִּיחֵהוּ וְכָל זְמָן שֶׁתִּתְבַּע אוֹתוֹ, אֲבִיאֶנּוּ לָךְ, וְקָנוּ מִיָּדוֹ עַל זֶה--אִם לֹא יָבִיא זֶה הַלּוֹוֶה, יֵשׁ מִן הַגְּאוֹנִים שֶׁהוֹרָה שְׁהוּא חַיָּב לְשַׁלַּם.&nbsp; וְיֵשׁ מִי שֶׁהוֹרָה שֶׁאַפִלּוּ הִתְנָה עָלָיו, וְאָמַר אִם לֹא אֲבִיאֶנּוּ, אוֹ שֶׁמֵּת, אוֹ שֶׁבָּרַח, אֶהְיֶה חַיָּב לְשַׁלַּם--הֲרֵי זוֹ אַסְמַכְתָּא, וְלֹא נִשְׁתַּעְבַּד; וּלְזֶה דַּעְתִּי נוֹטָה.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כו</h2>

<p><b>כו,א</b>&nbsp;&nbsp;הַמַּלְוֶה אֶת חֲבֵרוֹ בַּשְּׁטָר, וְאַחַר שֶׁהֵעִידוּ הָעֵדִים בַּשְּׁטָר, בָּא עַרָּב וְעָרַב אֶת הַלּוֹוֶה--אַף עַל פִּי שֶׁקָּנוּ מִיָּדוֹ, וְנִשְׁתַּעְבַּד לְשַׁלַּם כְּמוֹ שֶׁבֵּאַרְנוּ--כְּשֶׁיָּבוֹא הַמַּלְוֶה לְהִפָּרַע מִנִּכְסֵי הָעַרָּב הַזֶּה, אֵינוּ טוֹרֵף מִנְּכָסִים מְשֻׁעְבָּדִים.</p>

<p><b>כו,ב</b>&nbsp;&nbsp;הָיָה הָעַרָּב בְּגוּפוֹ שֶׁלַּשְּׁטָר קֹדֶם חֲתִימַת הָעֵדִים--אִם כָּתְבוּ פְּלוֹנִי עַרָּב, שֶׁהֲרֵי אֵינוּ מְעֹרָב עִם הַלּוֹוֶה בַּמַּלְוָה--הֲרֵי זֶה אֵינוּ גּוֹבֶה מִמֶּנּוּ מִן הַמְּשֻׁעְבָּדִים.&nbsp; אֲבָל אִם כָּתוּב בַּשְּׁטָר פְּלוֹנִי לָוָה מִפְּלוֹנִי כָּךְ וְכָּךְ וּפְלוֹנִי עַרָּב, שֶׁהֲרֵי עֵרְבוּ לוֹוֶה עִם הָעַרָּב בַּשְּׁטָר, וְקָנוּ מִיָּדוֹ שֶׁלָּעַרָּב, וְאַחַר כָּךְ חָתְמוּ הָעֵדִים בַּשְּׁטָר--הֲרֵי זֶה נִפְרָע מִנִּכְסֵי עַרָּב הַמְּשֻׁעְבָּדִים.</p>

<p><b>כו,ג</b>&nbsp;&nbsp;[תחילת ג] מַלְוֶה שֶׁבָּא לִתְבֹּעַ אֶת הַלּוֹוֶה--אֵינוּ יָכוֹל לִדְחוֹתוֹ וְלוֹמַר לוֹ, לֵךְ אֵצֶל הַקַּבְלָן שֶׁהֲרֵי יֵשׁ לָךְ לִתְבֹּעַ אוֹתוֹ תְּחִלָּה:&nbsp; אֵלָא תּוֹבֵעַ כָּל מִי שֶׁיִּרְצֶה תְּחִלָּה.&nbsp; וְאִם נָשָׂא הַקַּבְלָן הַמָּעוֹת מִיַּד הַמַּלְוֶה, וּנְתָנָן בְּיַד הַלּוֹוֶה--אֵין לַמַּלְוֶה עַל הַלּוֹוֶה כְּלוּם.</p>

<p><b>כו,ד</b>&nbsp;&nbsp;[ב] מַלְוֶה שֶׁתָּבַע אֶת הַלּוֹוֶה, וְלֹא מָצָא לוֹ נְכָסִים--אֵינוּ יָכוֹל לְהִפָּרַע מִן הָעַרָּב, עַד אַחַר שְׁלוֹשִׁים יוֹם מִיּוֹם שֶׁנִּתְחַיַּב הָעַרָּב לְשַׁלַּם:&nbsp; לֹא יִהְיֶה כּוֹחַ זֶה, פָּחוּת מִן הַלּוֹוֶה עַצְמוֹ.&nbsp; כְּזֶה הוֹרוּ הַמּוֹרִים.&nbsp; וְאִם הִתְנָה עִמּוֹ, הַכֹּל לְפִי הַתְּנָאי.</p>

<p><b>כו,ה</b>&nbsp;&nbsp;[המשך ג] הָיָה הַלּוֹוֶה בִּמְדִינָה אַחֶרֶת, שְׁאֵינוּ יָכוֹל לְהוֹדִיעוֹ וְלֹא לֵילֵךְ לוֹ, אוֹ שֶׁמֵּת הַלּוֹוֶה, וְהִנִּיחַ קְטַנִּים שְׁאֵין בֵּית דִּין נִזְקָקִין לְנִכְסֵיהֶן--הֲרֵי זֶה תּוֹבֵעַ אֶת הָעַרָּב תְּחִלָּה, שֶׁהֲרֵי אֵין הַלּוֹוֶה מָצוּי.</p>

<p><b>כו,ו</b>&nbsp;&nbsp;[ד] מַלְוֶה שֶׁתָּבַע אֶת הַלּוֹוֶה, וּמְצָאוֹ שֶׁהִעְנִי--אֵינוּ יָכוֹל לְהִפָּרַע מִן הָעַרָּב, עַד שֶׁיִּשָּׁבַע הַלּוֹוֶה בְּתַקָּנַת אַחֲרוֹנִים שְׁאֵין לוֹ כְּלוּם:&nbsp; שֶׁמֶּא יַעֲשׂוּ קְנוּנְיָה עַל נְכָסָיו שֶׁלָּעַרָּב.</p>

<p><b>כו,ז</b>&nbsp;&nbsp;[ה] מִי שֶׁהָיָה עַרָּב לַחֲבֵרוֹ בְּמַלְוָה עַל פֶּה, וּבָא הַמַּלְוֶה לִתְבֹּעַ אֶת הָעַרָּב, וַהֲרֵי הַלּוֹוֶה בִּמְדִינַת הַיָּם--אוֹמֵר לוֹ הָעַרָּב, הָבֵא רְאָיָה שֶׁלֹּא פְרָעָךְ הַלּוֹוֶה, וַאֲנִי אֲשַׁלַּם לָךְ.</p>

<p><b>כו,ח</b>&nbsp;&nbsp;[ו] עַרָּב שֶׁקָּדַם וְנָתַן לְבַעַל חוֹב אֶת חוֹבוֹ--הֲרֵי זֶה חוֹזֵר וְגוֹבֶה מִן הַלּוֹוֶה כָּל מַה שֶׁפָּרַע עַל יָדוֹ, אַף עַל פִּי שֶׁהָיְתָה מַלְוָה עַל פֶּה אוֹ בְּלֹא עֵדִים כְּלָל.</p>

<p><b>כו,ט</b>&nbsp;&nbsp;בַּמֶּה דְּבָרִים אֲמוּרִים, בְּשֶׁאָמַר לוֹ הַלּוֹוֶה בְּעֵת שֶׁנַּעֲשָׂה לוֹ עַרָּב, עָרְבֵנִי וְשַׁלַּם.&nbsp; אֲבָל אִם עָמַד זֶה בִּרְשׁוּת עַצְמוֹ, וְנַעֲשָׂה לוֹ עַרָּב אוֹ קַבְלָן, אוֹ שֶׁאָמַר לוֹ הַלּוֹוֶה, עָרְבֵנִי וְלֹא הִרְשָׁהוּ שֶׁיִּתֵּן, וּפָרַע הַחוֹב--אֵין הַלּוֹוֶה חַיָּב לְשַׁלַּם לוֹ כְּלוּם.</p>

<p><b>כו,י</b>&nbsp;&nbsp;וְכֵן הַפּוֹרֵעַ שְׁטָר חוֹבוֹ שֶׁלַּחֲבֵרוֹ שֶׁלֹּא מִדַּעְתּוֹ--אַפִלּוּ הָיָה הַחוֹב עַל הַמַּשְׁכּוֹן, אֵין הַלּוֹוֶה חַיָּב כְּלוּם; וְנוֹטֵל מַשְׁכּוֹנוֹ בְּחִנָּם, וַהֲרֵי אִבַּד זֶה הַנּוֹתֵן אֶת מָעוֹתָיו:&nbsp; שֶׁמֶּא הָיָה הַלּוֹוֶה מְפַיֵּס אֶת הַמַּלְוֶה, וּמוֹחֵל לוֹ.</p>

<p><b>כו,יא</b>&nbsp;&nbsp;מֵת הַלּוֹוֶה, וְקָדַם הָעַרָּב וּפָרַע הַחוֹב קֹדֶם שֶׁיּוֹדִיעַ אֶת הַיּוֹרְשִׁים--אִם נוֹדַע לָנוּ שֶׁלֹּא פָרַע הַלּוֹוֶה שְׁטָר חוֹבוֹ קֹדֶם שֶׁיָּמוּת, כְּגוֹן שֶׁהוֹדָה בּוֹ, אוֹ שֶׁנִּדּוּהוּ וּמֵת בְּנִדּוּיוֹ, אוֹ שֶׁלֹּא הִגִּיעַ זְמָן הַמַּלְוָה לְהִגָּבוֹת--הֲרֵי זֶה חוֹזֵר וְגוֹבֶה מִן הַיּוֹרְשִׁין כָּל מַה שֶׁפָּרַע.</p>

<p><b>כו,יב</b>&nbsp;&nbsp;הָיָה הַמַּלְוֶה גּוֹי--אֵין הַיּוֹרְשִׁין חַיָּבִין לְשַׁלַּם, שֶׁמֶּא אֲבִיהֶן נָתַן לְזֶה הָעַרָּב כָּל הַחוֹב שֶׁהָיָה עָלָיו:&nbsp; מִפְּנֵי שֶׁהַגּוֹי תּוֹבֵעַ אֶת הָעַרָּב תְּחִלָּה; וּלְפִיכָּךְ פָּרַע זֶה מִדַּעְתּוֹ, קֹדֶם שֶׁיּוֹדִיעַ אֶת הַיְּתוֹמִים.&nbsp; אֲבָל אִם הוֹדִיעָן שֶׁהַגּוֹי תּוֹבֵעַ אוֹתוֹ, וַהֲרֵי הוּא נוֹתֵן--חַיָּבִין לְשַׁלַּם.</p>

<p><b>כו,יג</b>&nbsp;&nbsp;[ז] כָּל עַרָּב שֶׁבָּא לִטֹּל מַה שֶׁפָּרַע--בֵּין שֶׁבָּא לְהִפָּרַע מִיּוֹרְשֵׁי לוֹוֶה, בֵּין מִן הַלּוֹוֶה עַצְמוֹ--הֲרֵי זֶה צָרִיךְ לְהָבִיא רְאָיָה שֶׁפָּרַע; וְאֵין מְצִיאַת שְׁטָר הַחוֹב שֶׁעָלָיו בְּיַד הָעַרָּב, רְאָיָה--שֶׁמֶּא נָפַל הַשְּׁטָר מִיַּד הַמַּלְוֶה, וְלֹא פָרַע זֶה כְּלוּם.</p>

<p><b>כו,יד</b>&nbsp;&nbsp;[ח] הָאוֹמֵר לַחֲבֵרוֹ עָרַבְתָּ לִי, וְהוּא אוֹמֵר לֹא עָרַבְתִּי; אוֹ שֶׁאָמַר הָעַרָּב לַלּוֹוֶה אַתָּה הִרְשֵׁיתַנִי לַעֲרֹב אוֹתָךְ וְלִתֵּן, וְהוּא אוֹמֵר לוֹ לֹא כִי, אֵלָא מִדַּעְתָּךְ עָרַבְתָּ, אוֹ לֹא עָרַבְתָּ כְּלָל; אוֹ שֶׁאָמַר הָעַרָּב פָּרַעְתִּי לַמַּלְוֶה בְּפָנֶיךָ, וְהַלּוֹוֶה אוֹמֵר לֹא פָרַעְתָּ, אוֹ שֶׁאָמַר לוֹ כֵּן פָּרַעְתָּ וְנָתַתִּי לָךְ מַה שֶׁפָּרַעְתָּ, אוֹ שֶׁאָמַר הַמַּלְוֶה עָרַבְתָּ לִי מָאתַיִם, וְהוּא אוֹמֵר לֹא עָרַבְתִּי אֵלָא מָנֶה:&nbsp; בְּכָל אֵלּוּ הַטְּעָנוֹת וְכַיּוֹצֶא בָּהֶן--הַמּוֹצִיא מֵחֲבֵרוֹ עָלָיו הָרְאָיָה, אוֹ יִשָּׁבַע הַנִּתְבָּע שְׁבוּעַת הֶסֵּת, אוֹ שְׁבוּעַת הַתּוֹרָה אִם הוֹדָה בְּמִקְצָת, כִּשְׁאָר טְעָנוֹת הַמָּמוֹן.</p>

<p><b>כו,טו</b>&nbsp;&nbsp;[ט] עֶבֶד אוֹ אֵשֶׁת אִישׁ שֶׁלָּווּ אוֹ שֶׁעָרְבוּ אֶת אֲחֵרִים, וְנִתְחַיְּבוּ לְשַׁלַּם--כְּשֶׁיִּשְׁתַּחְרַר הָעֶבֶד וְתִתְגָּרַשׁ הָאִשָּׁה אוֹ תִּתְאַלְמַן, יְשַׁלְּמוּ.&nbsp; [י] קָטָן שֶׁלָּוָה, חַיָּב לְשַׁלַּם כְּשֶׁיַּגְדִּיל; וְאֵין כּוֹתְבִין עָלָיו שְׁטָר, אֵלָא הֲרֵי הִיא מַלְוָה עַל פֶּה, אַף עַל פִּי שֶׁקָּנוּ מִיָּדוֹ, שְׁאֵין קִנְיָן מִיַּד הַקָּטָן כְּלוּם.</p>

<p><b>כו,טז</b>&nbsp;&nbsp;[יא] קָטָן שֶׁעָרַב אֶת אֲחֵרִים--הוֹרוּ הַגְּאוֹנִים שְׁאֵינוּ חַיָּב לְשַׁלַּם כְּלוּם, אַף כְּשֶׁיַּגְדִּיל; וְזֶה שֶׁנָּתַן אֶת מָעוֹתָיו עַל פִּי הַקָּטָן, אִבַּד אֶת מָעוֹתָיו:&nbsp; שְׁאֵין לַקָּטָן דַּעַת כְּדֵי לְשַׁעְבַּד עַצְמוֹ בְּדָבָר שְׁאֵינוּ חַיָּב בּוֹ, לֹא בְּעַרְבָנוּת וְלֹא בְּכָל כַּיּוֹצֶא בְּזֶה.&nbsp; וְדִין אֱמֶת הוּא זֶה, וּבוֹ רָאוּי לָדוּן.</p>

<p><b>כו,יז</b>&nbsp;&nbsp;[יב] הָאִשָּׁה שֶׁלָּוְתָה בַּשְּׁטָר, אוֹ שֶׁעָרְבָה בַּשְּׁטָר, וְנִשֵּׂאת--חַיֶּבֶת לְשַׁלַּם אַחַר שֶׁנִּשֵּׂאת.&nbsp; וְאִם הָיְתָה מַלְוָה עַל פֶּה--אֵינָהּ מְשַׁלֶּמֶת, עַד שֶׁתִּתְגָּרַשׁ אוֹ תִּתְאַלְמַן:&nbsp; שֶׁרְשׁוּת בַּעַל כִּרְשׁוּת לוֹקֵחַ הוּא, כְּמוֹ שֶׁבֵּאַרְנוּ בְּכַמָּה מְקוֹמוֹת.&nbsp; וְאִם הָיוּ מְעוֹת הַהַלְוָאָה עַצְמָן קַיָּמִין, יַחְזִירוּ אוֹתָן לַמַּלְוֶה.
<br>&nbsp;</p>

<h2>הִלְכּוֹת מַלְוֶה וְלוֹוֶה פֵּרֶק כז</h2>

<p><b>כז,א</b>&nbsp;&nbsp;שְׁטָר שֶׁכָּתוּב בְּכָל לָשׁוֹן וּבְכָל כְּתָב--אִם הָיָה עָשׂוּי כְּתִקּוּן שִׁטְרֵי יִשְׂרָאֵל, שְׁאֵינָן יְכוּלִין לְהִזְדַּיַּף וְלֹא לְהוֹסִיף וְלֹא לִגְרֹעַ, וְהָיוּ עֵדָיו יִשְׂרְאֵלִיִּים, וְיוֹדְעִין לִקְרוֹתוֹ--הֲרֵי זֶה כָּשֵׁר, וְגוֹבִין בּוֹ מִן הַמְּשֻׁעְבָּדִין.</p>

<p><b>כז,ב</b>&nbsp;&nbsp;אֲבָל כָּל הַשְּׁטָרוֹת שֶׁחוֹתְמֵיהֶן גּוֹיִים--הֲרֵי אֵלּוּ פְּסוּלִין, חוּץ מִשִּׁטְרֵי מֶקָּח וּמִמְכָּר וְשִׁטְרֵי חוֹב:&nbsp; וְהוּא שֶׁיִּתֵּן הַמָּעוֹת בִּפְנֵיהֶם, וְיִכְתְּבוּ בַּשְּׁטָר בְּפָנֵינוּ מָנָה פְּלוֹנִי לִפְלוֹנִי כָּךְ וְכָּךְ דְּמֵי הַמְּכָר אוֹ מְעוֹת הַחוֹב.&nbsp; וְהוּא שֶׁיִּהְיוּ עֲשׂוּיִין, בָּעַרְכָּאוֹת שֶׁלָּהֶם; אֲבָל בִּמְקוֹם קִבּוּץ פְּלִילֵיהֶן בְּלֹא קִיּוּם הַשּׁוֹפֵט שֶׁלָּהֶם, לֹא יוֹעִילוּ כְּלוּם.</p>

<p><b>כז,ג</b>&nbsp;&nbsp;וְכֵן צְרִיכִין עֵדֵי יִשְׂרָאֵל שֶׁיָּעִידוּ עַל אֵלּוּ הַגּוֹיִים שְׁהֶן עֵדֵי הַשְּׁטָר, וְעַל זֶה הַשּׁוֹפֵט שֶׁלָּהֶן שֶׁקִּיַּם עֵדוּתָן, שְׁאֵינָן יְדוּעִין בְּקַבָּלַת שֹׁחַד.&nbsp; וְאִם חָסְרוּ שִׁטְרֵי הַגּוֹיִים דָּבָר מִכָּל אֵלּוּ, הֲרֵי הֶן כַּחֶרֶס.</p>

<p><b>כז,ד</b>&nbsp;&nbsp;וְכֵן שִׁטְרֵי הוֹדָאוֹת וּמַתָּנוֹת וּפְשָׁרוֹת וּמְחִילוֹת, שְׁהֶן בָּעֵדִים שֶׁלָּהֶן--אַף עַל פִּי שֶׁיֵּשׁ בָּהֶן כָּל הַדְּבָרִים שֶׁמָּנִינוּ, הֲרֵי הֶן כַּחֶרֶס.&nbsp; וְהוֹרוּ רִבּוֹתַי, שֶׁאַפִלּוּ שִׁטְרֵי חוֹב שֶׁלָּהֶן שֶׁנָּתְנוּ הַמָּעוֹת בִּפְנֵיהֶם פְּסוּלִין, וְלֹא הִכְשִׁירוּ אֵלָא שִׁטְרֵי מֶקָּח וּמִמְכָּר שֶׁנָּתְנוּ הַמָּעוֹת בִּפְנֵיהֶם; וְאֵין אֲנִי מוֹדֶה בְּזֶה.</p>

<p><b>כז,ה</b>&nbsp;&nbsp;אִם לֹא יָדְעוּ דַּיָּנֵי יִשְׂרָאֵל לִקְרוֹת שְׁטָר זֶה שֶׁנַּעֲשָׂה בָּעַרְכָּאוֹת שֶׁלַּגּוֹיִים--נוֹתְנוֹ לִשְׁנֵי גּוֹיִים זֶה שֶׁלֹּא בִּפְנֵי זֶה, וְקוֹרִין לוֹ, שֶׁנִּמְצָא כָּל אֶחָד מֵהֶן כְּמֵסִיחַ לְפִי תֻּמּוֹ, וְגוֹבֶה בּוֹ מִבְּנֵי חוֹרִין.&nbsp; אֲבָל אֵין טוֹרְפִין בּוֹ, מִפְּנֵי שְׁאֵין לוֹ קוֹל, שֶׁהֲרֵי לֹא יָדְעוּ הַלָּקוֹחוֹת בְּמַה שֶׁנַּעֲשָׂה בַּגּוֹיִים.</p>

<p><b>כז,ו</b>&nbsp;&nbsp;[ב] שְׁטָר שֶׁעֵדָיו גּוֹיִים שֶׁמְּסָרוֹ הַלּוֹוֶה לְיַד הַמַּלְוֶה, אוֹ הַמּוֹכֵר לְיַד הַלּוֹקֵחַ, בִּפְנֵי שְׁנֵי עֵדִים מִיִּשְׂרָאֵל--אַף עַל פִּי שְׁאֵינוּ עָשׂוּי בָּעַרְכָּאוֹת שֶׁלָּהֶן, וְאֵין בּוֹ כָּל הַדְּבָרִים שֶׁמָּנִינוּ--הֲרֵי זֶה גּוֹבֶה בּוֹ מִבְּנֵי חוֹרִין:&nbsp; וְהוּא שֶׁיִּהְיוּ הָעֵדִים שֶׁמְּסָרוֹ בִּפְנֵיהֶם, יוֹדְעִין לִקְרוֹתוֹ וּקְרָאוּהוּ כְּשֶׁמְּסָרוֹ, וְיִהְיֶה כְּתִקּוּן שִׁטְרֵי יִשְׂרָאֵל, שְׁאֵינוּ יָכוֹל לְהִזְדַּיַּף וְלֹא לְהוֹסִיף בּוֹ וְלֹא לִגְרֹעַ.&nbsp; וְלָמָּה לֹא יִגְבֶּה בּוֹ מִן הַמְּשֻׁעְבָּדִים, מִפְּנֵי שְׁאֵין לוֹ קוֹל.</p>

<p><b>כז,ז</b>&nbsp;&nbsp;[ג] תִּקּוּן שִׁטְרֵי יִשְׂרָאֵל כָּךְ הוּא:&nbsp; כָּל הַשְּׁטָרוֹת כֻּלָּן, צָרִיךְ שֶׁיַּחְזֹר מֵעִנְיָנוֹ שֶׁלַּשְּׁטָר בְּשִׁטָּה אַחֲרוֹנָה--לְפִי שְׁאֵין לְמֵדִין מִשִּׁטָּה אַחֲרוֹנָה, שֶׁמֶּא הָיוּ הָעֵדִים מְרֹחָקִין מִגּוּפוֹ שֶׁלַּשְּׁטָר בִּכְדֵי שִׁטָּה, וּבָא זֶה הַמְּזַיֵּף, וְכָתַב בְּאוֹתוֹ הָרֵוַח שִׁטָּה זוֹ.</p>

<p><b>כז,ח</b>&nbsp;&nbsp;[ד] עֵדִים שֶׁהָיוּ מְרֹחָקִין מִן הַכְּתָב שְׁתֵּי שִׁטִּין, פָּסוּל; פָּחוּת מִכָּאן, כָּשֵׁר.&nbsp; שְׁתֵּי שִׁטִּין שֶׁאָמְרוּ--בִּכְתָב יְדֵי עֵדִים, וְלֹא בִּכְתָב יְדֵי סוֹפֵר:&nbsp; שֶׁכָּל הַמְּזַיֵּף אֵינוּ הוֹלֵךְ אַחַר הַסּוֹפֵר, אֵלָא אַחַר הָעֵדִים.&nbsp; וּשְׁתֵּי שִׁטִּין אֵלּוּ--הֵן וּשְׁנֵי אַוֵּירִין שֶׁלָּהֶן, כְּגוֹן לָמֶד עַל גַּב כַּף.</p>

<p><b>כז,ט</b>&nbsp;&nbsp;הָיוּ הָעֵדִים מְרֹחָקִין מִן הַכְּתָב יָתֵר עַל שְׁתֵּי שִׁטִּין, וְהָיָה כָּל הָרֵוַח שֶׁבֵּין הַכְּתָב וְהָעֵדִים מָלֵא בְּעֵדִים פְּסוּלִין אוֹ קְרוֹבִים--הֲרֵי זֶה כָּשֵׁר, שֶׁהֲרֵי אֵינוּ יָכוֹל לְהִזְדַּיַּף.&nbsp; וְאִם מִלְּאָהוּ בִּשְׂרִיטוֹת שֶׁלִּדְיוֹ--פָּסוּל, שֶׁמֶּא הָעֵדִים עַל הַשְּׂרִיטוֹת חָתְמוּ לֹא עַל גּוּפוֹ שֶׁלַּשְּׁטָר.</p>

<p><b>כז,י</b>&nbsp;&nbsp;הָיָה הַשְּׁטָר כֻּלּוֹ עִם עֵדָיו בְּשִׁטָּה אַחַת, הֲרֵי זֶה כָּשֵׁר.&nbsp; [ה] הָיָה הַשְּׁטָר בְּשִׁטָּה אַחַת, וְהָעֵדִים בְּשִׁטָּה שְׁנִיָּה--פָּסוּל:&nbsp; שֶׁמֶּא אֵלּוּ הָעֵדִים הָיוּ מְרֹחָקִין מִן הַשְּׁטָר הַכָּשֵׁר שִׁטָּה אַחַת, וְחָתַךְ כָּל הַשְּׁטָר וְכָתַב זֶה הַשְּׁטָר בְּאוֹתָהּ הַשִּׁטָּה; וְנִמְצְאוּ אֵלּוּ הָעֵדִים חוֹתְמִין עָלֶיהָ.</p>

<p><b>כז,יא</b>&nbsp;&nbsp;וְכֵן אִם הָיָה הַשְּׁטָר וּשְׁנֵי עֵדִים בְּשִׁטָּה אַחַת, וּשְׁנֵי עֵדִים אֲחֵרִים בְּשִׁטָּה שְׁנִיָּה, וְאָמַר אֲנִי נִתְכַּוַּנְתִּי לְרַבּוֹת הָעֵדִים--אֵין מְקַיְּמִין שְׁטָר זֶה מֵעֵדִים שֶׁלְּמַטָּה בְּשִׁטָּה שְׁנִיָּה, אֵלָא מֵעֵדִים שֶׁלְּמַעְלָה:&nbsp; שֶׁמֶּא בַּשִּׁטָּה שֶׁהָיְתָה בֵּין הָעֵדִים שֶׁלְּמַטָּה וּבֵין הַשְּׁטָר שֶׁחָתַךְ, כָּתַב שְׁטָר זֶה וּשְׁנֵי עֵדָיו.</p>

<p><b>כז,יב</b>&nbsp;&nbsp;[ו] קִיּוּם בֵּית דִּין--צָרִיךְ שֶׁיִּהְיֶה סָמוּךְ לִכְתָב יְדֵי עֵדִים, אוֹ סָמוּךְ לְצַד הַשְּׁטָר, אוֹ מֵאֲחוֹרָיו כְּנֶגֶד הַכְּתָב.&nbsp; וְאִם הָיָה בֵּין הַקִּיּוּם וְהַשְּׁטָר רֵוַח שִׁטָּה אַחַת, פָּסוּל--שֶׁמֶּא יַחְתֹּךְ הַשְּׁטָר שֶׁנִּתְקַיַּם, וִיזַיַּף בְּאוֹתָהּ הַשִּׁטָּה שְׁטָר וּשְׁנֵי עֵדָיו; וְנִמְצָא הַקִּיּוּם עַל שְׁטָר מְזֻיָּף.</p>

<p><b>כז,יג</b>&nbsp;&nbsp;[ז] הִרְחִיק אֶת הַקִּיּוּם מִן הַשְּׁטָר יָתֵר עַל שְׁתֵּי שִׁטִּין, וּמִלָּא כָּל הָרֵוַח שְׂרִיטוֹת דְּיוֹ--כָּשֵׁר, שֶׁהֲרֵי אֵינוּ יָכוֹל לְזַיַּף; וְאֵין חוֹשְׁשִׁין לְבֵית דִּין שֶׁיְּקַיְּמוּ קִיּוּם עַל הַשְּׂרִיטוֹת, אֵלָא עַל גּוּפוֹ שֶׁלַּשְּׁטָר.</p>

<p><b>כז,יד</b>&nbsp;&nbsp;[ח] כָּל הַמְּחָקִין כֻּלָּן--צָרִיךְ שֶׁיִּכְתֹּב קִיּוּמֵיהֶן בְּסוֹף הַשְּׁטָר, וְיֹאמַר אוֹת פְּלוֹנִית אוֹ מִלָּה פְּלוֹנִית אוֹ שִׁטָּה פְּלוֹנִית עַל מְחָק אוֹ תְּלוּיָה, וְהַכֹּל קַיָּם.&nbsp; וְאִם הָיָה הַמְּחָק בִּמְקוֹם שְׁרִיר וְקַיָּם, וּבְשֵׁעוּר שְׁרִיר וְקַיָּם--אַף עַל פִּי שֶׁחָזַר וְקִיְּמוֹ, פָּסוּל:&nbsp; שֶׁמֶּא מְחָקוֹ וְכָתַב דָּבָר שֶׁזִּיַּף, וְחָזַר וְקִיְּמוֹ בָּרֵוַח שֶׁבֵּין הַכְּתָב וְהָעֵדִים.</p>

<p><b>כז,טו</b>&nbsp;&nbsp;[ט] שְׁטָר הַבָּא הוּא וְעֵדָיו עַל מְחָק, כָּשֵׁר.&nbsp; וְאִם תֹּאמַר מוֹחֵק, וְחוֹזֵר וּמוֹחֵק--אֵינוּ דּוֹמֶה מִי שֶׁנִּמְחַק פַּעַם אַחַת, לְנִמְחַק שְׁתֵּי פְּעָמִים.&nbsp; וְאִם תֹּאמַר שֶׁמֶּא מָחַק מְקוֹם הָעֵדִים שְׁתֵּי פְּעָמִים, וְאַחַר שֶׁכָּתַב הַשְּׁטָר חוֹזֵר וּמוֹחֲקוֹ, וְכוֹתֵב כָּל מַה שֶׁיִּרְצֶה, שֶׁהֲרֵי הוּא וְעֵדָיו כֻּלּוֹ שׁוֹוֶה מִפְּנֵי שֶׁנִּמְחַק הַכֹּל שְׁתֵּי פְּעָמִים--כְּבָר תִּקְּנוּ חֲכָמִים שֶׁלֹּא יִהְיוּ הָעֵדִים חוֹתְמִין עַל שְׁטָר מָחוּק, אֵלָא אִם כֵּן נִמְחַק בִּפְנֵיהֶם.</p>

<p><b>כז,טז</b>&nbsp;&nbsp;[י] שְׁטָר הַבָּא הוּא וְעֵדָיו עַל מְחָק, וְהַקִּיּוּם מִלְּמַטָּה עַל הַנְּיָר--אֵין מְקַיְּמִין אוֹתוֹ מֵעֵדֵי הַקִּיּוּם, אֵלָא מֵעֵדִים שֶׁלְּמַעְלָה:&nbsp; שֶׁמֶּא הַקִּיּוּם הָיָה רָחוֹק מִן הַשְּׁטָר הַרְבֵּה, וְהָיָה הָרֵוַח מָלֵא שְׂרִיטוֹת שֶׁלִּדְיוֹ; וְחָתַךְ גּוּף הַשְּׁטָר וּמָחַק הַשְּׂרִיטוֹת, וְכָתַב הַשְּׁטָר וְעֵדָיו עַל הַמְּחָק.</p>

<p><b>כז,יז</b>&nbsp;&nbsp;[יא] שְׁטָר הַבָּא עַל הַנְּיָר, וְעֵדָיו עַל הַמְּחָק--פָּסוּל:&nbsp; שֶׁמֶּא יִמְחֹק הַשְּׁטָר, וִיזַיַּף; וְנִמְצָא הוּא וְעֵדָיו עַל הַמְּחָק.&nbsp; וְאִם כָּתְבוּ הָעֵדִים, אֲנַחְנוּ הָעֵדִים חָתַמְנוּ עַל הַמְּחָק וְהַשְּׁטָר עַל הַנְּיָר--כָּשֵׁר; וְכוֹתְבִין כֵּן בֵּין עֵד לְעֵד, כְּדֵי שֶׁלֹּא יְזַיַּף.</p>

<p><b>כז,יח</b>&nbsp;&nbsp;[יב] שְׁטָר הַבָּא עַל הַמְּחָק, וְעֵדָיו עַל הַנְּיָר--פָּסוּל:&nbsp; וְאַפִלּוּ כָּתְבוּ הָעֵדִים, אֲנַחְנוּ עֵדִים חָתַמְנוּ עַל הַנְּיָר וְהַשְּׁטָר עַל הַמְּחָק, מִפְּנֵי שְׁהוּא מוֹחֵק כָּל הַשְּׁטָר פַּעַם שְׁנִיָּה, וְכוֹתֵב כָּל מַה שֶׁיִּרְצֶה; וְכֵיוָן שֶׁכֻּלּוֹ נִמְחַק שְׁתֵּי פְּעָמִים, אֵינוּ נִכָּר, שֶׁאִלּוּ הָיָה בּוֹ מָקוֹם הַנִּמְחָק פַּעַם אַחַת וּמָקוֹם הַנִּמְחָק שְׁתֵּי פְּעָמִים, הָיָה נִכָּר.</p>

<p><b>כז,יט</b>&nbsp;&nbsp;וּמִתִּקּוּן הַשְּׁטָרוֹת לְהִתְבּוֹנֵן בַּשְּׁטָר בְּוָאוִין וְזַיְנִין שֶׁלּוֹ, שֶׁלֹּא יִהְיוּ דְּחוּקִין בֵּין הַתֵּבוֹת, שֶׁמֶּא זִיַּף וְהוֹסִיף וָאו.&nbsp; וְלֹא יִהְיוּ מְרֹחָקִין, שֶׁמֶּא מָחַק אוֹת אַחַת כְּגוֹן הֵא אוֹ חֵית וְהִנִּיחַ רַגְלָהּ הָאַחַת מְקוֹם וָאו.&nbsp; וְכָל כַּיּוֹצֶא בְּזֶה, מְדַקְדְּקִין בּוֹ בְּכָל לָשׁוֹן וּבְכָל כְּתָב.</p>

<p><b>כז,כ</b>&nbsp;&nbsp;[יג] מִשָּׁלוֹשׁ וְעַד עֶשֶׂר, אֵין כּוֹתְבִין בְּסוֹף שִׁטָּה--שֶׁמֶּא יְזַיַּף, וְיַחְזִיר הַשָּׁלוֹשׁ שְׁלוֹשִׁים וְהָעֶשֶׂר עֶשְׂרִים.&nbsp; וְאִם נִזְדַּמַּן לוֹ בְּסוֹף שִׁטָּה--מַחְזִיר הַדִּבּוּר בְּגוּפוֹ שֶׁלַּשְּׁטָר פְּעָמִים רַבּוֹת, עַד שֶׁיָּבוֹא בְּאֶמְצַע הַשִּׁטָּה.</p>

<p><b>כז,כא</b>&nbsp;&nbsp;[יד] שְׁטָר שֶׁכָּתוּב בּוֹ מִלְמַעְלָה מָנֶה וּמִלְּמַטָּה מָאתַיִם, מִלְמַעְלָה מָאתַיִם וּמִלְּמַטָּה מָנֶה--הַכֹּל הוֹלֵךְ אַחַר הַתַּחְתּוֹן.&nbsp; וְלָמָּה אֵין הוֹלְכִין אַחַר הַפָּחוּת שֶׁבִּשְׁנֵיהֶם:&nbsp; לְפִי שְׁאֵין הָאֶחָד תָּלוּי בַּחֲבֵרוֹ--שְׁאִם הָיָה כָּתוּב בּוֹ מֵאָה שְׁהֶן מָאתַיִם אוֹ מָאתַיִם שְׁהֶן מֵאָה, הָיָה נוֹטֵל מֵאָה; אֲבָל שְׁנֵי דְּבָרִים שְׁאֵין הָאַחֲרוֹן תָּלוּי בָּרִאשׁוֹן, הַלַּךְ אַחַר הַתַּחְתּוֹן.</p>

<p><b>כז,כב</b>&nbsp;&nbsp;הָיָה בּוֹ מִלְמַעְלָה שֵׁם, וּמִלְּמַטָּה שֵׁם אַחֵר קָרוֹב לוֹ--הַכֹּל הוֹלֵךְ אַחַר הַתַּחְתּוֹן.&nbsp; אִם כֵּן לָמָּה כּוֹתְבִין אֶת הָעֶלְיוֹן:&nbsp; שֶׁמֶּא תִּמָּחֵק אוֹת אַחַת מִן הַתַּחְתּוֹן, וְיִלְמֹד מִן הָעֶלְיוֹן--כְּגוֹן שֶׁהָיָה בָּעֶלְיוֹן חֲנָנִי אוֹ עֲנָנִי וּבַתַּחְתּוֹן חָנַן אוֹ עָנָן, בַּיָּדוּעַ שְׁהוּא הַשֵּׁם הָעֶלְיוֹן.&nbsp; אֲבָל לֹא יִלְמֹד תַּחְתּוֹן מִן הָעֶלְיוֹן שְׁתֵּי אוֹתִיּוֹת.</p>

<p><b>כז,כג</b>&nbsp;&nbsp;[טו] כָּתוּב בּוֹ מִלְמַעְלָה סֵפֶל, וּמִלְּמַטָּה קֵפֶל--הַכֹּל הוֹלֵךְ אַחַר הַתַּחְתּוֹן:&nbsp; שֶׁהַקֵּפֶל, פָּחוּת מִן הַסֵּפֶל.&nbsp; כָּתוּב בּוֹ מִלְמַעְלָה קֵפֶל, וּמִלְּמַטָּה סֵפֶל--חוֹשְׁשִׁין שֶׁמֶּא זְבוּב הֵסִיר רֶגֶל הַקּוֹף, וְנַעֲשַׁת סָמֶךְ; וְאֵינוּ גּוֹבֶה אֵלָא בְּמִדַּת הַקֵּפֶל הַקְּטַנָּה.&nbsp; וְכֵן כָּל כַּיּוֹצֶא בְּזֶה, שֶׁיָּד בַּעַל הַשְּׁטָר עַל הַתַּחְתּוֹנָה.</p>

<p><b>כז,כד</b>&nbsp;&nbsp;מַעֲשֶׂה בִּשְׁטָר שֶׁהָיָה כָּתוּב בּוֹ שֵׁשׁ מֵאוֹת וְזוּז אֶחָד, וַהֲרֵי הַדָּבָר סְפֵק אִם שֵׁשׁ מֵאוֹת זוּז וְזוּז, אוֹ שֵׁשׁ מֵאוֹת אַסְתֵּירָא וְזוּז; וְאָמְרוּ חֲכָמִים, יִטֹּל שֵׁשׁ מֵאוֹת אַסְתֵּירָא וְזוּז, שֶׁיָּד בַּעַל הַשְּׁטָר עַל הַתַּחְתּוֹנָה.&nbsp; אִם כֵּן לָמָּה לֹא נֹאמַר שֵׁשׁ מֵאוֹת פְּרוּטָה וְזוּז--לְפִי שֶׁהַפְּרוּטוֹת כּוֹלֵל אוֹתָן הַסּוֹפֵר זוּזִין, וְאַחַר כָּךְ כּוֹתְבִין.&nbsp; וְכֵן כָּל כַּיּוֹצֶא בְּזֶה בְּכָל זְמָן וּבְכָל מָקוֹם לְפִי דַּרְכָּם הַיָּדוּעַ, עַל פִּיו עוֹשִׂין.</p>

<p><b>כז,כה</b>&nbsp;&nbsp;[טז] שְׁטָר שֶׁכָּתוּב בּוֹ אַסְתֵּירָא מֵאָה מְעִי, אוֹ שֶׁכָּתוּב בּוֹ מֵאָה מְעִי אַסְתֵּירָא--הַלַּךְ אַחַר פָּחוּת שֶׁבַּלְּשׁוֹנוֹת, וְאֵינוּ נוֹטֵל אֵלָא מֵאָה אַסְתֵּירוֹת:&nbsp; שֶׁיָּד בַּעַל הַשְּׁטָר לְעוֹלָם עַל הַתַּחְתּוֹנָה, מִפְּנֵי שְׁהוּא הַמּוֹצִיא מֵחֲבֵרוֹ; וְאֵינוּ מוֹצִיא, אֵלָא בְּדָבָר שְׁאֵין בּוֹ סָפֵק.</p>

<p><b>כז,כו</b>&nbsp;&nbsp;לְפִיכָּךְ כָּל שְׁטָר שֶׁיֵּשׁ בּוֹ מַשְׁמַע שְׁתֵּי לְשׁוֹנוֹת, שֶׁמֶּא כָּךְ אוֹ שֶׁמֶּא כָּךְ--אֵינוּ נוֹטֵל אֵלָא הַפָּחוּת שֶׁבִּשְׁתֵּיהֶן; וְאִם תָּפַס בָּעֶלְיוֹנָה--אֵין מוֹצִיאִין מִיָּדוֹ, אֵלָא בִּרְאָיָה בְּרוּרָה.</p>

<p><b>כז,כז</b>&nbsp;&nbsp;[יז] כָּתוּב בּוֹ מַטְבֵּעַ זָהָב, אֵין פָּחוּת מִדֵּינָר זָהָב.&nbsp; זָהָב דֵּינָרִין אוֹ דֵּינָרִין זָהָב, אֵין פָּחוּת מִשְּׁנֵי דֵּינָרִין שֶׁלְּזָהָב.&nbsp; זָהָב בְּדֵינָרִין, אֵין פָּחוּת מִשּׁוֹוֶה שְׁנֵי דֵּינָרִין שֶׁלְּכֶסֶף מִן הַזָּהָב.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>
</div>
</body></html>
