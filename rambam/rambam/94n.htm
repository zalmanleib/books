<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הקרבנות - הלכות שגגות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁגָגוֹת</h1>

<p>יֵשׁ בִּכְלָלָן חָמֵשׁ מִצְווֹת עֲשֵׂה; וְזֶה הוּא פְּרָטָן:&nbsp; (א) שֶׁיַּקְרִיב הַיָּחִיד קָרְבַּן חַטָּאת קָבוּעַ עַל שִׁגְגָתוֹ; (ב) שֶׁיַּקְרִיב אָשָׁם מִי שֶׁלֹּא נוֹדַע לוֹ אִם חָטָא אִם לֹא חָטָא עַד שֶׁיִּוָּדַע לוֹ וְיָבִיא חַטָּאתוֹ, וְזֶה הוּא הַנִּקְרָא אָשָׁם תָּלוּי; (ג) שֶׁיַּקְרִיב הַחוֹטֶא אָשָׁם עַל עֲבֵרוֹת יְדוּעוֹת, וְזֶה הוּא הַנִּקְרָא אָשָׁם וַדַּאי; (ד) שֶׁיַּקְרִיב הַחוֹטֶא קָרְבָּן עַל עֲבֵרוֹת יְדוּעוֹת, אִם הָיָה עָשִׁיר בְּהֵמָה וְאִם הָיָה עָנִי עוֹף אוֹ עֲשִׂירִית הָאֵיפָה, וְזֶה הוּא הַנִּקְרָא קָרְבַּן עוֹלֶה וְיוֹרֵד; (ה) שֶׁיַּקְרִיבוּ הַסַּנְהֶדְּרִין קָרְבָּן, אִם טָעוּ וְהוֹרוּ שֶׁלֹּא כַּהֲלָכָה בְּאַחַת מִן הַחֲמוּרוֹת.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁגָגוֹת פֵּרֶק א</h2>

<p><b>א,א</b>&nbsp;&nbsp;כָּל הָעוֹבֵר בִּשְׁגָגָה עַל אַחַת מִמִּצְווֹת לֹא תַעֲשֶׂה שֶׁיֵּשׁ בָּהּ מַעֲשֶׂה שֶׁחַיָּבִין עָלֶיהָ כָּרֵת--הֲרֵי זֶה חַיָּב לְהַקְרִיב קָרְבַּן חַטָּאת, וּמִצְוַת עֲשֵׂה הִיא שֶׁיַּקְרִיב חַטָּאתוֹ עַל שִׁגְגָתוֹ.</p>

<p><b>א,ב</b>&nbsp;&nbsp;וְכָל עֲבֵרָה שֶׁחַיָּבִין עַל זְדוֹנָהּ כָּרֵת, חַיָּבִין עַל שִׁגְגָתָהּ חַטָּאת--חוּץ מִשָּׁלוֹשׁ עֲבֵרוֹת, מְגַדֵּף וּמְבַטֵּל מִילָה וְקָרְבַּן פֶּסַח:&nbsp; הַפֶּסַח וְהַמִּילָה--מִפְּנֵי שְׁהֶן מִצְווֹת עֲשֵׂה, וְאֵין מְבִיאִין חַטָּאת אֵלָא עַל שִׁגְגַת לֹא תַעֲשֶׂה, שֶׁנֶּאֱמָר "אַחַת מִכָּל-מִצְוֺת ה', אֲשֶׁר לֹא-תֵעָשֶׂינָה" (ויקרא ד,יג); וְהַמְּגַדֵּף--מִפְּנֵי שְׁאֵין בּוֹ מַעֲשֶׂה, וְנֶאֱמָר "לָעֹשֶׂה בִּשְׁגָגָה" (במדבר טו,כט), יָצָא מְגַדֵּף, שְׁאֵין בּוֹ מַעֲשֶׂה.</p>

<p><b>א,ג</b>&nbsp;&nbsp;לְפִיכָּךְ הַמְּקַבֵּל עָלָיו עֲבוֹדָה זָרָה בֶּאֱלוֹהַּ--אַף עַל פִּי שְׁהוּא חַיָּב כָּרֵת, וְאִם הָיָה מֵזִיד נִסְקָל--אִם קִבַּל בִּשְׁגָגָה, פָּטוּר מִן הַקָּרְבָּן:&nbsp; לְפִי שֶׁלֹּא עָשָׂה מַעֲשֶׂה, וְנֶאֱמָר "בַּעֲשֹׂתָהּ אַחַת .&nbsp;.&nbsp;." (ויקרא ד,כז).</p>

<p><b>א,ד</b>&nbsp;&nbsp;[ג] כָּל כְּרֵתוֹת שֶׁבַּתּוֹרָה חוּץ מִשָּׁלוֹשׁ כְּרֵתוֹת שֶׁבֵּאַרְנוּ--אִם עָבַר הַיָּחִיד עַל אַחַת מֵהֶן בִּשְׁגָגָה, מֵבִיא חַטָּאת קְבוּעָה:&nbsp; חוּץ מִטָּמֵא שֶׁאָכַל קֹדֶשׁ, וְטָמֵא שֶׁנִּכְנַס לַמִּקְדָּשׁ--שֶׁשְּׁנֵיהֶם אֵין מְבִיאִין חַטָּאת קְבוּעָה, אֵלָא קָרְבַּן עוֹלֶה וְיוֹרֵד כְּמוֹ שֶׁיִּתְבָּאַר.</p>

<p><b>א,ה</b>&nbsp;&nbsp;[ד] חַטָּאת קְבוּעָה, הִיא הַבָּאָה מִן הַבְּהֵמָה בִּלְבָד.&nbsp; וְקָרְבַּן עוֹלֶה וְיוֹרֵד, הוּא הַקָּרְבָּן שְׁאֵינוּ קָבוּעַ:&nbsp; אֵלָא אִם הָיָה עָשִׁיר, מֵבִיא חַטַּאת בְּהֵמָה; וְאִם הָיָה עָנִי, מֵבִיא עוֹף, אוֹ עֲשִׂירִית הָאֵיפָה, כְּמוֹ שֶׁיִּתְבָּאַר.</p>

<p><b>א,ו</b>&nbsp;&nbsp;נִמְצֵאתָ לָמֵד שֶׁכָּל הָעֲבֵרוֹת שֶׁהַיָּחִיד מֵבִיא עַל שִׁגְגָתָן חַטָּאת קְבוּעָה, שָׁלוֹשׁ וְאַרְבָּעִים; וְאֵלּוּ הֶן:&nbsp; (א) הַבָּא עַל אִמּוֹ, (ב) וְהַבָּא עַל אֵם אִשְׁתּוֹ, (ג) וְהַבָּא עַל אֵם אִמָּהּ, (ד) וְהַבָּא עַל אֵם אָבִיהָ, (ה) הַבָּא עַל בִּתּוֹ, (ו) וְהַבָּא עַל בַּת בִּתּוֹ, (ז) וְהַבָּא עַל בַּת בְּנוֹ, (ח) וְהַבָּא עַל בַּת אִשְׁתּוֹ, (ט) וְהַבָּא עַל בַּת בִּתָּהּ, (י) וְהַבָּא עַל בַּת בְּנָהּ, (יא) הַבָּא עַל אֲחוֹתוֹ, (יב) וְהַבָּא עַל אֲחוֹתוֹ שְׁהִיא בַּת אֵשֶׁת אָבִיו, (יג) וְהַבָּא עַל אֲחוֹת אָבִיו, (יד) וְהַבָּא עַל אֲחוֹת אִמּוֹ, (טו) וְהַבָּא עַל אֲחוֹת אִשְׁתּוֹ, (טז) וְהַבָּא עַל אֵשֶׁת אָבִיו, (יז) וְהַבָּא עַל אֵשֶׁת אֲחִי אָבִיו, (יח) וְהַבָּא עַל אֵשֶׁת בְּנוֹ, (יט) וְהַבָּא עַל אֵשֶׁת אָחִיו, (כ) וְהַבָּא עַל אֵשֶׁת אִישׁ, (כא) וְהַבָּא עַל הַנִּדָּה, (כב) הַשּׁוֹכֵב עִם זָכוּר, (כג) הַבָּא עַל אָבִיו, (כד) הַבָּא עַל אֲחִי אָבִיו, (כה) הַשּׁוֹכֵב עִם בְּהֵמָה, (כו) הָאִשָּׁה הַמְּבִיאָה אֶת הַבְּהֵמָה עָלֶיהָ.</p>

<p><b>א,ז</b>&nbsp;&nbsp;נִמְצְאוּ כָּל כְּרֵתוֹת שֶׁבָּעֲרָיוֹת, שִׁשָּׁה וְעֶשְׂרִים.&nbsp; וּבִשְׁאָר הָעֲבֵרוֹת, שִׁבְעָה עָשָׂר; וְאֵלּוּ הֶן:&nbsp; (א) הָעוֹבֵד עֲבוֹדָה זָרָה בְּמַעֲשֶׂה, (ב) הַנּוֹתֵן מִזַּרְעוֹ לַמֹּלֶךְ, (ג) בַּעַל אוֹב, (ד) בַּעַל יִדְּעוֹנִי בְּמַעֲשֶׂה, (ה) הַמְּחַלֵּל אֶת הַשַּׁבָּת, (ו) הָעוֹשֶׂה מְלָאכָה בְּיוֹם הַכִּפּוּרִים, (ז) הָאוֹכֵל וְשׁוֹתֶה בְּיוֹם הַכִּפּוּרִים, (ח) הָאוֹכֵל חָמֵץ בַּפֶּסַח, (ט) הָאוֹכֵל חֵלֶב, (י) הָאוֹכֵל דָּם, (יא) הָאוֹכֵל נוֹתָר, (יב) הָאוֹכֵל פִּגּוּל, (יג) הַשּׁוֹחֵט קֳדָשִׁים חוּץ לָעֲזָרָה, (יד) הַמַּעֲלֶה קָרְבָּן חוּץ לָעֲזָרָה, (טו) הַמְּפַטֵּם אֶת שֶׁמֶן הַמִּשְׁחָה, (טז) הַמְּפַטֵּם אֶת הַקְּטֹרֶת, (יז) הַסָּךְ בְּשֶׁמֶן הַמִּשְׁחָה.&nbsp; הֲרֵי אֵלּוּ, שָׁלוֹשׁ וְאַרְבָּעִים עֲבֵרוֹת שֶׁמְּבִיאִין עַל שִׁגְגָתָן חַטָּאת קְבוּעָה.</p>

<p><b>א,ח</b>&nbsp;&nbsp;וּמַה הוּא הַקָּרְבָּן שֶׁמֵּבִיא הַשּׁוֹגֵג בְּאַחַת מֵאֵלּוּ:&nbsp; אִם בַּעֲבוֹדָה זָרָה שָׁגַג--מֵבִיא עֵז בַּת שְׁנָתָהּ לְחַטָּאת, וְהִיא הָאֲמוּרָה בְּפָרָשַׁת שְׁלַח לְךָ, בֵּין שֶׁהָיָה הָעוֹשֶׂה הִדְיוֹט, אוֹ מֶלֶךְ אוֹ כּוֹהֵן מָשׁוּחַ.&nbsp; הַכֹּל שׁוֹוִין, בְּשִׁגְגַת עֲבוֹדָה זָרָה.</p>

<p><b>א,ט</b>&nbsp;&nbsp;אֲבָל אִם שָׁגַג בְּאַחַת מִשְּׁאָר הַשְּׁתַּיִם וְאַרְבָּעִים--אִם הָיָה הִדְיוֹט--מֵבִיא שְׁעִירַת עִזִּים, אוֹ נְקֵבָה מִן הַכְּבָשִׂים; וְזוֹ הִיא חַטָּאת שֶׁלְּאֶחָד "מֵעַם הָאָרֶץ" (ויקרא ד,כז), הָאֲמוּרָה בְּפָרָשַׁת וַיִּקְרָא.&nbsp; וְאִם הַמֶּלֶךְ הוּא שֶׂשָּׁגַג בְּאַחַת מֵהֶן, מֵבִיא שְׁעִיר עִזִּים לְחַטָּאת.&nbsp; וְאִם כּוֹהֵן מָשׁוּחַ הוּא, מֵבִיא פַּר בֶּן בָּקָר לְחַטָּאת; וְהוּא נִשְׂרָף, כְּמוֹ שֶׁנִּתְפָּרַשׁ שָׁם.</p>

<p><b>א,י</b>&nbsp;&nbsp;[ה] אֶחָד יָחִיד שֶׁשָּׁגַג בְּאַחַת מֵאֵלּוּ, אוֹ מְרֻבִּין--שֶׁנֶּאֱמָר "תּוֹרָה אַחַת תִּהְיֶה לָכֶם, לָעֹשֶׂה בִּשְׁגָגָה" (ראה במדבר טו,כט).&nbsp; כֵּיצַד:&nbsp; אַנְשֵׁי מְדִינָה שֶׁשָּׁגְגוּ וְדִמּוּ שֶׁהַיּוֹם חֹל, וַהֲרֵי הוּא יוֹם הַכִּפּוּרִים, וְכֻלָּן אָכְלוּ, וְעָשׂוּ מְלָאכָה--כָּל אֶחָד וְאֶחָד מֵהֶן מֵבִיא שְׁתֵּי חַטָּאוֹת, כְּשָׂבוֹת אוֹ שְׂעִירוֹת; וְכֵן אִם שָׁגְגוּ כֻּלָּן וְהִקְטִירוּ לַעֲבוֹדָה זָרָה--כָּל אֶחָד וְאֶחָד מִן הָעוֹבְדִים, מֵבִיא עֵז בַּת שְׁנָתָהּ לְחַטָּאת.
<br>&nbsp;</p>

<h2>הִלְכּוֹת שְׁגָגוֹת פֵּרֶק ב</h2>

<p><b>ב,א</b>&nbsp;&nbsp;אֵין אָדָם חַיָּב חַטָּאת עַל שִׁגְגָתוֹ, עַד שֶׁיִּהְיֶה שׁוֹגֵג מִתְּחִלָּה וְעַד סוֹף; אֲבָל אִם שָׁגַג בַּתְּחִלָּה וְהֵזִיד בַּסּוֹף, אוֹ הֵזִיד בַּתְּחִלָּה וְשָׁגַג בַּסּוֹף--פָּטוּר מִקָּרְבַּן חַטָּאת.&nbsp; כֵּיצַד:&nbsp; כְּגוֹן שֶׁהוֹצִיא חֵפֶץ מֵרְשׁוֹת לִרְשׁוּת בַּשַּׁבָּת, עָקַר בְּזָדוֹן וְהִנִּיחַ בִּשְׁגָגָה, אוֹ שֶׁעָקַר בִּשְׁגָגָה וְהִנִּיחַ בְּזָדוֹן--פָּטוּר:&nbsp; עַד שֶׁיַּעְקֹר בִּשְׁגָגָה, וְיַנִּיחַ בִּשְׁגָגָה.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ב</b>&nbsp;&nbsp;עָבַר עֲבֵרָה, וְיָדַע שְׁהִיא בְּלֹא תַעֲשֶׂה, אֲבָל אֵינוּ יוֹדֵעַ שֶׁחַיָּבִין עָלֶיהָ כָּרֵת--הֲרֵי זוֹ שְׁגָגָה, וּמֵבִיא חַטָּאת; אֲבָל אִם יָדַע שְׁהִיא בְּכָרֵת, וְשָׁגַג בַּקָּרְבָּן, וְלֹא יָדַע אִם חַיָּבִין עָלֶיהָ קָרְבָּן, אִם לָאו--הֲרֵי זֶה מֵזִיד:&nbsp; שֶׁשִּׁגְגַת קָרְבָּן, אֵינָהּ שְׁגָגָה בַּעֲבֵרוֹת אֵלּוּ שֶׁחַיָּבִין עֲלֵיהֶן כָּרֵת.</p>

<p><b>ב,ג</b>&nbsp;&nbsp;מִי שֶׁלֹּא נוֹדַע לוֹ עַצְמוֹ שֶׁלַּחֵטְא שֶׁחָטָא--אַף עַל פִּי שֶׁיָּדַע בַּוַּדַּאי שֶׁעָבַר עַל לֹא תַעֲשֶׂה שֶׁיֵּשׁ בּוֹ כָּרֵת, הֲרֵי זֶה פָּטוּר מִקָּרְבַּן חַטָּאת:&nbsp; שֶׁנֶּאֱמָר "אֲשֶׁר חָטָא בָּהּ" (ויקרא ד,כג), עַד שֶׁיֵּדַע הַחֵטְא שֶׁחָטָא בּוֹ.</p>

<p><b>ב,ד</b>&nbsp;&nbsp;כֵּיצַד:&nbsp; חֵלֶב וְנוֹתָר לְפָנָיו, וְאָכַל אֶת אֶחָד מֵהֶם, וְאֵין יָדוּעַ אֵיזֶה אָכַל, אִשְׁתּוֹ נִדָּה וַאֲחוֹתוֹ בַּבַּיִת, וְשָׁגַג וּבָא עַל אַחַת מֵהֶן, וְאֵין יָדוּעַ אֵיזוֹ מֵהֶן בָּעַל, שַׁבָּת וְיוֹם הַכִּפּוּרִים לְפָנָיו, וְעָשָׂה מְלָאכָה בְּאֶחָד מֵהֶן, וְאֵין יָדוּעַ בְּאֵיזֶה מֵהֶן עָשָׂה--הֲרֵי זֶה פָּטוּר מִקָּרְבַּן חַטָּאת.&nbsp; [ד] חָטָא, וְנוֹדַע לוֹ חֶטְאוֹ, וְחָזַר וּשְׁכָחוֹ--הֲרֵי זֶה מֵבִיא חַטָּאת לְשֵׁם מַה שְׁהוּא, וְתֵאָכֵל כִּשְׁאָר חַטָּאוֹת הַנֶּאֱכָלוֹת.</p>

<p><b>ב,ה</b>&nbsp;&nbsp;שָׁגַג בְּשֵׁם אֶחָד, וְהֶם שְׁנֵי גוּפִין--חַיָּב.&nbsp; כֵּיצַד:&nbsp; שְׁתֵּי נִדּוֹת, וְשָׁגַג בְּאַחַת מֵהֶן, וְאֵין יָדוּעַ אֵיזוֹ הִיא, שְׁתֵּי אַחוֹתָיו, וְשָׁגַג בְּאַחַת מֵהֶן, וְאֵין יָדוּעַ אֵיזוֹ הִיא--חַיָּב חַטָּאת, שֶׁהֲרֵי יָדַע עַצְמוֹ שֶׁלַּחֵטְא.&nbsp; לְמַה זֶה דּוֹמֶה:&nbsp; לִשְׁתֵּי נֵרוֹת דּוֹלְקוֹת שֶׁכִּבָּה אַחַת מֵהֶן, וְאֵין יָדוּעַ אֵיזוֹ נֵר הִיא, אוֹ לִשְׁנֵי תַּמְחוּיִין שֶׁלְּחֵלֶב שֶׁאָכַל מֵאַחַד מֵהֶן, וְאֵין יָדוּעַ מֵאֵיזֶה תַּמְחוּי אָכַל--שְׁהוּא חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ו</b>&nbsp;&nbsp;כָּל הַמְּחֻיָּב חַטָּאת קְבוּעָה עַל שִׁגְגָתוֹ, וְעָשָׂה בִּשְׁגָגָה, וְנוֹדַע לוֹ אַחַר שֶׁחָטָא--אַף עַל פִּי שֶׁלֹּא הָיְתָה לוֹ יְדִיעָה בַּתְּחִלָּה שֶׁזֶּה חֵטְא הוּא, הֲרֵי זֶה חַיָּב חַטָּאת.&nbsp; כֵּיצַד:&nbsp; תִּינוֹק שֶׁנִּשְׁבָּה לְבֵין הַגּוֹיִים, וְגָדַל וְאֵינוּ יוֹדֵעַ מַה הֶם יִשְׂרָאֵל וְלֹא דָּתָם, וְעָשָׂה מְלָאכָה בַּשַּׁבָּת, וְאָכַל חֵלֶב וְדָם וְכַיּוֹצֶא בָּהֶן--כְּשֶׁיִּוָּדַע לוֹ שְׁהוּא יִשְׂרְאֵלִי, וּמְצֻוֶּה עַל כָּל אֵלּוּ, חַיָּב לְהָבִיא חַטָּאת, עַל כָּל עֲבֵרָה וַעֲבֵרָה.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ז</b>&nbsp;&nbsp;הַשּׁוֹגֵג בְּלֹא כַּוָּנָה בַּעֲרָיוֹת, אוֹ בְּמַאֲכָלוֹת אֲסוּרוֹת--חַיָּב חַטָּאת; וּבַשַּׁבָּת, פָּטוּר מֵחַטָּאת.&nbsp; כֵּיצַד:&nbsp; הָיָה מִתְעַסֵּק עִם אִשָּׁה, וּבְעָלָהּ בְּלֹא כַּוָּנָה לִבְעִילָה, וַהֲרֵי הִיא עֶרְוָה עָלָיו, דִּמָּה שֶׁזֶּה שֶׁבְּפִיו רֹק הוּא, וּבְלָעוֹ בְּלֹא כַּוָּנָה לְשֵׁם אֲכִילָה בָּעוֹלָם, וַהֲרֵי הוּא חֵלֶב--הֲרֵי זֶה חַיָּב חַטָּאת.&nbsp; נִתְכַּוַּן לְהַגְבִּיהַּ אֶת הַתָּלוּשׁ, וְחָתַךְ אֶת הַמְּחֻבָּר בְּלֹא כַּוָּנָה לַחֲתִיכָתוֹ--פָּטוּר:&nbsp; מְלֶאכֶת מַחְשֶׁבֶת אָסְרָה תּוֹרָה, כְּמוֹ שֶׁבֵּאַרְנוּ בִּמְקוֹמוֹ.</p>

<p><b>ב,ח</b>&nbsp;&nbsp;כָּל הָעוֹשֶׂה מִצְוָה מִן הַמִּצְווֹת, וּבִכְלַל עֲשִׂיָּתָהּ נַעֲשֵׂית עֲבֵרָה שֶׁחַיָּבִין עָלֶיהָ כָּרֵת, בִּשְׁגָגָה--הֲרֵי זֶה פָּטוּר מֵחַטָּאת, מִפְּנֵי שֶׁעָשָׂה בִּרְשׁוּת.</p>

<p><b>ב,ט</b>&nbsp;&nbsp;כֵּיצַד:&nbsp; הַבָּא עַל יְבִמְתּוֹ, וַהֲרֵי הִיא נִדָּה, וְהוּא לֹא יָדַע--הֲרֵי זֶה פָּטוּר מֵחַטָּאת.&nbsp; אֲבָל אִם בָּא עַל אִשְׁתּוֹ, וַהֲרֵי הִיא נִדָּה--חַיָּב חַטָּאת:&nbsp; מִפְּנֵי שֶׁלֹּא שְׁאָלָהּ, וְאַחַר כָּךְ יִבְעֹל; אֲבָל יְבִמְתּוֹ, אֵינוּ רָגִיל בָּהּ כְּדֵי שֶׁיִּשְׁאַל לָהּ.</p>

<p><b>ב,י</b>&nbsp;&nbsp;וְכֵן מִי שֶׁהָיוּ לוֹ שְׁנֵי תִּינוֹקוֹת, אֶחָד לָמוּל בַּשַּׁבָּת וְאֶחָד לָמוּל בְּעֶרֶב שַׁבָּת אוֹ אַחַר הַשַּׁבָּת, וְשָׁכַח, וּמָל שְׁנֵיהֶן בַּשַּׁבָּת--פָּטוּר מֵחַטָּאת:&nbsp; שֶׁהֲרֵי יֵשׁ לְזֶה רְשׁוּת לָמוּל אֶחָד מֵהֶן בַּשַּׁבָּת, וְשַׁבָּת דְּחוּיָה הִיא אֶצְלוֹ; וּמִצְוָה עָשָׂה, אַף עַל פִּי שְׁהֶם שְׁנֵי גּוּפִין, הוֹאִיל וּזְמַנּוֹ בָּהוּל, אֵינוּ מְדַקְדֵּק.&nbsp; אֲבָל אִם לֹא הָיָה אֶחָד מֵהֶן רָאוּי לָמוּל בַּשַּׁבָּת, וְשָׁכַח וּמָל בַּשַּׁבָּת מִי שְׁאֵינוּ רָאוּי לְמוּלוֹ--חַיָּב חַטָּאת.</p>

<p><b>ב,יא</b>&nbsp;&nbsp;[ט] אֻמָּן שֶׁבָּא לָמוּל לִפְנוֹת הַיּוֹם בְּיוֹם הַשַּׁבָּת, וְאָמְרוּ לוֹ לֹא נִשְׁאָר פְּנָאי בַּיּוֹם כְּדֵי שֶׁתָּמוּל, וְאִם תַּתְחִיל לָמוּל, לֹא תַשְׁלִים עַד יְצִיאַת הַשַּׁבָּת, וְנִמְצֵאתָ חוֹבֵל בַּשַּׁבָּת, לֹא עוֹשֶׂה מִצְוָה, וְאָמַר רָגִיל אֲנִי וְזָרִיז, וּבִמְהֵרָה אָמוּל--אִם לֹא הִשְׁלִים אֵלָא עִם יְצִיאַת הַשַּׁבָּת--הֲרֵי זֶה חַיָּב חַטָּאת, שֶׁהֲרֵי הִתְרוּ בּוֹ.</p>

<p><b>ב,יב</b>&nbsp;&nbsp;[י] הַמּוֹצִיא אֶת הַלּוֹלָב בְּיוֹם טוֹב הָרִאשׁוֹן שֶׁלֶּחָג שֶׁחָל לִהְיוֹת בַּשַּׁבָּת, כְּדֵי לָצֵאת בּוֹ, וְהִעְבִירוֹ אַרְבַּע אַמּוֹת בִּרְשׁוּת הָרַבִּים, בְּשׁוֹגֵג--פָּטוּר מֵחַטָּאת, שֶׁהֲרֵי בִּרְשׁוּת הוֹצִיא.</p>

<p><b>ב,יג</b>&nbsp;&nbsp;וְכֵן הַשּׁוֹחֵט אֶת הַפֶּסַח בְּיוֹם אַרְבָּעָה עָשָׂר שֶׁחָל לִהְיוֹת בַּשַּׁבָּת, וְנוֹדַע לוֹ אַחַר כֵּן שֶׁמָּשְׁכוּ הַבְּעָלִים אֶת יְדֵיהֶם אוֹ מֵתוּ אוֹ נִטְמְאוּ קֹדֶם שְׁחִיטָה, אוֹ שֶׁנִּמְצָא טְרֵפָה בַּסֵּתֶר, כְּגוֹן נִקּוּב מֵעַיִם אוֹ רֵיאָה--הֲרֵי זֶה פָּטוּר, מִפְּנֵי שֶׁשָּׁחַט בִּרְשׁוּת; אֲבָל אִם נִמְצָא בַּעַל מוּם, אוֹ שֶׁהָיְתָה טְרֵפָה גְּלוּיָה--הֲרֵי זֶה חַיָּב חַטָּאת, מִפְּנֵי שֶׁהָיָה לוֹ לִבְדֹּק וְאַחַר כָּךְ יִשְׁחֹט.&nbsp; וְכֵן כָּל כַּיּוֹצֶא בְּזֶה.</p>

<p><b>ב,יד</b>&nbsp;&nbsp;[יא] שָׁחַט אֶת הַפֶּסַח בַּשַּׁבָּת שֶׁלֹּא לִשְׁמוֹ בִּטְעוּת--פָּטוּר, מִפְּנֵי שֶׁהַזֶּבַח כָּשֵׁר:&nbsp; שֶׁעֲקִירַת שְׁמוֹ בִּטְעוּת--אֵינָהּ עֲקִירָה, כְּמוֹ שֶׁבֵּאַרְנוּ בְּהִלְכּוֹת פְּסוּלֵי הַמֻּקְדָּשִׁין.&nbsp; [יב] שָׁחַט זְבָחִים אֲחֵרִים לְשֵׁם פֶּסַח בִּטְעוּת--אִם רְאוּיִין הֶם לְקָרְבַּן פֶּסַח--פָּטוּר מִקָּרְבַּן חַטָּאת, מִפְּנֵי שֶׁשָּׁחַט בִּרְשׁוּת; וְאִם אֵינָן רְאוּיִין, כְּגוֹן שֶׁהָיְתָה נְקֵבָה אוֹ בֶּן שְׁתַּיִם--חַיָּב חַטָּאת, שֶׁהֲרֵי אֵינוּ רָאוּי לְמִצְוַת הַפֶּסַח.</p>

<p><b>ב,טו</b>&nbsp;&nbsp;וְכֵן אִם שָׁגַג וּשְׁחָטוֹ בַּשַּׁבָּת שֶׁלֹּא לְאוֹכְלָיו, אוֹ שֶׁלֹּא לִמְנוּיָיו, אוֹ לַעֲרֵלִים, אוֹ לִטְמֵאִים--חַיָּב חַטָּאת.&nbsp; שְׁחָטוֹ לְאוֹכְלָיו וְשֶׁלֹּא לְאוֹכְלָיו, לִמְנוּיָיו וְשֶׁלֹּא לִמְנוּיָיו, לְמוּלִים וְלַעֲרֵלִים, לִטְמֵאִים וְלִטְהוֹרִים--פָּטוּר, שֶׁהֲרֵי הַפֶּסַח כָּשֵׁר.&nbsp; וְכֵן כָּל כַּיּוֹצֶא בְּזֶה.</p>

<p><b>ב,טז</b>&nbsp;&nbsp;[יג] הַשּׁוֹחֵט בַּשַּׁבָּת קָרְבְּנוֹת צִבּוּר שֶׁלֹּא לִשְׁמָן--הֲרֵי זֶה חַיָּב חַטָּאת, וְיַקְטִיר אֵמוּרָיו לָעֶרֶב; וְכֵן אִם שָׁחַט יָתֵר עַל חוֹבַת הַיּוֹם, חַיָּב חַטָּאת עַל הַתּוֹסֶפֶת.</p>

<p><b>ב,יז</b>&nbsp;&nbsp;[יד] שָׁחַט קָרְבְּנוֹת יָחִיד שְׁאֵין דּוֹחִין אֶת הַשַּׁבָּת, בַּשַּׁבָּת בִּשְׁגָגָה--חַיָּב חַטָּאת, וְהַבָּשָׂר מֻתָּר בַּהֲנָיָה.&nbsp; וְאֵין זוֹרְקִין אֶת הַדָּם; וְאִם עָבַר וְזָרַק דָּמָן לִשְׁמָן, בֵּין בְּשׁוֹגֵג בֵּין בְּמֵזִיד--עָלוּ לַבְּעָלִים לְשֵׁם חוֹבָה, וְיַקְטִיר אֵמוּרָין לָעֶרֶב; וְהַבָּשָׂר יֵאָכֵל, וְיָבִיא הַשּׁוֹחֵט חַטָּאת עַל שִׁגְגָתוֹ.</p>

<p><b>ב,יח</b>&nbsp;&nbsp;[טו] הָיוּ לְפָנָיו שְׁתֵּי בְּהֵמוֹת שֶׁלַּצִּבּוּר, אַחַת כְּחוּשָׁה וְאַחַת שְׁמֵנָה, וְהָיְתָה חוֹבַת הַיּוֹם בְּאַחַת, בֵּין חַטָּאת בֵּין עוֹלָה, וְשָׁגַג וְשָׁחַט הַשְּׁתַּיִם--אִם שָׁחַט כְּחוּשָׁה בַּתְּחִלָּה, וְאַחַר כָּךְ שָׁחַט הַשְּׁמֵנָה--פָּטוּר מִקָּרְבַּן חַטָּאת; וְלֹא עוֹד, אֵלָא שֶׁאוֹמְרִים לוֹ הָבֵא שְׁמֵנָה וּשְׁחֹט, לְכַתְּחִלָּה.&nbsp; אֲבָל אִם שָׁחַט הַשְּׁמֵנָה תְּחִלָּה, וְאַחַר כָּךְ כְּחוּשָׁה--חַיָּב חַטָּאת עַל הַתּוֹסֶפֶת.</p>

<p><b>ב,יט</b>&nbsp;&nbsp;נִמְצֵאת הָרִאשׁוֹנָה הַשְּׁמֵנָה טְרֵפָה בִּבְנֵי מֵעַיִם--אַף עַל פִּי שֶׁלֹּא יָדַע שְׁהִיא טְרֵפָה בְּעֵת שֶׁשָּׁחַט הַכְּחוּשָׁה, וְלֹא לְזֶה נִתְכַּוַּן--הוֹאִיל וְנִשְׁחֲטָה הָאַחֲרוֹנָה כְּמִצְוָתָהּ, הֲרֵי זֶה פָּטוּר מֵחַטָּאת.</p>

<p><b>ב,כ</b>&nbsp;&nbsp;וְכֵן הַפּוֹרֵס מְצוּדָה לְהַעֲלוֹת דָּגִים מִן הַיָּם בִּשְׁגָגָה, וְעָלָה תִּינוֹק עִם הַדָּגִים--בֵּין שֶׁשָּׁמַע שֶׁטָּבַע תִּינוֹק, בֵּין שֶׁלֹּא שָׁמַע--הוֹאִיל וְעָלָה תִּינוֹק, הֲרֵי זֶה פָּטוּר מֵחַטָּאת:&nbsp; אַף עַל פִּי שֶׁלֹּא הָיְתָה כַּוָּנָתוֹ אֵלָא לָצוּד, מִפְּנֵי שֶׁהָיָה שׁוֹגֵג.&nbsp; וְכֵן כָּל כַּיּוֹצֶא בְּזֶה.</p>

<p><b>ב,כא</b>&nbsp;&nbsp;[טז] מִי שֶׁהָיָה לְפָנָיו בְּלֵילֵי הַפֶּסַח צֳלִי שֶׁלַּפֶּסַח, וְנוֹתָר מִן הַקֳּדָשִׁים, וְנִתְכַּוַּן לֶאֱכֹל צֳלִי שְׁהִיא מִצְוָה, וְשָׁגַג וְאָכַל הַנּוֹתָר--הֲרֵי זֶה חַיָּב חַטָּאת, שֶׁהֲרֵי לֹא עָשָׂה מִצְוָה בַּאֲכִילָה זוֹ.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׁגָגוֹת פֵּרֶק ג</h2>

<p><b>ג,א</b>&nbsp;&nbsp;מִי שֶׁהֵעִידוּ עָלָיו עֵדִים שֶׁחָטָא חֵטְא שֶׁחַיָּבִין עָלָיו חַטָּאת קְבוּעָה, וְלֹא הִתְרוּ בּוֹ, אֵלָא אָמְרוּ אָנוּ רְאִינוּךָ שֶׁעָשִׂיתָ מְלָאכָה בַּשַּׁבָּת אוֹ שֶׁאָכַלְתָּ חֵלֶב, וְהוּא אוֹמֵר אֲנִי יוֹדֵעַ בַּוַּדַּאי שֶׁלֹּא עָשִׂיתִי דָּבָר זֶה--אֵינוּ חַיָּב חַטָּאת:&nbsp; הוֹאִיל וְאִם יֹאמַר מֵזִיד הָיִיתִי, יִפָּטֵר מִן הַקָּרְבָּן, כְּשֶׁאָמַר לָהֶן לֹא אָכַלְתִּי וְלֹא עָשִׂיתִי, נַעֲשָׂה כְּאוֹמֵר לֹא אָכַלְתִּי בִּשְׁגָגָה אֵלָא בְּזָדוֹן, שְׁהוּא פָּטוּר מִן הַקָּרְבָּן, וְלֹא הִכְחִישׁ אֶת הָעֵדִים.</p>

<p><b>ג,ב</b>&nbsp;&nbsp;שָׁתַק, וְלֹא הִפְלִיג אֶת הָעֵד--אַפִלּוּ אָמְרָה לוֹ אִשָּׁה אַחַת אָכַלְתָּ חֵלֶב אוֹ עָשִׂיתָ מְלָאכָה בַּשַּׁבָּת, וְשָׁתַק--חַיָּב לְהָבִיא חַטָּאת.&nbsp; אָמַר לוֹ עֵד אֶחָד חֵלֶב הוּא זֶה, וְשָׁתַק, וְחָזַר וַאֲכָלוֹ בִּשְׁגָגָה--מֵבִיא חַטָּאת; וְאִם הִתְרוּ בּוֹ--לוֹקֶה עָלָיו, אַף עַל פִּי שֶׁעִיקַר הָעֵדוּת בְּעֵד אֶחָד.</p>

<p><b>ג,ג</b>&nbsp;&nbsp;כְּבָר בֵּאַרְנוּ בְּהִלְכּוֹת פְּסוּלֵי הַמֻּקְדָּשִׁין, שֶׁהַמַּפְרִישׁ חַטָּאתוֹ עַל הַחֵלֶב שֶׁאָכַל--לֹא יְבִיאֶנָּה עַל הַשַּׁבָּת שֶׁחִלַּל, אוֹ עַל הַדָּם שֶׁאָכַל:&nbsp; שֶׁנֶּאֱמָר "וְהֵבִיא קָרְבָּנוֹ שְׂעִירַת עִזִּים .&nbsp;.&nbsp;. עַל-חַטָּאתוֹ, אֲשֶׁר חָטָא" (ויקרא ד,כח)--עַד שֶׁיִּהְיֶה קָרְבָּנוֹ לְשֵׁם חֵטְאוֹ, לֹא שֶׁיַּקְרִיבֶנָּה מֵחֵטְא עַל חֵטְא.&nbsp; וְאִם הִקְרִיב, פְּסוּלָה.</p>

<p><b>ג,ד</b>&nbsp;&nbsp;יָתֵר עַל זֶה אָמְרוּ, הִפְרִישׁ חַטָּאתוֹ עַל חֵלֶב שֶׁאָכַל אֶמֶשׁ--לֹא יְבִיאֶנָּה עַל חֵלֶב שֶׁאָכַל הַיּוֹם; וְאִם הֵבִיא, כִּפַּר.&nbsp; וְאֵין צָרִיךְ לוֹמַר שְׁאִם הִפְרִישָׁהּ אָבִיו, וּמֵת, וְהָיָה הַבֵּן מְחֻיָּב בְּאוֹתוֹ הַחֵטְא--שֶׁלֹּא יְבִיאֶנָּה הַבֵּן עַל חֶטְאוֹ, כְּמוֹ שֶׁנִּתְבָּאַר שָׁם.</p>

<p><b>ג,ה</b>&nbsp;&nbsp;[ד] הַמֵּבִיא חַטָּאת עַל שְׁנֵי חֲטָאִים--תִּרְעֶה עַד שֶׁיִּפֹּל בָּהּ מוּם, וְתִמָּכֵר, וְיָבִיא בִּדְמֵי חֶצְיָהּ לְחֵטְא זֶה, וּבִדְמֵי חֶצְיָהּ לְחֵטְא הַשֵּׁנִי.&nbsp; וְכֵן שְׁנַיִם שֶׁהֵבִיאוּ חַטָּאת אַחַת עַל שְׁנֵי חֲטָאֵיהֶם--תִּרְעֶה עַד שֶׁיִּפֹּל בָּהּ מוּם, וְתִמָּכֵר, וְיָבִיא זֶה חַטָּאתוֹ בִּדְמֵי חֶצְיָהּ, וְיָבִיא זֶה חַטָּאתוֹ בִּדְמֵי חֶצְיָהּ.</p>

<p><b>ג,ו</b>&nbsp;&nbsp;[ה] הֵבִיא שְׁתֵּי חַטָּאוֹת עַל חֵטְא אֶחָד--יַקְרִיב אֵיזוֹ שֶׁיִּרְצֶה, וְהַשְּׁנִיָּה תִּרְעֶה עַד שֶׁיִּפֹּל בָּהּ מוּם, וְיִפְּלוּ דָּמֶיהָ לִנְדָבָה.&nbsp; [ו] הֵבִיא שְׁתֵּי חַטָּאוֹת עַל שְׁנֵי חֲטָאִים--זוֹ תִּשָּׁחֵט לְשֵׁם הַחֵטְא הָאֶחָד, וְהַשְּׁנִיָּה לְשֵׁם הַחֵטְא הַשֵּׁנִי.</p>

<p><b>ג,ז</b>&nbsp;&nbsp;כְּבָר בֵּאַרְנוּ בְּהִלְכּוֹת מַעֲשֵׂה הַקָּרְבָּנוֹת, שֶׁהַמְּשֻׁמָּד לַעֲבוֹדָה זָרָה אוֹ לְחַלַּל שַׁבָּת בְּפַרְהֶסְיָה--אֵין מְקַבְּלִין מִמֶּנּוּ קָרְבָּן כְּלָל; וְהַמְּשֻׁמָּד לַעֲבֵרָה מִשְּׁאָר עֲבֵרוֹת--אֵין מְקַבְּלִין מִמֶּנּוּ חַטָּאת, עַל אוֹתוֹ הַחֵטְא.</p>

<p><b>ג,ח</b>&nbsp;&nbsp;כֵּיצַד:&nbsp; מְשֻׁמָּד לֶאֱכֹל חֵלֶב, שֶׁאָכַל חֵלֶב בִּשְׁגָגָה, וְהֵבִיא חַטָּאתוֹ--אֵין מְקַבְּלִין מִמֶּנּוּ, עַד שֶׁיַּחְזֹר בִּתְשׁוּבָה.&nbsp; אַפִלּוּ הָיָה מְשֻׁמָּד לֶאֱכֹל נְבֵלָה לְתֵאָבוֹן, וְנִתְחַלַּף לוֹ חֵלֶב בְּשֻׁמָּן, וַאֲכָלוֹ, וְהֵבִיא קָרְבָּן--אֵין מְקַבְּלִין מִמֶּנּוּ:&nbsp; שֶׁמִּשֶּׁאָכַל בְּזָדוֹן, בֵּין לְהַכְעִיס בֵּין לְתֵאָבוֹן--הֲרֵי הוּא מְשֻׁמָּד.&nbsp; הָיָה מְשֻׁמָּד לֶאֱכֹל חֵלֶב, וְשָׁגַג וְאָכַל דָּם--מְקַבְּלִין מִמֶּנּוּ, כְּמוֹ שֶׁבֵּאַרְנוּ.</p>

<p><b>ג,ט</b>&nbsp;&nbsp;[ח] מִי שֶׁשָּׁגַג וְהִפְרִישׁ חַטָּאתוֹ, וְאַחַר כָּךְ נִשְׁתַּמַּד וְחָזַר בִּתְשׁוּבָה, אוֹ נִשְׁתַּטָּה וְחָזַר וְנִשְׁתַּפָּה--אַף עַל פִּי שֶׁנִּדְחָה הַקָּרְבָּן בִּנְתַּיִם, הֲרֵי חָזַר וְנִרְאֶה:&nbsp; שְׁאֵין בַּעֲלֵי חַיִּים נִדְחִין, כְּמוֹ שֶׁבֵּאַרְנוּ בְּהִלְכּוֹת פְּסוּלֵי הַמֻּקְדָּשִׁין; לְפִיכָּךְ יַקְרִיבֶנָּה עַצְמָהּ.&nbsp; וּכְשֵׁם שְׁאִם נֻלַּד בּוֹ מוּם עוֹבֵר וְנִרְפָּא, יַחְזֹר לְכַשְׁרוּתוֹ--כָּךְ אִם נִדְחוּ הַבְּעָלִים וְחָזְרוּ וְנִרְאוּ, יִקָּרֵב.</p>

<p><b>ג,י</b>&nbsp;&nbsp;[ט] חַיָּבֵי חַטָּאוֹת וַאֲשָׁמוֹת וַדָּאִיִּין שֶׁעָבַר עֲלֵיהֶן יוֹם הַכִּפּוּרִים, חַיָּבִין לְהָבִיא לְאַחַר יוֹם הַכִּפּוּרִים; וְחַיָּבֵי אֲשָׁמוֹת תְּלוּיִין פְּטוּרִין, שֶׁנֶּאֱמָר "מִכֹּל, חַטֹּאתֵיכֶם, לִפְנֵי ה', תִּטְהָרוּ" (ויקרא טז,ל)--כָּךְ לָמְדוּ מִפִּי הַשְּׁמוּעָה שֶׁכָּל חֵטְא שְׁאֵין מַכִּיר בּוֹ אֵלָא ה', נִתְכַּפַּר לוֹ.</p>

<p><b>ג,יא</b>&nbsp;&nbsp;לְפִיכָּךְ מִי שֶׁבָּא לְיָדוֹ סְפֵק עֲבֵרָה בְּיוֹם הַכִּפּוּרִים, אַפִלּוּ עִם חָשֵׁכָה--פָּטוּר מֵאָשָׁם תָּלוּי, שֶׁכָּל הַיּוֹם מְכַפֵּר.&nbsp; נִמְצֵאתָ לָמֵד שְׁאֵין מְבִיאִין עַל לֹא הוֹדַע שֶׁלְּיוֹם הַכִּפּוּרִים אָשָׁם תָּלוּי, אֵלָא אִם כֵּן לֹא כִפַּר לוֹ יוֹם הַכִּפּוּרִים כְּמוֹ שֶׁיִּתְבָּאַר.</p>

<p><b>ג,יב</b>&nbsp;&nbsp;[י] אֵין יוֹם הַכִּפּוּרִים וְלֹא הַחַטָּאת וְלֹא הָאָשָׁם מְכַפְּרִין, אֵלָא עַל הַשָּׁבִים הַמַּאֲמִינִים בְּכַפָּרָתָן; אֲבָל הַמְּבַעֵט בָּהֶן, אֵינָן מְכַפְּרִין לוֹ.&nbsp; כֵּיצַד:&nbsp; הָיָה מְבַעֵט, וְהֵבִיא חַטָּאתוֹ אוֹ אֲשָׁמוֹ, וְהוּא אוֹמֵר אוֹ מְחַשֵּׁב בְּלִבּוֹ, שְׁאֵין אֵלּוּ מְכַפְּרִין לוֹ--אַף עַל פִּי שֶׁקָּרְבוּ כְּמִצְוָתָן, לֹא נִתְכַּפַּר לוֹ.&nbsp; וּכְשֶׁיַּחְזֹר בִּתְשׁוּבָה מִבְּעִיטָתוֹ, צָרִיךְ לְהָבִיא חַטָּאתוֹ וַאֲשָׁמוֹ.</p>

<p><b>ג,יג</b>&nbsp;&nbsp;וְכֵן הַמְּבַעֵט בְּיוֹם הַכִּפּוּרִים, אֵין יוֹם הַכִּפּוּרִים מְכַפֵּר עָלָיו.&nbsp; לְפִיכָּךְ אִם נִתְחַיַּב בְּאָשָׁם תָּלוּי, וְעָבַר עָלָיו יוֹם הַכִּפּוּרִים, וְהוּא מְבַעֵט בּוֹ--הֲרֵי זֶה לֹא נִתְכַּפַּר לוֹ; וּכְשֶׁיַּחְזֹר בִּתְשׁוּבָה אַחַר יוֹם הַכִּפּוּרִים, חַיָּב לְהָבִיא כָּל אָשָׁם תָּלוּי שֶׁהָיָה חַיָּב בּוֹ.</p>

<p><b>ג,יד</b>&nbsp;&nbsp;[יא] כָּל אֲשָׁמוֹת שֶׁבַּתּוֹרָה, מְעַכְּבִין אֶת הַכַּפָּרָה--חוּץ מֵאֲשַׁם נָזִיר.&nbsp; סְפֵק נָזִיר, וּסְפֵק מְחֻסְּרֵי כַּפָּרָה, וּסְפֵק סוֹטָה--כֻּלָּם מְבִיאִין קָרְבְּנוֹתֵיהֶן אַחַר יוֹם הַכִּפּוּרִים.</p>

<p><b>ג,טו</b>&nbsp;&nbsp;[יב] מִי שְׁהוּא מְחֻיָּב חַטָּאת אוֹ אָשָׁם, וַהֲרֵי הוּא יוֹצֶא לֵהָרֵג מִבֵּית דִּין--אִם הָיָה זִבְחוֹ זָבוּחַ, מַשְׁהִין אוֹתוֹ עַד שֶׁיִּזָּרֵק הַדָּם וְאַחַר כָּךְ יֵהָרֵג; וְאִם עֲדַיִן לֹא נִשְׁחַט, אֵין מַשְׁהִין אוֹתוֹ עַד שֶׁיַּקְרִיבוּ עָלָיו.
<br>&nbsp;</p>

<h2>הִלְכּוֹת שְׁגָגוֹת פֵּרֶק ד</h2>

<p><b>ד,א</b>&nbsp;&nbsp;הָעוֹשֶׂה עֲבֵרוֹת הַרְבֵּה בֶּעְלֵם אֶחָד, חַיָּב חַטָּאת עַל כָּל אַחַת וְאַחַת:&nbsp; אַפִלּוּ עָשָׂה הַשָּׁלוֹשׁ וְאַרְבָּעִים אֵלּוּ שֶׁמָּנִינוּ בֶּעְלֵם אֶחָד, מֵבִיא שָׁלוֹשׁ וְאַרְבָּעִים חַטָּאוֹת.&nbsp; וְכֵן אִם עָשָׂה מַעֲשֶׂה אֶחָד שְׁהוּא חַיָּב עָלָיו מִשּׁוֹם שֵׁמוֹת הַרְבֵּה, חַיָּב עַל כָּל שֵׁם וְשֵׁם--וְהוּא, שֶׁיִּהְיוּ הָאִסּוּרִין כֻּלָּן בָּאִין כְּאַחַת, אוֹ אִסּוּר מוֹסִיף, אוֹ אִסּוּר כּוֹלֵל.</p>

<p><b>ד,ב</b>&nbsp;&nbsp;כֵּיצַד:&nbsp; הַשּׁוֹחֵט בֶּהֱמַת קֳדָשִׁים חוּץ לָעֲזָרָה, בַּשַּׁבָּת, לַעֲבוֹדָה זָרָה--חַיָּב שָׁלוֹשׁ חַטָּאוֹת:&nbsp; מִשּׁוֹם שׁוֹחֵט קֳדָשִׁים בַּחוּץ, וּמִשּׁוֹם מְחַלֵּל שַׁבָּת, וּמִשּׁוֹם עוֹבֵד עֲבוֹדָה זָרָה--שֶׁהֲרֵי שְׁלֹשֶׁת הָאִסּוּרִין בָּאִין כְּאַחַת.</p>

<p><b>ד,ג</b>&nbsp;&nbsp;בַּמֶּה דְּבָרִים אֲמוּרִים, בָּאוֹמֵר בִּגְמָר זְבִיחָה הוּא עוֹבֵד אוֹתָהּ.&nbsp; אֲבָל אִם לֹא הָיְתָה כַּוָּנָתוֹ לְכָּךְ--מִשֶּׁיִּשְׁחֹט בָּהּ מְעַט לְשֵׁם עֲבוֹדָה זָרָה, תֵּאָסֵר, וְאֵינוּ חַיָּב מִשּׁוֹם שְׁחוּטֵי חוּץ עַד שֶׁיִּשְׁחֹט שְׁנַיִם אוֹ רֹב שְׁנַיִם; וְנִמְצָא כְּשֶׁגָּמַר הַשְּׁחִיטָה, שָׁחַט בְּהֵמָה הָאֲסוּרָה לְקָרְבָּן, שְׁאֵינוּ חַיָּב עָלֶיהָ מִשּׁוֹם שׁוֹחֵט בַּחוּץ, כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת.</p>

<p><b>ד,ד</b>&nbsp;&nbsp;הָיְתָה חַטַּאת הָעוֹף, וְהָיָה חֲצִי קָנֶה שֶׁלָּהּ פָּגוּם, וְהוֹסִיף בּוֹ כָּל שְׁהוּא בַּשַּׁבָּת, לְשֵׁם עֲבוֹדָה זָרָה--חַיָּב שָׁלוֹשׁ חַטָּאוֹת, שֶׁהֲרֵי שְׁלֹשֶׁת הָאִסּוּרִין בָּאִין כְּאַחַת.&nbsp; וְכֵן הָעוֹשֶׂה מְלָאכָה בְּיוֹם הַכִּפּוּרִים, שֶׁחָל לִהְיוֹת בַּשַּׁבָּת--חַיָּב שְׁתֵּי חַטָּאוֹת, מִפְּנֵי שֶׁשְּׁנֵי הָאִסּוּרִין בָּאִין כְּאַחַת.</p>

<p><b>ד,ה</b>&nbsp;&nbsp;הַבָּא עַל אֵשֶׁת אָחִיו, הַקַּיָּם, כִּשְׁהִיא נִדָּה--מֵבִיא שָׁלוֹשׁ חַטָּאוֹת:&nbsp; מִשּׁוֹם אֵשֶׁת אִישׁ, וּמִשּׁוֹם אֵשֶׁת אָח--וְהֶן שְׁנֵי אִסּוּרִין הַבָּאִין כְּאֶחָד; וּמִשּׁוֹם נִדָּה--שְׁהוּא אִסּוּר מוֹסִיף, שֶׁמִּתּוֹךְ שֶׁנּוֹסַף בָּהּ אִסּוּר זֶה לִבַעְלָהּ, נוֹסַף לִיבָמָהּ.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ו</b>&nbsp;&nbsp;הַבָּא עַל אָבִיו, חַיָּב שְׁתַּיִם--מִשּׁוֹם "עֶרְוַת אָבִיךָ .&nbsp;.&nbsp;. לֹא תְגַלֵּה" (ויקרא יח,ז), וּמִשּׁוֹם "וְאֶת-זָכָר--לֹא תִשְׁכַּב" (ויקרא יח,כב).&nbsp; וְכֵן הַבָּא עַל אֲחִי אָבִיו, חַיָּב שְׁתַּיִם--שֶׁנֶּאֱמָר "עֶרְוַת אֲחִי-אָבִיךָ, לֹא תְגַלֵּה" (ויקרא יח,יד).</p>

<p><b>ד,ז</b>&nbsp;&nbsp;הַבָּא עַל הַזָּכוּר, וְהֵבִיא זָכוּר עָלָיו, בְּהֶעְלֵם אֶחָד--אַף עַל פִּי שְׁהֶן שְׁנֵי גּוּפִין, אֵינוּ חַיָּב אֵלָא חַטָּאת אַחַת:&nbsp; שֶׁנֶּאֱמָר "וְאֶת-זָכָר--לֹא תִשְׁכַּב" (ויקרא יח,כב)--הַשּׁוֹכֵב וְהַנִּשְׁכָּב, שֵׁם אֶחָד הוּא.&nbsp; וְכֵן הַבָּא עַל הַבְּהֵמָה, וְהֵבִיא בְּהֵמָה עָלָיו, בֶּעְלֵם אֶחָד--אֵינוּ חַיָּב אֵלָא חַטָּאת אַחַת.&nbsp; עָשׂוּ הַשּׁוֹכֵב וְהַנִּשְׁכָּב בִּבְהֵמָה וּזָכוּר, כִּבְעִילָה אַחַת.</p>

<p><b>ד,ח</b>&nbsp;&nbsp;[ב] יֵשׁ בּוֹעֵל בְּעִילָה אַחַת, וְחַיָּב עָלֶיהָ שְׁמוֹנֶה חַטָּאוֹת.&nbsp; כֵּיצַד:&nbsp; יַעֲקוֹב שֶׁהָיְתָה לוֹ בַּת מִזִּלְפָּה וּשְׁמָהּ תִּמְנַע, נָשָׂא לָבָן תִּמְנַע, וְהוֹלִיד מִמֶּנָּה בַּת, וּשְׁמָהּ סֶרַח, וְאֵין לְלָבָן בַּת אֵלָא רָחֵל לְבַדָּהּ.&nbsp; נִמְצֵאת סֶרַח בַּת בַּת יַעֲקוֹב, וַאֲחוֹת אִשְׁתּוֹ מֵאָבִיהָ; וְהֶן שְׁנֵי אִסּוּרִין, הַבָּאִין כְּאַחַת.</p>

<p><b>ד,ט</b>&nbsp;&nbsp;נִשֵּׂאת סֶרַח לִרְאוּבֵן, וְנֶאֶסְרָה עַל שְׁאָר בְּנֵי יַעֲקוֹב; נוֹסַף בָּהּ אִסּוּר לְיַעֲקוֹב, וַהֲרֵי הִיא כַּלָּתוֹ.&nbsp; מֵת רְאוּבֵן, אוֹ גֵּרַשׁ, וְנִשֵּׂאת סֶרַח זוֹ לַאֲחִי יַעֲקוֹב מֵאִמּוֹ--מִתּוֹךְ שֶׁנֶּאֶסְרָה עַל שְׁאָר אֲחֵי יַעֲקוֹב, נוֹסַף לְיַעֲקוֹב בָּהּ אִסּוּר אֵשֶׁת אָחִיו.</p>

<p><b>ד,י</b>&nbsp;&nbsp;מֵת אוֹ גֵּרַשׁ, וְנִשֵּׂאת סֶרַח זוֹ לְיִשְׁמָעֵאל--מִתּוֹךְ שֶׁנֶּאֶסְרָה עַל שְׁאָר אֲחֵי יִשְׁמָעֵאל, נוֹסַף בָּהּ אִסּוּר לְיַעֲקוֹב אִסּוּר אֵשֶׁת אֲחִי אָבִיו.&nbsp; מֵת יִשְׁמָעֵאל, וְנָפְלָה לְיִבּוּם לִפְנֵי יִצְחַק, וְעָבַר יִצְחַק וְיִבְּמָהּ, אַף עַל פִּי שְׁהִיא שְׁנִיָּה לוֹ--מִתּוֹךְ שֶׁנֶּאֶסְרָה עַל שְׁאָר אֶחָיו, נוֹסַף בָּהּ אִסּוּר לְיַעֲקוֹב מִשּׁוֹם אֵשֶׁת אָבִיו, וּמִשּׁוֹם אֵשֶׁת אִישׁ:&nbsp; שֶׁשְּׁנֵי הָאִסּוּרִין בָּאִין כְּאַחַת.</p>

<p><b>ד,יא</b>&nbsp;&nbsp;אִם שָׁגַג יַעֲקוֹב וּבָא עַל סֶרַח זוֹ, כִּשְׁהִיא נִדָּה, בְּחַיֵּי יִצְחַק בַּעְלָהּ, וּבְחַיֵּי רָחֵל אֵשֶׁת יַעֲקוֹב--הֲרֵי זֶה חַיָּב עָלֶיהָ שְׁמוֹנֶה חַטָּאוֹת:&nbsp; מִשּׁוֹם בַּת בִּתּוֹ, וּמִשּׁוֹם אֲחוֹת אִשְׁתּוֹ, וּמִשּׁוֹם כַּלָּתוֹ, וּמִשּׁוֹם אֵשֶׁת אָחִיו, וּמִשּׁוֹם אֵשֶׁת אֲחִי אָבִיו, וּמִשּׁוֹם אֵשֶׁת אָבִיו, וּמִשּׁוֹם אֵשֶׁת אִישׁ, וּמִשּׁוֹם נִדָּה.&nbsp; וְכֵן כָּל כַּיּוֹצֶא בְּזֶה.</p>

<p><b>ד,יב</b>&nbsp;&nbsp;[ג] כָּל אֵלּוּ שֶׁתֵּאָסֵר זוֹ הָעֶרְוָה עֲלֵיהֶן בְּאִסּוּר מוֹסִיף--צָרִיךְ שֶׁיִּהְיוּ הָאֲנָשִׁים הָאֲחֵרִים מְצוּיִין בָּעוֹלָם, כְּדֵי שֶׁתֵּאָסֵר עֲלֵיהֶן, וּמִתּוֹךְ שֶׁתֵּאָסֵר עֲלֵיהֶן, יִתּוֹסַף אִסּוּר אַחֵר לְזֶה; אֲבָל אִם אֵינָן מְצוּיִין, אֵין אוֹמְרִין הוֹאִיל וְאִלּוּ הָיוּ לְזֶה בָּנִים אוֹ אַחִים, הָיְתָה נֶאֱסֶרֶת עֲלֵיהֶן, יִתּוֹסַף בָּהּ אִסּוּר לַזָּקֵן:&nbsp; שֶׁהֲרֵי אֵין שָׁם עַתָּה, לֹא בֵּן וְלֹא אָח.&nbsp; וְכֵן כָּל כַּיּוֹצֶא בָּהֶן.</p>

<p><b>ד,יג</b>&nbsp;&nbsp;[ד] מִי שֶׁהָיָה נָשׂוּי שָׁלוֹשׁ נָשִׁים, וּבָא עַל אִמָּהּ שֶׁלְּאַחַת מֵהֶן, שְׁהִיא אֵם אִמָּהּ שֶׁלַּשְּׁנִיָּה, שְׁהִיא אֵם אָבִיהָ שֶׁלַּשְּׁלִישִׁית--אַף עַל פִּי שֶׁזְּקֵנָה זוֹ הִיא חֲמוֹתוֹ, וְאֵם חֲמוֹתוֹ, וְאֵם חָמִיו, וּשְׁלוֹשָׁה שֵׁמוֹת הֶן, וְאִסּוּר בַּת אַחַת הוּא--אֵינוּ חַיָּב אֵלָא חַטָּאת אַחַת:&nbsp; לְפִי שֶׁנֶּאֱמָר בָּאִשָּׁה וּבִתָּהּ וּבַת בְּנָהּ וּבַת בִּתָּהּ "שַׁאֲרָה הֵנָּה, זִמָּה הִיא" (ויקרא יח,יז)--הַכָּתוּב עָשָׂה הַשְּׁלוֹשָׁה גּוּפִין, כְּגוּף אֶחָד; לְפִיכָּךְ יֵחָשְׁבוּ הַשְּׁלוֹשָׁה שֵׁמוֹת, כְּשֵׁם אֶחָד.</p>

<p><b>ד,יד</b>&nbsp;&nbsp;[ה] אֲבָל הַבָּא עַל אֲחוֹתוֹ, שְׁהִיא אֲחוֹת אָבִיו, שְׁהִיא אֲחוֹת אִמּוֹ--חַיָּב שָׁלוֹשׁ חַטָּאוֹת:&nbsp; שֶׁנֶּאֱמָר "עֶרְוַת אֲחֹתוֹ גִּלָּה" (ויקרא כ,יז), לְחַיַּב עַל אֲחוֹתוֹ בִּפְנֵי עַצְמָהּ--וְאַף עַל פִּי שְׁהִיא אֲחוֹת אִמּוֹ, וַאֲחוֹת אָבִיו.&nbsp; וְהֵיאַךְ תִּהְיֶה זֹאת, כְּגוֹן שֶׁבָּא עַל אִמּוֹ, וְהוֹלִיד מִמֶּנָּה שְׁתֵּי בָּנוֹת, וּבָעַל אַחַת מִבְּנוֹתָיו, וְהוֹלִיד מִמֶּנָּה בֵּן--כְּשֶׁיָּבוֹא הַמַּמְזֵר הַזֶּה עַל הַבַּת הַשֵּׁנִית, שְׁהִיא אֲחוֹת אִמּוֹ הַמַּמְזֶרֶת, שְׁהִיא אֲחוֹתוֹ מֵאָבִיו, שְׁהִיא אֲחוֹת אָבִיו מֵאִמּוֹ--חַיָּב שָׁלוֹשׁ חַטָּאוֹת.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׁגָגוֹת פֵּרֶק ה</h2>

<p><b>ה,א</b>&nbsp;&nbsp;הַבָּא עַל עֶרְוָה אַחַת בִּיאוֹת הַרְבֵּה, בְּהֶעְלֵם אֶחָד--אַף עַל פִּי שֶׁהָיָה בֵּין בְּעִילָה וּבְעִילָה יָמִים הַרְבֵּה, הוֹאִיל וְלֹא נוֹדַע לוֹ בִּנְתַּיִם וַהֲרֵי הוּא גּוּף אֶחָד, הֲרֵי הַכֹּל שְׁגָגָה אַחַת, וְאֵינוּ חַיָּב אֵלָא חַטָּאת אַחַת.&nbsp; אֲבָל אִם שָׁגַג בָּהּ, וְאַחַר כָּךְ נוֹדַע לוֹ, וְחָזַר וְשָׁגַג בָּהּ עַצְמָהּ, וּבְעָלָהּ--חַיָּב עַל כָּל בְּעִילָה וּבְעִילָה:&nbsp; שֶׁהַיְּדִיעוֹת, מְחַלְּקוֹת הַשְּׁגָגוֹת.</p>

<p><b>ה,ב</b>&nbsp;&nbsp;הַבָּא עַל הָעֶרְוָה בִּיאוֹת הַרְבֵּה, בֶּעְלֵם אֶחָד, וְזוֹ הַנִּבְעֶלֶת הָיְתָה לָהּ יְדִיעָה בֵּין כָּל בִּיאָה וּבִיאָה, שֶׁנִּמְצְאוּ הַבִּיאוֹת אֶצְלָהּ בַּהֶעְלֵמוֹת הַרְבֵּה--הוּא מֵבִיא חַטָּאת אַחַת, וְהִיא מְבִיאָה עַל כָּל בִּיאָה וּבִיאָה; הָיוּ לוֹ הוּא יְדִיעוֹת בִּנְתַּיִם, וְהִיא בְּהֶעְלֵם אֶחָד--הוּא מֵבִיא חַטָּאוֹת הַרְבֵּה, וְהִיא חַטָּאת אַחַת.</p>

<p><b>ה,ג</b>&nbsp;&nbsp;הַבָּא עַל עֲרָיוֹת הַרְבֵּה, בְּהֶעְלֵם אֶחָד--אַף עַל פִּי שֶׁכֻּלָּן מִשֵּׁם אֶחָד--הוֹאִיל וְהֶן גּוּפִין מֻחְלָקִין, חַיָּב עַל כָּל אַחַת וְאַחַת.&nbsp; כֵּיצַד:&nbsp; הֲרֵי שֶׁבַּעַל חָמֵשׁ נָשָׁיו נִדּוֹת, אוֹ שֶׁבָּא עַל חָמֵשׁ אַחְיוֹתָיו, אוֹ חָמֵשׁ בְּנוֹתָיו, בֶּעְלֵם אֶחָד--חַיָּב עַל כָּל גּוּף וְגוּף.</p>

<p><b>ה,ד</b>&nbsp;&nbsp;מִכָּאן אַתָּה לָמֵד שֶׁזֶּה שֶׁאָמְרוּ חֲכָמִים, הַבָּא עַל הַזָּכוּר וְהֵבִיא זָכוּר עָלָיו, בְּהֶעְלֵם אֶחָד--חַיָּב חַטָּאת אַחַת:&nbsp; בְּשֶׁהָיָה אוֹתוֹ הַזָּכוּר עַצְמוֹ.&nbsp; אֲבָל אִם הָיָה זָכוּר אַחֵר--בֵּין שֶׁבָּא עַל שְׁנֵיהֶם, בֵּין שֶׁבָּא עַל זֶה וְהֵבִיא זֶה עָלָיו--חַיָּב עַל כָּל גּוּף וְגוּף; וְהוּא הַדִּין בְּבָא עַל הַבְּהֵמָה, וְהֵבִיא בְּהֵמָה עָלָיו.</p>

<p><b>ה,ה</b>&nbsp;&nbsp;[ד] הָאִשָּׁה שֶׁהֵבִיאָה עָלֶיהָ בְּהֵמוֹת הַרְבֵּה, בֶּעְלֵם אֶחָד--חַיֶּבֶת חַטָּאת עַל כָּל בְּהֵמָה וּבְהֵמָה:&nbsp; שֶׁהֲרֵי גּוּפִין מֻחְלָקִין, וַהֲרֵי זוֹ כְּמִי שֶׁנִּבְעֲלָה לָאֲנָשִׁים הַרְבֵּה בֶּעְלֵם אֶחָד--שְׁהִיא חַיֶּבֶת חַטָּאת, עַל כָּל אִישׁ וְאִישׁ.</p>

<p><b>ה,ו</b>&nbsp;&nbsp;[ה] הָאִשָּׁה שֶׁהָלַךְ בַּעְלָהּ לִמְדִינַת הַיָּם, וְשָׁמְעָה שֶׁמֵּת אוֹ בָּאוּ עֵדִים שֶׁמֵּת, וְנִשֵּׂאת בֵּין עַל פִּי עַצְמָהּ בֵּין עַל פִּי בֵּית דִּין, וְנוֹדַע שֶׁבַּעְלָהּ קַיָּם--חַיֶּבֶת קָרְבָּן אֶחָד; וְאִם נִשֵּׂאת לָאֲנָשִׁים הַרְבֵּה, אוֹ זִנָּת עִם אֲנָשִׁים הַרְבֵּה--חַיֶּבֶת חַטָּאת עַל כָּל אִישׁ וְאִישׁ:&nbsp; מִפְּנֵי שְׁהֶן גּוּפִין מֻחְלָקִין, וְאַף עַל פִּי שֶׁהַכֹּל בִּשְׁגָגָה אַחַת.</p>

<p><b>ה,ז</b>&nbsp;&nbsp;הַבָּא עַל הַנִּדָּה בִּשְׁגָגָה, וְטָהֲרָה מִנִּדָּתָהּ וְטָבְלָה, וְחָזְרָה וְרָאָת נִדָּה, וּבָא עָלֶיהָ פַּעַם שְׁנִיָּה בְּאוֹתָהּ שְׁגָגָה עַצְמָהּ--חַיָּב עַל כָּל פַּעַם וּפַעַם, אַף עַל פִּי שְׁהוּא בְּהֶעְלֵם אֶחָד וְהִיא גּוּף אֶחָד:&nbsp; שֶׁזְּמָן נִדּוּת זֶה חוּץ מִזְּמָן נִדּוּת הַשֵּׁנִי, וַהֲרֵי הֶן כִּשְׁתֵּי נָשִׁים נִדּוֹת.</p>

<p><b>ה,ח</b>&nbsp;&nbsp;[ו] הַבָּא עַל אִשְׁתּוֹ שֶׁלֹּא בְּשָׁעַת וֶסְתָּהּ, וְרָאָת דַּם בְּעֵת הַתַּשְׁמִישׁ--הֲרֵי אֵלּוּ פְּטוּרִין מִקָּרְבַּן חַטָּאת, מִפְּנֵי שֶׁזֶּה כְּאָנוּס הוּא וְאֵינוּ שׁוֹגֵג:&nbsp; שֶׁהַשּׁוֹגֵג, הָיָה לוֹ לִבְדֹּק וּלְדַקְדַּק, וְאִלּוּ בָּדַק יָפֶה יָפֶה וְדִקְדַּק בִּשְׁאֵלוֹת, לֹא הָיָה בָּא לִידֵי שְׁגָגָה; וּלְפִי שֶׁלֹּא טָרַח בִּדְרִישָׁה וַחֲקִירָה וְאַחַר כָּךְ יַעֲשֶׂה, צָרִיךְ כַּפָּרָה.&nbsp; אֲבָל זֶה, מַה הָיָה לוֹ לַעֲשׂוֹת--הֲרֵי טְהוֹרָה הָיְתָה, וְשֶׁלֹּא בְּשָׁעַת וֶסְתָּהּ בָּעַל:&nbsp; אֵין זֶה אֵלָא אֹנֶס.</p>

<p><b>ה,ט</b>&nbsp;&nbsp;לְפִיכָּךְ בֵּין שֶׁנִּמְצָא דָּם עַל עֵד שֶׁלָּהּ, בֵּין שֶׁנִּמְצָא עַל עֵד שֶׁלּוֹ--פְּטוּרִין.&nbsp; אֲבָל אִם עָבַר, וּבָא עָלֶיהָ סָמוּךְ לְוֶסְתָּהּ, וְדִמָּה שֶׁיִּבְעֹל וְיִפְרֹשׁ קֹדֶם שֶׁתִּרְאֶה דָּם, וְרָאָת בְּשָׁעַת הַתַּשְׁמִישׁ--חַיָּבִין בְּקָרְבָּן, שֶׁזּוֹ שְׁגָגָה הִיא.</p>

<p><b>ה,י</b>&nbsp;&nbsp;לְפִיכָּךְ אִם נִמְצָא דָּם עַל עֵד שֶׁלּוֹ--שְׁנֵיהֶם טְמֵאִים, וְחַיָּבִין בְּקָרְבָּן; נִמְצָא עַל עֵד שֶׁלָּהּ--אִם קִנְּחָה עַצְמָהּ מִיָּד כְּשֶׁפֵּרַשׁ הַבַּעַל, וְלֹא שִׁהָת--שְׁנֵיהֶם טְמֵאִים, וְחַיָּבִין בְּקָרְבָּן.&nbsp; וְאִם שִׁהָת כְּדֵי שֶׁתּוֹשִׁיט יָדָהּ לְתַחַת הַכַּר, אוֹ לְתַחַת הַכֶּסֶת, וְתִטֹּל עֵד לִבְדֹּק בּוֹ, וְאַחַר כָּךְ קִנְּחָה עַצְמָהּ--שְׁנֵיהֶם טְמֵאִים בְּסָפֵק, וּפְטוּרִין מִקָּרְבָּן; וְאִם שִׁהָת כְּדֵי שֶׁתֵּרֵד מִן הַמִּטָּה, וְתָדִיחַ אֶת פָּנֶיהָ, וְאַחַר כָּךְ קִנְּחָה עַצְמָהּ, וְנִמְצָא דָּם--בַּעְלָהּ טָהוֹר.</p>

<p><b>ה,יא</b>&nbsp;&nbsp;[ז] מִי שֶׁעָבַר וּבָעַל סָמוּךְ לַוֶּסֶת, עַל דַּעַת שֶׁתִּקְדֹּם בִּיאָתוֹ לִרְאִיַּת הַדָּם, וְהִרְגִּישָׁה הָאִשָּׁה שֶׁנִּטְמֵאת בְּשָׁעַת תַּשְׁמִישׁ, וְאָמְרָה לוֹ נִטְמֵאתִי--הֲרֵי זֶה לֹא יִפְרֹשׁ כִּשְׁהוּא מִתְקַשֶּׁה, כְּמוֹ שֶׁבֵּאַרְנוּ בְּהִלְכּוֹת אִסּוּרֵי בִּיאָה.&nbsp; וְאִם לֹא יָדַע שֶׁאָסוּר לִפְרֹשׁ מִיָּד, וּפֵרַשׁ כִּשְׁהוּא מִתְקַשֶּׁה--חַיָּב שְׁתֵּי חַטָּאוֹת:&nbsp; אַחַת עַל כְּנִיסָתוֹ, שֶׁהֲרֵי בָּעַל נִדָּה; וְאַחַת עַל יְצִיאָתוֹ, שֶׁיְּצִיאָתוֹ הֲנָיָה לוֹ כְּבִיאָתוֹ.</p>

<p><b>ה,יב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁיָּדַע שֶׁאָסוּר לִבְעֹל בְּשָׁעַת הַוֶּסֶת, וְדִמָּה שֶׁתִּקְדֹּם בְּעִילָתוֹ לִרְאִיָּתָהּ, וְלֹא יָדַע שֶׁאָסוּר לִפְרֹשׁ מִיָּד--שֶׁנִּמְצְאוּ לוֹ שְׁנֵי הֶעְלֵמוֹת בִּשְׁתֵּי הַבְּעִילוֹת; אֲבָל אִם לֹא יָדַע שֶׁאָסוּר לִבְעֹל בְּשָׁעַת הַוֶּסֶת, וְלֹא יָדַע שֶׁאָסוּר לִפְרֹשׁ מִיָּד מִן הַטֻּמְאָה--אַף עַל פִּי שֶׁפֵּרַשׁ מִיָּד וְהוּא מִתְקַשֶּׁה, אֵינוּ חַיָּב אֵלָא חַטָּאת אַחַת:&nbsp; מִפְּנֵי שֶׁכְּנִיסָתוֹ וִיצִיאָתוֹ, שְׁהֶן כִּשְׁתֵּי בְּעִילוֹת, בִּשְׁגָגָה אַחַת הֶן, וּבְהֶעְלֵם אֶחָד עָשָׂה הַכֹּל.</p>

<p><b>ה,יג</b>&nbsp;&nbsp;וְהוּא הַדִּין בִּשְׁאָר עֲרָיוֹת, שְׁאִם שָׁגַג וּבָא עַל הָעֶרְוָה עַל דַּעַת שְׁהִיא מֻתֶּרֶת, וְנוֹדַע לוֹ שְׁהִיא עֶרְוָה, וְהוּא בְּתוֹךְ הַתַּשְׁמִישׁ--לֹא יִפְרֹשׁ מִיָּד, שֶׁיְּצִיאָתוֹ הֲנָיָה כְּבִיאָתוֹ; וְאִם לֹא יָדַע שֶׁאָסוּר לִפְרֹשׁ מִיָּד, וּפֵרַשׁ וְהוּא מִתְקַשֶּׁה מִיָּד--אֵינוּ חַיָּב אֵלָא חַטָּאת אַחַת, שֶׁהַכֹּל שְׁגָגָה אַחַת הִיא.
<br>&nbsp;</p>

<h2>הִלְכּוֹת שְׁגָגוֹת פֵּרֶק ו</h2>

<p><b>ו,א</b>&nbsp;&nbsp;דִּין שִׁגְגַת הַמַּאֲכָלוֹת, כְּדִין שִׁגְגַת הַבְּעִילוֹת; לְפִיכָּךְ אִם אָכַל אֲכִילוֹת הַרְבֵּה מִשֵּׁם אֶחָד, בְּהֶעְלֵם אֶחָד--אַף עַל פִּי שֶׁיֵּשׁ בֵּינֵיהֶן יָמִים רַבִּים, אֵינוּ חַיָּב אֵלָא חַטָּאת אַחַת.&nbsp; כֵּיצַד:&nbsp; אָכַל חֵלֶב הַיּוֹם, וְאָכַל חֵלֶב לְמָחָר, וְחֵלֶב לְמָחָר, בְּהֶעְלֵם אֶחָד--אַף עַל פִּי שְׁהֶן בִּשְׁלוֹשָׁה תַּמְחוּיִין, אֵינוּ חַיָּב אֵלָא חַטָּאת אַחַת.&nbsp; אֲבָל אִם אָכַל כַּזַּיִת חֵלֶב, וְנוֹדַע לוֹ, וְחָזַר וְאָכַל כַּזַּיִת חֵלֶב, וְנוֹדַע לוֹ--חַיָּב עַל כָּל אֲכִילָה וַאֲכִילָה:&nbsp; שֶׁהַיְּדִיעוֹת, מְחַלְּקוֹת הַשְּׁגָגוֹת.</p>

<p><b>ו,ב</b>&nbsp;&nbsp;אָכַל כַּחֲצִי זַיִת חֵלֶב, וְחָזַר וְאָכַל כַּחֲצִי זַיִת חֵלֶב, בְּהֶעְלֵם אֶחָד--אַף עַל פִּי שְׁהֶן שְׁנֵי תַּמְחוּיִין, וְאַף עַל פִּי שֶׁהִפְסִיק בֵּינֵיהֶן--הֲרֵי אֵלּוּ מִצְטָרְפִין, וּמֵבִיא חַטָּאת:&nbsp; שְׁאֵין הַתַּמְחוּיִין מְחַלְּקִין.&nbsp; וְהוּא שֶׁלֹּא יִשְׁהֶה בֵּינֵיהֶן יָתֵר מִכְּדֵי אֲכִילַת שָׁלוֹשׁ בֵּיצִים, כְּמוֹ שֶׁבֵּאַרְנוּ בְּהִלְכּוֹת מַאֲכָלוֹת אֲסוּרוֹת:&nbsp; שֶׁכְּשֵׁם שֶׁמִּצְטָרֵף הַשֵּׁעוּר לַמֵּזִיד לְמַלְקוּת, כָּךְ מִצְטָרֵף לַשּׁוֹגֵג לְקָרְבָּן.</p>

<p><b>ו,ג</b>&nbsp;&nbsp;[ב] אָכַל נוֹתָר מֵחֲמִשָּׁה זְבָחִים, כַּזַּיִת מִכָּל זֶבַח, בְּהֶעְלֵם אֶחָד--אַף עַל פִּי שֶׁאֲכָלָן בַּחֲמִשָּׁה תַּמְחוּיִין, אֵינוּ חַיָּב אֵלָא חַטָּאת אַחַת:&nbsp; שֶׁכֻּלָּן שֵׁם אֶחָד הֶן, וְהַתַּמְחוּיִין אֵינָן מְחַלְּקִין; וְגוּפֵי הַזְּבָחִים אֵינָן מְחַלְּקִין--שֶׁאֶחָד הָאוֹכֵל בָּשָׂר מִזְּבָחִים רַבִּים, אוֹ מִזֶּבַח אֶחָד.&nbsp; וְכֵן הַשּׁוֹחֵט חֲמִשָּׁה זְבָחִים בַּחוּץ, בֶּעְלֵם אֶחָד--אֵינוּ חַיָּב אֵלָא חַטָּאת אַחַת:&nbsp; לְמַה זֶה דּוֹמֶה, לַמִּשְׁתַּחֲוֶה לְחָמֵשׁ צוּרוֹת בֶּעְלֵם אֶחָד.&nbsp; [ג] הִקִּיז דָּם לִבְהֶמְתּוֹ, וְקִבְּלוֹ בִּשְׁנֵי כּוֹסוֹת, וּשְׁתָיָן בֶּעְלֵם אֶחָד--אֵינוּ מֵבִיא אֵלָא חַטָּאת אַחַת.</p>

<p><b>ו,ד</b>&nbsp;&nbsp;הָאוֹכֵל מַאֲכָלוֹת הַרְבֵּה, מִשֵּׁמוֹת הַרְבֵּה, בֶּעְלֵם אֶחָד--חַיָּב עַל כָּל שֵׁם וְשֵׁם.&nbsp; כֵּיצַד:&nbsp; כְּגוֹן שֶׁאָכַל חֵלֶב וְדָם וְנוֹתָר וּפִגּוּל, כַּזַּיִת מִכָּל אֶחָד וְאֶחָד, בְּהֶעְלֵם אֶחָד--מֵבִיא אַרְבַּע חַטָּאוֹת; וְכֵן כָּל כַּיּוֹצֶא בְּאֵלּוּ.</p>

<p><b>ו,ה</b>&nbsp;&nbsp;וְכֵן הָאוֹכֵל כַּזַּיִת אֶחָד, שֶׁנִּתְקַבְּצוּ בּוֹ שֵׁמוֹת הַרְבֵּה, בְּהֶעְלֵם אֶחָד--אִם נִתְקַבְּצוּ בְּאִסּוּר מוֹסִיף, אוֹ בְּאִסּוּר כּוֹלֵל, אוֹ בְּאִסּוּר בַּת אַחַת--חַיָּב עַל כָּל שֵׁם וְשֵׁם.&nbsp; לְפִיכָּךְ הַטָּמֵא, שֶׁאָכַל כַּזַּיִת חֵלֶב, נוֹתָר, בְּיוֹם הַכִּפּוּרִים--מֵבִיא אַרְבַּע חַטָּאוֹת, וְאָשָׁם:&nbsp; חַטָּאת אַחַת מִשּׁוֹם טָמֵא שֶׁאָכַל קֹדֶשׁ, וְאַחַת מִשּׁוֹם אוֹכֵל חֵלֶב, וְאַחַת מִשּׁוֹם אוֹכֵל נוֹתָר; וְאַחַת מִשּׁוֹם יוֹם הַכִּפּוּרִים--וְהוּא שֶׁיְּצָרַף אֹכֶל אַחֵר עִם כַּזַּיִת זֶה, עַד שֶׁיַּשְׁלִימוֹ לְכַכּוֹתֶבֶת.&nbsp; וּמֵבִיא אָשָׁם וַדַּאי לַמְּעִילָה, שֶׁהֲרֵי נִהְנָה מִן הַהֶקְדֵּשׁ בִּשְׁגָגָה.</p>

<p><b>ו,ו</b>&nbsp;&nbsp;[ה] הָאוֹכֵל וְהַשּׁוֹתֶה בְּיוֹם הַכִּפּוּרִים, בֶּעְלֵם אֶחָד--אֵינוּ חַיָּב אֵלָא חַטָּאת אַחַת:&nbsp; אֲכִילָה וּשְׁתִיָּה, אַחַת הִיא.&nbsp; [ו] הָעוֹשֶׂה מְלָאכָה בְּיוֹם הַכִּפּוּרִים, שֶׁחָל לִהְיוֹת בַּשַּׁבָּת--חַיָּב שְׁתֵּי חַטָּאוֹת, מִפְּנֵי שְׁהֶן שְׁנֵי אִסּוּרִין הַבָּאִין כְּאֶחָד.</p>

<p><b>ו,ז</b>&nbsp;&nbsp;אָכַל כַּחֲצִי זַיִת חֵלֶב, וְכַחֲצִי זַיִת דָּם, בְּהֶעְלֵם אֶחָד--אֵינוּ חַיָּב קָרְבָּן:&nbsp; כְּשֵׁם שְׁאֵין הָאִסּוּרִין מִצְטָרְפִין לְמַלְקוּת, כְּמוֹ שֶׁבֵּאַרְנוּ בְּהִלְכּוֹת מַאֲכָלוֹת אֲסוּרוֹת--כָּךְ אֵין מִצְטָרְפִין לְקָרְבָּן.</p>

<p><b>ו,ח</b>&nbsp;&nbsp;אָכַל כַּחֲצִי זַיִת, וְנוֹדַע לוֹ, וְחָזַר וְשָׁכַח וְאָכַל כַּחֲצִי זַיִת אַחֵר, בְּהֶעְלֵם שֵׁנִי--פָּטוּר:&nbsp; שֶׁהֲרֵי נוֹדַע לוֹ בִּנְתַּיִם, וְיֵשׁ יְדִיעָה לַחֲצִי שֵׁעוּר.&nbsp; וְכֵן אִם כָּתַב אוֹת אַחַת בַּשַּׁבָּת בִּשְׁגָגָה, וְנוֹדַע לוֹ, וְחָזַר וְשָׁכַח וְכָתַב אוֹת שְׁנִיָּה סְמוּכָה לָהּ, בֶּעְלֵם שֵׁנִי--פָּטוּר מִקָּרְבַּן חַטָּאת.&nbsp; וְכֵן כָּל כַּיּוֹצֶא בְּזֶה.</p>

<p><b>ו,ט</b>&nbsp;&nbsp;וְכֵן שְׁתֵּי אַמּוֹת בְּשׁוֹגֵג, וּשְׁתֵּי אַמּוֹת בְּמֵזִיד, וּשְׁתֵּי אַמּוֹת בְּשׁוֹגֵג--אִם בִּזְרִיקָה, חַיָּב:&nbsp; לֹא מִפְּנֵי שְׁאֵין יְדִיעָה לַחֲצִי שֵׁעוּר; אֵלָא מִפְּנֵי שְׁאֵין בְּיָדוֹ לְהַחְזִירָהּ, וּלְפִיכָּךְ לֹא הוֹעִילָה לוֹ הַיְּדִיעָה שֶׁבִּנְתַּיִם.&nbsp; וְאִם בְּהַעְבָּרָה, פָּטוּר:&nbsp; שֶׁיֵּשׁ יְדִיעָה לַחֲצִי שֵׁעוּר, כְּמוֹ שֶׁבֵּאַרְנוּ.</p>

<p><b>ו,י</b>&nbsp;&nbsp;[ט] הָאוֹכֵל כַּזַּיִת חֵלֶב, וְכַזַּיִת חֵלֶב, בֶּעְלֵם אֶחָד, וְנוֹדַע לוֹ עַל הָרִאשׁוֹן, וְחָזַר וְנוֹדַע לוֹ עַל הַשֵּׁנִי--מֵבִיא שְׁתֵּי חַטָּאוֹת:&nbsp; שֶׁהַיְּדִיעוֹת מְחַלְּקוֹת, וְאַף עַל פִּי שֶׁעֲדַיִן לֹא הִפְרִישׁ הַקָּרְבָּן.&nbsp; אֲבָל אִם נוֹדַע לוֹ עַל שְׁנֵיהֶן כְּאֶחָד, מֵבִיא חַטָּאת אַחַת.&nbsp; וְכֵן יֵרָאֶה לִי שְׁהוּא הַדִּין, בַּבְּעִילוֹת.</p>

<p><b>ו,יא</b>&nbsp;&nbsp;[י] אָכַל כַּזַּיִת וּמֶחְצָה בְּהֶעְלֵם אֶחָד, וְנוֹדַע לוֹ עַל כַּזַּיִת, וְחָזַר וְאָכַל חֲצִי זַיִת, בְּהֶעְלֵמוֹ שֶׁלַּשֵּׁנִי--אֵינוּ חַיָּב אֵלָא חַטָּאת אַחַת:&nbsp; שְׁאֵין חֲצִי זַיִת הָאַחֲרוֹן מִצְטָרֵף לָרִאשׁוֹן, אַף עַל פִּי שְׁהוּא בְּהֶעְלֵמוֹ--שֶׁהֲרֵי נוֹדַע לוֹ עַל מִקְצַת הַעְלָמָה רִאשׁוֹנָה.</p>

<p><b>ו,יב</b>&nbsp;&nbsp;[יא] אָכַל שְׁנֵי זֵיתֵי חֵלֶב בְּהֶעְלֵם אֶחָד, וְנוֹדַע לוֹ עַל אֶחָד מֵהֶן, וְחָזַר וְאָכַל כַּזַּיִת אַחֵר בְּהֶעְלֵמוֹ שֶׁלַּשֵּׁנִי, וְהֵבִיא חַטָּאת עַל הָרִאשׁוֹן--רִאשׁוֹן וְשֵׁנִי מִתְכַּפְּרִין, אֲבָל שְׁלִישִׁי לֹא נִתְכַּפַּר; אֵלָא כְּשֶׁיִּוָּדַע לוֹ עָלָיו, יָבִיא חַטָּאת אַחֶרֶת.</p>

<p><b>ו,יג</b>&nbsp;&nbsp;הֵבִיא חַטָּאת עַל הַשְּׁלִישִׁי--שְׁלִישִׁי וְשֵׁנִי מִתְכַּפְּרִין, שֶׁשְּׁנֵיהֶם בְּהֶעְלֵם אֶחָד; וְרִאשׁוֹן לֹא נִתְכַּפַּר בְּחַטָּאת זוֹ.&nbsp; הֵבִיא חַטָּאת עַל הָאֶמְצָעִי--שְׁלָשְׁתָּן מִתְכַּפְּרִין, מִפְּנֵי שֶׁהָרִאשׁוֹן וְהַשְּׁלִישִׁי בְּהֶעְלֵמוֹ שֶׁלָּאֶמְצְעִי; וּכְשֶׁיִּוָּדַע לוֹ עַל הָרִאשׁוֹן וְעַל הַשְּׁלִישִׁי, אֵינוּ צָרִיךְ לְהָבִיא חַטָּאת אַחֶרֶת.</p>

<p><b>ו,יד</b>&nbsp;&nbsp;[יב] מִי שֶׁאָכַל חֲתִכָּה מִשְּׁתֵּי חֲתִכּוֹת, וְנִסְתַּפַּק לוֹ אִם חֵלֶב אָכַל אוֹ שֻׁמָּן, וְחָזַר וְאָכַל חֲתִכָּה אַחֶרֶת מִשְּׁתֵּי חֲתִכּוֹת, וְנִסְתַּפַּק לוֹ אִם חֵלֶב אָכַל אוֹ שֻׁמָּן, וְאַחַר כָּךְ נוֹדַע לוֹ בַּוַּדַּאי שֶׁחֵלֶב אָכַל בָּרִאשׁוֹנָה וּבַשְּׁנִיָּה--אֵינוּ חַיָּב אֵלָא חַטָּאת אַחַת:&nbsp; שֶׁיְּדִיעַת סְפֵק שֶׁהָיְתָה לוֹ בִּנְתַּיִם--אַף עַל פִּי שֶׁמְּחַלֶּקֶת לָאֲשָׁמוֹת, אֵינָהּ מְחַלֶּקֶת לַחַטָּאוֹת.
<br>&nbsp;</p>

<h2>הִלְכּוֹת שְׁגָגוֹת פֵּרֶק ז</h2>

<p><b>ז,א</b>&nbsp;&nbsp;הַמִּשְׁתַּחֲוֶה לַעֲבוֹדָה זָרָה וְנִסַּךְ וְקִטַּר וְזָבַח, בְּהֶעְלֵם אֶחָד--חַיָּב אַרְבַּע חַטָּאוֹת; וְכֵן אִם פָּעַר עַצְמוֹ לִפְעוֹר וְזָרַק אֶבֶן לְמֶרְקֻלְיָס, בְּהֶעְלֵם אֶחָד--חַיָּב שְׁתַּיִם.&nbsp; וְכֵן כָּל כַּיּוֹצֶא בְּזֶה, יְהִי חַיָּב עַל כָּל עֲבוֹדָה וַעֲבוֹדָה.</p>

<p><b>ז,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהֵזִיד בַּעֲבוֹדָה זָרָה, וְשָׁגַג בָּעֲבוֹדוֹת אֵלּוּ; אֲבָל אִם הֵזִיד בָּעֲבוֹדוֹת, וְשָׁגַג בַּעֲבוֹדָה זָרָה--אֵינוּ חַיָּב אֵלָא חַטָּאת אַחַת.</p>

<p><b>ז,ג</b>&nbsp;&nbsp;כֵּיצַד:&nbsp; יָדַע שֶׁזּוֹ עֲבוֹדָה זָרָה, וְשֶׁאָסוּר לְעָבְדָהּ, אֲבָל לֹא יָדַע שֶׁהַהִשְׁתַּחֲוָיָה וְהַנִּסּוּךְ עֲבוֹדָה, וְהִשְׁתַּחֲוָה וְנִסַּךְ--חַיָּב שְׁתַּיִם; יָדַע שֶׁאֵלּוּ עֲבוֹדוֹת הֶן, וְאָסוּר לַעֲבֹד בָּהֶן לְאֵל אַחֵר, וְלֹא יָדַע שֶׁזּוֹ עֲבוֹדָה זָרָה, לְפִי שֶׁלֹּא הָיְתָה שֶׁלְּכֶסֶף וְשֶׁלְּזָהָב, וְעָלָה עַל דַּעְתּוֹ שְׁאֵין קְרוּיָה עֲבוֹדָה זָרָה אֵלָא שֶׁלְּכֶסֶף וְזָהָב, וַעֲבָדָהּ בְּכָל הָעֲבוֹדוֹת--אֵינוּ חַיָּב אֵלָא חַטָּאת אַחַת.</p>

<p><b>ז,ד</b>&nbsp;&nbsp;[ב] כְּלָל גָּדוֹל אָמְרוּ בַּשַּׁבָּת:&nbsp; כָּל הַשּׁוֹכֵחַ עִיקַר שַׁבָּת, וְשָׁכַח שֶׁנִּצְטַוּוּ יִשְׂרָאֵל עַל הַשַּׁבָּת, אוֹ שֶׁנִּשְׁבָּה וְהוּא קָטָן לְבֵין הַגּוֹיִים, אוֹ נִתְגַּיַּר קָטָן וְהוּא בֵּין הַגּוֹיִים--אַף עַל פִּי שֶׁעָשָׂה מְלָאכוֹת הַרְבֵּה בְּשַׁבָּתוֹת הַרְבֵּה--אֵינוּ חַיָּב אֵלָא חַטָּאת אַחַת, שֶׁהַכֹּל שְׁגָגָה אַחַת הִיא.&nbsp; וְכֵן חַיָּב חַטָּאת אַחַת עַל כָּל חֵלֶב שֶׁאָכַל, וְחַטָּאת אַחַת עַל כָּל דָּם שֶׁאָכַל; וְכֵן כָּל כַּיּוֹצֶא בָּעֲבֵרוֹת אֵלּוּ.</p>

<p><b>ז,ה</b>&nbsp;&nbsp;וְכָל הַיּוֹדֵעַ עִיקַר שַׁבָּת, אֲבָל שָׁכַח שֶׁהַיּוֹם שַׁבָּת, וְדִמָּה שְׁהוּא חֹל--אַף עַל פִּי שֶׁעָשָׂה בּוֹ מְלָאכוֹת הַרְבֵּה, חַיָּב חַטָּאת אַחַת עַל הַיּוֹם כֻּלּוֹ; וְכֵן חַטָּאת, עַל כָּל שַׁבָּת וְשַׁבָּת שֶׁשָּׁגַג בּוֹ.</p>

<p><b>ז,ו</b>&nbsp;&nbsp;[ג] וְכָל הַיּוֹדֵעַ שֶׁהַיּוֹם שַׁבָּת, וְשָׁגַג בַּמְּלָאכוֹת וְלֹא יָדַע שֶׁמְּלָאכוֹת אֵלּוּ אֲסוּרוֹת, אוֹ שֶׁיָּדַע שְׁהֶן אֲסוּרוֹת וְלֹא יָדַע שֶׁחַיָּבִין עֲלֵיהֶן כָּרֵת, וְעָשָׂה מְלָאכוֹת הַרְבֵּה--חַיָּב חַטָּאת עַל כָּל אָב מְלָאכָה וּמְלָאכָה:&nbsp; אַפִלּוּ עָשָׂה הָאַרְבָּעִים חָסֵר אַחַת בְּהֶעְלֵם אֶחָד, מֵבִיא תֵּשַׁע וּשְׁלוֹשִׁים חַטָּאוֹת.&nbsp; [ד] שָׁכַח שֶׁהַיּוֹם שַׁבָּת, וְשָׁגַג אַף בַּמְּלָאכוֹת וְלֹא יָדַע שֶׁמְּלָאכוֹת אֵלּוּ אֲסוּרוֹת--אֵינוּ חַיָּב אֵלָא חַטָּאת אַחַת.</p>

<p><b>ז,ז</b>&nbsp;&nbsp;[ה] הָעוֹשֶׂה אָב וְתוֹלְדוֹתָיו, בְּהֶעְלֵם אֶחָד--אֵינוּ חַיָּב אֵלָא חַטָּאת אַחַת; וְאֵין צָרִיךְ לוֹמַר הָעוֹשֶׂה תּוֹלָדוֹת הַרְבֵּה שֶׁלְּאָב אֶחָד, שְׁאֵינוּ חַיָּב אֵלָא חַטָּאת אַחַת.&nbsp; [ו] עָשָׂה תּוֹלָדָה שֶׁלְּאָב זֶה, וְתוֹלָדָה שֶׁלְּאָב זֶה, בֶּעְלֵם אֶחָד--יֵרָאֶה לִי שְׁהוּא חַיָּב שְׁתֵּי חַטָּאוֹת.</p>

<p><b>ז,ח</b>&nbsp;&nbsp;[ז] עָשָׂה מְלָאכוֹת הַרְבֵּה מֵעֵין מְלָאכָה אַחַת, כְּגוֹן שֶׁזָּרַע וְנָטַע וְהִבְרִיךְ וְהִרְכִּיב, בְּהֶעְלֵם אֶחָד--אֵינוּ חַיָּב אֵלָא חַטָּאת אַחַת.&nbsp; וּכְבָר נִתְבָּאַר בְּהִלְכּוֹת שַׁבָּת, הָאָבוֹת וְהַתּוֹלָדוֹת וּמְלָאכוֹת שְׁהֶן מֵעֵין הָאָבוֹת.</p>

<p><b>ז,ט</b>&nbsp;&nbsp;[ח] הָעוֹשֶׂה מְלָאכוֹת הַרְבֵּה מֵעֵין מְלָאכָה אַחַת, בְּשַׁבָּתוֹת הַרְבֵּה--בֵּין בִּזְדוֹן שַׁבָּת וְשִׁגְגַת מְלָאכוֹת, בֵּין בְּשִׁגְגַת שַׁבָּת וּזְדוֹן מְלָאכוֹת--חַיָּב עַל כָּל מְלָאכָה וּמְלָאכָה.&nbsp; כֵּיצַד:&nbsp; יָדַע שֶׁהַיּוֹם שַׁבָּת, וְזָרַע בּוֹ מִפְּנֵי שֶׁלֹּא יָדַע שֶׁהַזְּרִיעָה מְלָאכָה, וְכֵן בְּשַׁבָּת שְׁנִיָּה יָדַע שְׁהִיא שַׁבָּת, וְנָטַע בָּהּ מִפְּנֵי שֶׁלֹּא יָדַע שֶׁהַנְּטִיעָה אֲסוּרָה מִשּׁוֹם מְלָאכָה, וְכֵן בְּשַׁבָּת שְׁלִישִׁית הִבְרִיךְ מִפְּנֵי שֶׁלֹּא יָדַע שֶׁהַהַבְרָכָה מְלָאכָה--חַיָּב עַל כָּל אַחַת וְאַחַת, אַף עַל פִּי שְׁהֶן מֵעֵין מְלָאכָה אַחַת:&nbsp; מִפְּנֵי שֶׁהַשַּׁבָּתוֹת, כְּגוּפִין מֻחְלָקִין הֶן.</p>

<p><b>ז,י</b>&nbsp;&nbsp;[ט] שָׁגַג שֶׁהַיּוֹם שַׁבָּת, וְזָרַע בּוֹ, וְהוּא יוֹדֵעַ שֶׁהַזְּרִיעָה מְלָאכָה, וְכֵן בְּשַׁבָּת שְׁנִיָּה שָׁכַח שְׁהִיא שַׁבָּת, וְנָטַע בָּהּ, וְהוּא יוֹדֵעַ שֶׁהַנְּטִיעָה מְלָאכָה, וְכֵן בַּשְּׁלִישִׁית שָׁכַח שְׁהִיא שַׁבָּת, וְהִבְרִיךְ, אַף עַל פִּי שֶׁיּוֹדֵעַ שֶׁהַהַבְרָכָה מְלָאכָה--הֲרֵי זֶה חַיָּב עַל כָּל אַחַת וְאַחַת:&nbsp; שֶׁהַיָּמִים שֶׁבֵּין שַׁבָּת לְשַׁבָּת, הֲרֵי הֶן כִּידִיעָה לְחַלַּק.</p>

<p><b>ז,יא</b>&nbsp;&nbsp;[י] מִי שֶׁקָּצַר וְטָחַן כִּגְרֹגֶּרֶת בְּשִׁגְגַת שַׁבָּת וּזְדוֹן מְלָאכוֹת, שְׁאֵינוּ חַיָּב אֵלָא חַטָּאת אַחַת, וְחָזַר וְקָצַר וְטָחַן כִּגְרֹגֶּרֶת בִּזְדוֹן שַׁבָּת וְשִׁגְגַת מְלָאכוֹת, שְׁהוּא חַיָּב עַל כָּל מְלָאכָה וּמְלָאכָה, וְנוֹדַע לוֹ עַל קְצִירָה שֶׁלְּשִׁגְגַת שַׁבָּת וּזְדוֹן מְלָאכוֹת--קְצִירָה גּוֹרֶרֶת קְצִירָה, וּטְחִינָה גּוֹרֶרֶת טְחִינָה, וּכְאִלּוּ עָשָׂה אַרְבַּעְתָּן בְּשִׁגְגַת שַׁבָּת וּזְדוֹן מְלָאכוֹת, שְׁאֵינוּ חַיָּב אֵלָא חַטָּאת אַחַת.&nbsp; וְכֵיוָן שֶׁהִקְרִיב חַטָּאת זוֹ, נִתְכַּפַּר לוֹ עַל הַכֹּל; וּכְשֶׁיֵּדְעֵם אַחַר כֵּן, אֵינוּ צָרִיךְ לְהָבִיא חַטָּאת אַחֶרֶת.</p>

<p><b>ז,יב</b>&nbsp;&nbsp;אֲבָל אִם נוֹדַע לוֹ תְּחִלָּה עַל קְצִירָה שֶׁלִּזְדוֹן שַׁבָּת וְשִׁגְגַת מְלָאכוֹת, וְהִקְרִיב חַטָּאת--נִתְכַּפַּר לוֹ עַל זוֹ הַקְּצִירָה שֶׁנּוֹדַע לוֹ עָלֶיהָ, וְעַל הַקְּצִירָה וְהַטְּחִינָה שֶׁלְּשִׁגְגַת שַׁבָּת וּזְדוֹן מְלָאכוֹת, מִפְּנֵי שֶׁשְּׁנֵיהֶן כִּמְלָאכָה אַחַת, וְנִגְרְרָה קְצִירָה וּטְחִינָה עִם הַקְּצִירָה.&nbsp; וְתִשָּׁאֵר הַטְּחִינָה שֶׁלִּזְדוֹן שַׁבָּת עַד שֶׁיִּוָּדַע לוֹ עָלֶיהָ, וְיָבִיא חַטַּאת שְׁנִיָּה.</p>

<p><b>ז,יג</b>&nbsp;&nbsp;קָצַר כַּחֲצִי גְּרֹגֶּרֶת בְּשִׁגְגַת שַׁבָּת וּזְדוֹן מְלָאכוֹת, וְחָזַר וְקָצַר כַּחֲצִי גְּרֹגֶּרֶת בִּזְדוֹן שַׁבָּת וְשִׁגְגַת מְלָאכוֹת--הֲרֵי אֵלּוּ מִצְטָרְפִין:&nbsp; קְצִירָה גּוֹרֶרֶת קְצִירָה.&nbsp; וְכֵן כָּל כַּיּוֹצֶא בְּזֶה, בִּשְׁאָר מְלָאכּוֹת.</p>

<p><b>ז,יד</b>&nbsp;&nbsp;[יא] הַמִּתְכַּוֵּן לַחְתֹּךְ אֶת הַתָּלוּשׁ, וְחָתַךְ אֶת הַמְּחֻבָּר--אַף עַל פִּי שֶׁנִּתְכַּוַּן לַחֲתִיכָה--הוֹאִיל וְלֹא עָשָׂה מַחְשַׁבְתּוֹ, פָּטוּר מִן הַחַטָּאת:&nbsp; שֶׁזֶּה כְּמִתְעַסֵּק; וְלֹא אָסְרָה תּוֹרָה אֵלָא מְלֶאכֶת מַחְשֶׁבֶת, כְּמוֹ שֶׁבֵּאַרְנוּ כַּמָּה פְּעָמִים.</p>

<p><b>ז,טו</b>&nbsp;&nbsp;[יב] הַחוֹתֶה גֶּחָלִים בַּשַּׁבָּת, שְׁהוּא מְכַבֶּה אֶת הָעֶלְיוֹנוֹת וּמַדְלִיק אֶת הַתַּחְתּוֹנוֹת--אִם נִתְכַּוַּן לְכַבּוֹת וּלְהַבְעִיר, חַיָּב שְׁתַּיִם.&nbsp; חָתָה גֶּחָלִים לְהִתְחַמַּם מֵהֶן, וְהֻבְעֲרוּ מֵאֵלֵיהֶן--חַיָּב:&nbsp; מִפְּנֵי שֶׁמְּלָאכָה שְׁאֵינָהּ צְרִיכָה לְגוּפָהּ, חַיָּב עָלֶיהָ כְּמוֹ שֶׁבֵּאַרְנוּ בְּהִלְכּוֹת שַׁבָּת.&nbsp; וּכְשֵׁם שֶׁחַיָּב עַל זְדוֹנָהּ כָּרֵת, כָּךְ חַיָּב עַל שִׁגְגָתָהּ קָרְבַּן חַטָּאת.
<br>&nbsp;</p>

<h2>הִלְכּוֹת שְׁגָגוֹת פֵּרֶק ח</h2>

<p><b>ח,א</b>&nbsp;&nbsp;כָּל חֵטְא שֶׁחַיָּבִין עַל שִׁגְגָתוֹ חַטָּאת קְבוּעָה, חַיָּבִין עַל לֹא הוֹדַע שֶׁלּוֹ אָשָׁם תָּלוּי.&nbsp; וּמַה הוּא לֹא הוֹדַע:&nbsp; אִם נִסְתַּפַּק לוֹ אִם שָׁגַג בְּדָבָר זֶה אוֹ לֹא שָׁגַג--הֲרֵי זֶה מְצֻוֶּה לְהַקְרִיב אָשָׁם, שֶׁנֶּאֱמָר "וְלֹא-יָדַע וְאָשֵׁם, וְנָשָׂא עֲוֺנוֹ.&nbsp; וְהֵבִיא אַיִל תָּמִים מִן-הַצֹּאן, בְּעֶרְכְּךָ לְאָשָׁם" (ויקרא ה,יז-יח).&nbsp; וְזֶה הוּא הַנִּקְרָא אָשָׁם תָּלוּי--מִפְּנֵי שְׁהוּא מְכַפֵּר עַל הַסָּפֵק, וְתוֹלֶה לוֹ, עַד שֶׁיִּוָּדַע לוֹ בַּוַּדַּאי שֶׁחָטָא בִּשְׁגָגָה, וְיַקְרִיב חַטָּאתוֹ.</p>

<p><b>ח,ב</b>&nbsp;&nbsp;אֵינוּ חַיָּב בְּאָשָׁם תָּלוּי, עַד שֶׁיִּהְיֶה שָׁם אִסּוּר קָבוּעַ.&nbsp; כֵּיצַד:&nbsp; אָכַל חֵלֶב, וּסְפֵק אִם הָיָה כַּזַּיִת אוֹ פָּחוּת מִכַּזַּיִת, אוֹ שֶׁהָיְתָה לְפָנָיו חֲתִכַּת חֵלֶב וַחֲתִכַּת שֻׁמָּן, וְאָכַל אַחַת מֵהֶן וְאֵין יָדוּעַ אֵיזֶה מֵהֶן אָכַל, אִשְׁתּוֹ וַאֲחוֹתוֹ עִמּוֹ בַּבַּיִת, בָּעַל אַחַת מֵהֶן וְאֵין יָדוּעַ אֵיזוֹ מֵהֶן בָּעַל, שַׁבָּת וְיוֹם חֹל, עָשָׂה מְלָאכָה בְּאֶחָד מֵהֶן וְאֵין יָדוּעַ בְּאֵיזֶה יוֹם עָשָׂה, אוֹ שֶׁעָשָׂה מַעֲשֶׂה בַּשַּׁבָּת, וְלֹא יָדַע מֵעֵין אֵיזוֹ מְלָאכָה עָשָׂה--הֲרֵי זֶה מֵבִיא אָשָׁם תָּלוּי.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ג</b>&nbsp;&nbsp;אֲבָל אִם הָיְתָה לְפָנָיו חֲתִכָּה אַחַת, סְפֵק שְׁהִיא חֵלֶב סְפֵק שְׁהִיא אַלְיָה, וַאֲכָלָהּ--פָּטוּר, שֶׁהֲרֵי אֵין כָּאן אִסּוּר קָבוּעַ.&nbsp; וְכֵן הָאוֹכֵל חֵלֶב הַכּוֹי--פָּטוּר מֵאָשָׁם תָּלוּי, שְׁאֵין כָּאן אִסּוּר קָבוּעַ.&nbsp; וְכֵן הַבָּא עַל אִשָּׁה שְׁהִיא סְפֵק נִדָּה, אוֹ סְפֵק עֶרְוָה שֶׁלְּקֵרוּב בָּשָׂר--פָּטוּר מֵאָשָׁם תָּלוּי.&nbsp; לְפִיכָּךְ הָאִשָּׁה שֶׁנִּמְצָא דָּם עַל עֵד שֶׁלָּהּ לְאַחַר זְמָן, וְהַנּוֹשֵׂא יְבִמְתּוֹ בְּתוֹךְ שְׁלוֹשָׁה חֳדָשִׁים, וְיָלְדָה, וְאֵין יָדוּעַ אִם בֶּן תִּשְׁעָה לָרִאשׁוֹן אוֹ בֶּן שִׁבְעָה לָאַחֲרוֹן--הֲרֵי אֵלּוּ פְּטוּרִין מִן הַקָּרְבָּן.&nbsp; וְכֵן כָּל כַּיּוֹצֶא בְּאֵלּוּ, שֶׁהֲרֵי אֵין שָׁם אִסּוּר קָבוּעַ.</p>

<p><b>ח,ד</b>&nbsp;&nbsp;[ג] הָאוֹכֵל חֲתִכָּה, וְעֵד אֶחָד אוֹמֵר לוֹ זֶה שֶׁאָכַלְתָּ חֵלֶב הָיָה, וְעֵד אֶחָד אוֹמֵר לֹא אָכַלְתָּ חֵלֶב, אִשָּׁה אוֹמֶרֶת אָכַל, וְאִשָּׁה אוֹמֶרֶת לֹא אָכַל--הוֹאִיל וְנִקְבַּע הָאִסּוּר, וְהוּא אֵינוּ יוֹדֵעַ אִם חָטָא אוֹ לֹא חָטָא--הֲרֵי זֶה מֵבִיא אָשָׁם תָּלוּי.</p>

<p><b>ח,ה</b>&nbsp;&nbsp;וְכֵן כָּל הַבָּא עַל אֵשֶׁת אִישׁ, שֶׁעֵד אֶחָד אוֹמֵר מֵת בַּעְלָהּ, וְאֶחָד אוֹמֵר לֹא מֵת--חַיָּבִין בְּאָשָׁם תָּלוּי.&nbsp; וְהוּא הַדִּין לִסְפֵק מְגֹרֶשֶׁת, שֶׁהֲרֵי נִקְבַּע הָאִסּוּר; אֲבָל סְפֵק מְקֻדֶּשֶׁת, לֹא נִקְבַּע הָאִסּוּר.</p>

<p><b>ח,ו</b>&nbsp;&nbsp;[ד] מִי שֶׁהָיוּ לְפָנָיו שְׁתֵּי חֲתִכּוֹת, אַחַת שֶׁלְּחֵלֶב וְאַחַת שֶׁלְּשֻׁמָּן, וְאָכַל אַחַת מֵהֶן, וּבָא גּוֹי אוֹ כֶּלֶב וְאָכַל אֶת הַשְּׁנִיָּה, אוֹ שֶׁאָכַל גּוֹי אוֹ כֶּלֶב אֶת הָרִאשׁוֹנָה, וּבָא יִשְׂרָאֵל וְאָכַל אֶת הַשְּׁנִיָּה, אוֹ שֶׁאָכַל רִאשׁוֹנָה בְּזָדוֹן וּשְׁנִיָּה בִּשְׁגָגָה, אוֹ שֶׁאָכַל רִאשׁוֹנָה בִּשְׁגָגָה וּשְׁנִיָּה בְּזָדוֹן--הֲרֵי זֶה חַיָּב בְּאָשָׁם תָּלוּי, הוֹאִיל וְהָיָה שָׁם אִסּוּר קָבוּעַ.</p>

<p><b>ח,ז</b>&nbsp;&nbsp;אָכַל שְׁתֵּיהֶן בְּזָדוֹן, פָּטוּר מִקָּרְבָּן; אָכַל שְׁתֵּיהֶן בִּשְׁגָגָה, מֵבִיא חַטָּאת; אָכַל אֶת הָרִאשׁוֹנָה בִּשְׁגָגָה, וּבָא אַחֵר וְאָכַל אֶת הַשְּׁנִיָּה בִּשְׁגָגָה--שְׁנֵיהֶן חַיָּבִין בְּאָשָׁם תָּלוּי.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ח</b>&nbsp;&nbsp;[ה] חֵלֶב וְנוֹתָר לְפָנָיו, אָכַל אֶחָד מֵהֶן וְאֵין יָדוּעַ אֵיזֶה מֵהֶן אָכַל, אִשְׁתּוֹ נִדָּה וַאֲחוֹתוֹ עִמּוֹ בַּבַּיִת, וְשָׁגַג בְּאַחַת מֵהֶן וְאֵין יָדוּעַ אֵיזוֹ בָּעַל, שַׁבָּת וְיוֹם הַכִּפּוּרִים, וְעָשָׂה מְלָאכָה בֵּין הַשְּׁמָשׁוֹת שֶׁבֵּינֵיהֶן--הֲרֵי זֶה פָּטוּר מִקָּרְבָּן; אֵינוּ מֵבִיא חַטָּאת, שֶׁהֲרֵי אֵינוּ יוֹדֵעַ עַצְמוֹ שֶׁלַּחֵטְא כְּמוֹ שֶׁבֵּאַרְנוּ, וְאֵינוּ מֵבִיא אָשָׁם תָּלוּי, שֶׁהֲרֵי יָדַע בַּוַּדַּאי שֶׁחָטָא.</p>

<p><b>ח,ט</b>&nbsp;&nbsp;[ו] כָּל דָּבָר שֶׁחַיָּבִין עַל וַדָּאיוֹ חַטָּאת אַחַת קְבוּעָה, חַיָּבִין עַל לֹא הוֹדַע שֶׁלּוֹ אָשָׁם תָּלוּי אֶחָד; וְכָל דָּבָר שֶׁחַיָּבִין עַל וַדָּאיוֹ חַטָּאוֹת הַרְבֵּה, חַיָּבִין עַל לֹא הוֹדַע שֶׁלּוֹ אֲשָׁמוֹת תְּלוּיִין הַרְבֵּה, כְּמִנְיַן הַחַטָּאוֹת.</p>

<p><b>ח,י</b>&nbsp;&nbsp;כֵּיצַד:&nbsp; כְּשֵׁם שְׁאִם אָכַל חֵלֶב וְדָם וְנוֹתָר וּפִגּוּל בְּהֶעְלֵם אֶחָד, חַיָּב אַרְבַּע חַטָּאוֹת--כָּךְ אִם נִסְתַּפַּק לוֹ אִם אֲכָלָן, אוֹ לֹא אָכַל אֵלָא חֲתִכּוֹת שֶׁלְּהֶתֵּר שֶׁהָיוּ עִמָּהֶם--מֵבִיא אַרְבָּעָה אֲשָׁמוֹת תְּלוּיִין.&nbsp; וְכֵן אִם נִסְתַּפַּק לוֹ אִם הָאִשָּׁה שֶׁבָּא עָלֶיהָ אִשְׁתּוֹ, אוֹ פְּלוֹנִית הָעֶרְוָה שֶׁהָיְתָה עִמָּהּ שֶׁחַיָּב עָלֶיהָ שְׁמוֹנֶה חַטָּאוֹת--הֲרֵי זֶה מֵבִיא שְׁמוֹנָה אֲשָׁמוֹת תְּלוּיִין.</p>

<p><b>ח,יא</b>&nbsp;&nbsp;[ז] הָאוֹכֵל חֲתִכָּה מִשְּׁתֵּי חֲתִכּוֹת, וְנִסְתַּפַּק לוֹ אִם שֶׁלְּחֵלֶב אָכַל אוֹ שֶׁלְּשֻׁמָּן אָכַל, וְאַחַר שֶׁנֻּלַּד לוֹ הַסָּפֵק, אָכַל חֲתִכָּה מִשְּׁתֵּי חֲתִכּוֹת אֲחֵרוֹת, וְנִסְתַּפַּק לוֹ אִם שֶׁלְּחֵלֶב אָכַל אוֹ שֶׁלְּשֻׁמָּן--הֲרֵי זֶה מֵבִיא שְׁנֵי אֲשָׁמוֹת תְּלוּיִין:&nbsp; [ח] כְּשֵׁם שֶׁיְּדִיעַת וַדַּאי בִּנְתַּיִם מְחַלֶּקֶת לַחַטָּאוֹת, כָּךְ יְדִיעַת סָפֵק בִּנְתַּיִם מְחַלֶּקֶת לָאֲשָׁמוֹת.&nbsp; לְפִיכָּךְ אִם אָכַל חֲמִשָּׁה זֵיתֵי חֵלֶב בְּהֶעְלֵם אֶחָד, וְנוֹדַע לוֹ יְדִיעַת סָפֵק עַל אֶחָד מֵהֶם, וְחָזַר וְנוֹדַע לוֹ יְדִיעַת סָפֵק אַחֶרֶת עַל הַשֵּׁנִי, וְכֵן עַל כָּל אֶחָד וְאֶחָד--חַיָּב אָשָׁם תָּלוּי עַל כָּל אֶחָד וְאֶחָד.</p>

<p><b>ח,יב</b>&nbsp;&nbsp;[ט] חֲתִכָּה שֶׁלְּשֻׁמָּן וַחֲתִכָּה שֶׁלְּחֵלֶב, אָכַל אַחַת מֵהֶן וְאֵין יָדוּעַ אֵיזוֹ הִיא, וְהֵבִיא אָשָׁם תָּלוּי, וְחָזַר וְאָכַל אֶת הַשְּׁנִיָּה--מֵבִיא חַטָּאת.&nbsp; וְכֵן אִם אָכַל אַחֵר אֶת הַשְּׁנִיָּה--מֵבִיא הָאַחֵר אָשָׁם תָּלוּי, כְּמוֹ שֶׁאָמַרְנוּ.</p>

<p><b>ח,יג</b>&nbsp;&nbsp;[י] חֲתִכָּה שֶׁלְּחֵלֶב וַחֲתִכָּה שֶׁלְּחֵלֶב נוֹתָר, אָכַל אֶת אַחַת מֵהֶן וְאֵין יָדוּעַ אֵיזוֹ הִיא--מֵבִיא חַטָּאת עַל הַחֵלֶב, וְאָשָׁם תָּלוּי מִשּׁוֹם נוֹתָר.&nbsp; אָכַל אֶת הַשְּׁנִיָּה, בְּהֶעְלֵם שֵׁנִי--מֵבִיא שָׁלוֹשׁ חַטָּאוֹת; וְאִם הָיָה בָּהּ שׁוֹוֶה פְּרוּטָה, מֵבִיא אָשָׁם וַדַּאי מִשּׁוֹם מְעִילָה.</p>

<p><b>ח,יד</b>&nbsp;&nbsp;אָכַל אֶחָד אֶת אַחַת מִשְּׁתֵּיהֶן, וּבָא אַחֵר וְאָכַל אֶת הַשְּׁנִיָּה--זֶה מֵבִיא חַטָּאת וְאָשָׁם תָּלוּי, וְזֶה מֵבִיא חַטָּאת וְאָשָׁם תָּלוּי; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׁגָגוֹת פֵּרֶק ט</h2>

<p><b>ט,א</b>&nbsp;&nbsp;עַל חָמֵשׁ עֲבֵרוֹת, מְבִיאִין קָרְבַּן אָשָׁם, וְהוּא הַנִּקְרָא אָשָׁם וַדַּאי, שֶׁהֲרֵי אֵינוּ בָּא מִשּׁוֹם סָפֵק; וְאֵלּוּ הֶן:&nbsp; עַל שִׁפְחָה חֲרוּפָה, וְעַל הַגָּזֵל, וְעַל הַמְּעִילָה, וְעַל טֻמְאַת נָזִיר, וְעַל הַצָּרַעַת כְּשֶׁיִּטְהַר מִמֶּנָּה.</p>

<p><b>ט,ב</b>&nbsp;&nbsp;עַל שִׁפְחָה חֲרוּפָה כֵּיצַד:&nbsp; הַבָּא עַל שִׁפְחָה חֲרוּפָה, בֵּין בְּזָדוֹן בֵּין בִּשְׁגָגָה--מֵבִיא אָשָׁם.&nbsp; וְהוּא שֶׁתִּהְיֶה הַשִּׁפְחָה גְּדוֹלָה, מְזִידָה, וּבִרְצוֹנָהּ, וְתִהְיֶה בְּעוּלָה--כְּדֵי שֶׁתִּלְקֶה:&nbsp; שֶׁנֶּאֱמָר "בִּקֹּרֶת תִּהְיֶה .&nbsp;.&nbsp;. וְהֵבִיא אֶת-אֲשָׁמוֹ" (ויקרא יט,כ-כא), הִיא לוֹקָה וְהוּא מֵבִיא קָרְבָּן.&nbsp; [ב] מִפִּי הַשְּׁמוּעָה לָמְדוּ שֶׁבִּזְמָן שְׁהִיא חַיֶּבֶת מַלְקוּת, הוּא חַיָּב בְּקָרְבָּן; וּבִזְמָן שְׁהִיא פְּטוּרָה מִן הַמַּלְקוּת, הוּא פָּטוּר מִן הַקָּרְבָּן.&nbsp; [ג] בֶּן תֵּשַׁע שָׁנִים וְיוֹם אֶחָד שֶׁבָּא עַל שִׁפְחָה חֲרוּפָה--הִיא לוֹקָה, וְהוּא מֵבִיא קָרְבָּן; וְיֵרָאֶה לִי שְׁאֵינוּ מֵבִיא, עַד שֶׁיַּגְדִּיל וְיִהְיֶה בֶּן דַּעַת.</p>

<p><b>ט,ג</b>&nbsp;&nbsp;[ד] כְּבָר בֵּאַרְנוּ בְּהִלְכּוֹת בִּיאוֹת אֲסוּרוֹת, מַה הִיא הַשִּׁפְחָה הָאֲמוֹרָה בַּתּוֹרָה, וּשְׁאֵינָן חַיָּבִין עַד שֶׁיִּבְעֹל כְּדַרְכָּהּ וְיִגְמֹר.&nbsp; לְפִיכָּךְ אִם אָמְרוּ לוֹ שְׁנַיִם בָּעַלְתָּ שִׁפְחָה חֲרוּפָה, וְהוּא אוֹמֵר לֹא בָעַלְתִּי--נֶאֱמָן, וְאֵינוּ מֵבִיא קָרְבָּן עַל פִּיהֶם:&nbsp; שֶׁהֲרֵי הוּא יֵדַע אִם גָּמַר בִּיאָתוֹ, אוֹ לֹא גָמַר; וְזֶה שֶׁאָמַר לֹא בָעַלְתִּי, כְּלוֹמַר לֹא גָמַרְתִּי.</p>

<p><b>ט,ד</b>&nbsp;&nbsp;[ה] הַבָּא עַל הַשִּׁפְחָה בִּיאוֹת הַרְבֵּה, אֵינוּ חַיָּב אֵלָא אָשָׁם אֶחָד.&nbsp; כֵּיצַד:&nbsp; הַבָּא עַל הַשִּׁפְחָה בִּיאוֹת הַרְבֵּה בְּזָדוֹן, אוֹ שֶׁבָּא עָלֶיהָ בִּשְׁגָגָה, וְנוֹדַע לוֹ, וְחָזַר וּבָא עָלֶיהָ בִּשְׁגָגָה, וְנוֹדַע לוֹ, אַפִלּוּ מֵאָה פְּעָמִים בְּמֵאָה הֶעְלֵמוֹת--מַקְרִיב אָשָׁם אֶחָד, וּמִתְכַּפֵּר לוֹ עַל הַכֹּל:&nbsp; עַל הַזְּדוֹנוֹת שֶׁבָּהּ, וְעַל הַשְּׁגָגוֹת.&nbsp; בַּמֶּה דְּבָרִים אֲמוּרִים, בְּשִׁפְחָה אַחַת; אֲבָל הַבָּא עַל שְׁפָחוֹת הַרְבֵּה, אַפִלּוּ בְּהֶעְלֵם אֶחָד--חַיָּב אָשָׁם עַל כָּל שִׁפְחָה וְשִׁפְחָה.</p>

<p><b>ט,ה</b>&nbsp;&nbsp;[ו] בָּעַל שִׁפְחָה וְהִפְרִישׁ אֲשָׁמוֹ, וְחָזַר וּבָעַל בָּהּ אַחַר שֶׁהִפְרִישׁ אֲשָׁמוֹ--חַיָּב עַל כָּל אַחַת וְאַחַת:&nbsp; שֶׁהַהַפְרָשָׁה מְחַלֶּקֶת, וְנִמְצָא כְּמִי שֶׁהִקְרִיב וְאַחַר כָּךְ בָּעַל.</p>

<p><b>ט,ו</b>&nbsp;&nbsp;וְכֵן אִם בָּעַל חָמֵשׁ בְּעִילוֹת בְּהֶעְלֵם אֶחָד, בְּשִׁפְחָה אַחַת, וְנוֹדַע לוֹ עַל אַחַת מֵהֶן, וְהִפְרִישׁ אֲשָׁמוֹ, וְאַחַר כָּךְ נוֹדַע לוֹ עַל הַשְּׁנִיָּה--מַפְרִישׁ אָשָׁם אַחֵר:&nbsp; אַף עַל פִּי שֶׁבְּהֶעְלֵם אֶחָד הָיוּ כֻּלָּן, הוֹאִיל וְלֹא נוֹדַע לוֹ אֵלָא אַחַר שֶׁהִפְרִישׁ, נִמְצָא כְּבוֹעֵל אַחַר שֶׁהִפְרִישׁ, שֶׁדִּין הַשּׁוֹגֵג וְהַמֵּזִיד בַּשִּׁפְחָה אֶחָד הוּא.</p>

<p><b>ט,ז</b>&nbsp;&nbsp;עַל הַגָּזֵל כֵּיצַד:&nbsp; כָּל מִי שֶׁיֵּשׁ בְּיָדוֹ מִשּׁוֹוֶה פְּרוּטָה וָמַעְלָה מְמוֹן יִשְׂרְאֵלִי, בֵּין שֶׁגְּזָלוֹ, בֵּין שֶׁגְּנָבוֹ, בֵּין שֶׁהִפְקִיד אֶצְלוֹ, אוֹ הִלְוָהוּ, אוֹ מִשּׁוֹם שֻׁתָּפוּת, אוֹ מִשְּׁאָר דְּרָכִים, וְכָפַר בּוֹ וְנִשְׁבַּע לַשֶּׁקֶר, בֵּין בְּזָדוֹן בֵּין בִּשְׁגָגָה--הֲרֵי זֶה מֵבִיא אָשָׁם עַל חֶטְאוֹ, וְזֶה הוּא הַנִּקְרָא אֲשַׁם גְּזֵלוֹת.&nbsp; וּמְפֹרָשׁ בַּתּוֹרָה שְׁאֵין מִתְכַּפֵּר לוֹ בְּאָשָׁם זֶה, עַד שֶׁיָּשִׁיב הַמָּמוֹן שֶׁבְּיָדוֹ לִבְעָלָיו; אֲבָל הַחֹמֶשׁ, אֵינוּ מְעַכֵּב הַכַּפָּרָה.</p>

<p><b>ט,ח</b>&nbsp;&nbsp;כְּבָר בֵּאַרְנוּ בְּהִלְכּוֹת שְׁבוּעוֹת אֵימָתַי יִהְיֶה חַיָּב בִּשְׁבוּעָה זוֹ שֶׁמַּקְרִיב עָלֶיהָ אָשָׁם זֶה, וְאֵימָתַי יִהְיֶה פָּטוּר מִמֶּנָּה, וְעַל אֵיזוֹ דֶּרֶךְ יִתְחַיַּב אֲשָׁמוֹת רַבּוֹת כְּמִנְיַן חִיּוּב הַשְּׁבוּעוֹת, וְעַל אֵיזוֹ דֶּרֶךְ לֹא יִהְיֶה חַיָּב אֵלָא אָשָׁם אֶחָד.</p>

<p><b>ט,ט</b>&nbsp;&nbsp;[ח] עַל הַמְּעִילָה כֵּיצַד:&nbsp; כָּל הַנִּהְנֶה בְּשׁוֹוֶה פְּרוּטָה מִן הַהֶקְדֵּשׁ בִּשְׁגָגָה--מַחְזִיר מַה שֶׁנִּהְנָה, וְיוֹסִיף חֹמֶשׁ; וְיַקְרִיב אָשָׁם, וְיִתְכַּפַּר לוֹ.&nbsp; וּכְבָר בֵּאַרְנוּ בְּהִלְכּוֹת מְעִילָה שֶׁהַקָּרְבָּן וְהַקֶּרֶן מְעַכְּבִין הַכַּפָּרָה, וְאֵין הַחֹמֶשׁ מְעַכֵּב.</p>

<p><b>ט,י</b>&nbsp;&nbsp;[ט] הָאוֹכֵל מִדָּבָר שֶׁמּוֹעֲלִין בּוֹ, בַּחֲמִשָּׁה תַּמְחוּיִין בְּהֶעְלֵם אֶחָד--אַף עַל פִּי שְׁהוּא מִזֶּבַח אֶחָד--אִם יֵשׁ בְּכָל אֲכִילָה וַאֲכִילָה שׁוֹוֶה פְּרוּטָה, חַיָּב אָשָׁם עַל כָּל אֶחָד וְאֶחָד:&nbsp; שֶׁהַתַּמְחוּיִין מְחַלְּקִין בַּמְּעִילָה, וַהֲרֵי הֶן כְּמִינִין הַרְבֵּה--אַף עַל פִּי שְׁאֵין מְחַלְּקִין בְּחִיּוּב הַכְּרֵתוֹת.&nbsp; חֻמְרָה יְתֵרָה יֵשׁ בַּמְּעִילָה--שֶׁהֲרֵי עָשָׂה בָּהּ הַמְּהַנֶּה כַּנִּהְנֶה, וּמִצְטָרֶפֶת לִזְמָן מְרֻבֶּה, וְשָׁלִיחַ שֶׁעָשָׂה שְׁלִיחוּתוֹ חַיָּב הַמְּשַׁלֵּחַ:&nbsp; מַה שְׁאֵין דְּבָרִים אֵלּוּ בִּשְׁאָר הָאִסּוּרִין.</p>

<p><b>ט,יא</b>&nbsp;&nbsp;[י] כָּל הַמְּחֻיָּב אָשָׁם וַדַּאי--צָרִיךְ שֶׁיִּוָּדַע לוֹ חֶטְאוֹ תְּחִלָּה, וְאַחַר כָּךְ יַקְרִיב אֲשָׁמוֹ; אֲבָל אִם הִקְרִיבוֹ קֹדֶם שֶׁיִּוָּדַע לוֹ, וְנוֹדַע לוֹ אַחַר שֶׁהִקְרִיב--אֵינוּ עוֹלֶה לוֹ.&nbsp; וְכָל חֵטְא שֶׁחַיָּבִין עָלָיו אָשָׁם וַדַּאי--אֶחָד הַמֶּלֶךְ, אוֹ כּוֹהֵן מָשׁוּחַ, אוֹ שְׁאָר עַם הָאָרֶץ--שׁוֹוִין בּוֹ.</p>

<p><b>ט,יב</b>&nbsp;&nbsp;[יא] כָּל חֵטְא שֶׁחַיָּבִין עָלָיו אָשָׁם וַדַּאי--אִם נִסְתַּפַּק לוֹ אִם עָשָׂהוּ אוֹ לֹא עָשָׂהוּ, פָּטוּר מִכְּלוּם; לְפִיכָּךְ הַבָּא עַל יָדוֹ סְפֵק מְעִילָה--אֵינוּ חַיָּב כְּלוּם, כְּמוֹ שֶׁבֵּאַרְנוּ בִּמְעִילָה.</p>

<p><b>ט,יג</b>&nbsp;&nbsp;[יב] הָיְתָה לְפָנָיו חֲתִכָּה שֶׁלַּחֻלִּין וַחֲתִכָּה שֶׁלַּהֶקְדֵּשׁ, אָכַל אַחַת מֵהֶן, וְאֵין יָדוּעַ אֵיזוֹ הִיא--פָּטוּר.&nbsp; חָזַר וְאָכַל אֶת הַשְּׁנִיָּה, מֵבִיא אָשָׁם עַל מְעִילָתוֹ; אָכַל אַחֵר אֶת הַשְּׁנִיָּה, שְׁנֵיהֶן פְּטוּרִין.</p>

<p><b>ט,יד</b>&nbsp;&nbsp;[יג] חֲתִכָּה שֶׁלְּחֵלֶב וַחֲתִכָּה שֶׁלַּהֶקְדֵּשׁ, אָכַל אַחַת מֵהֶן--מֵבִיא אָשָׁם תָּלוּי מִשּׁוֹם חֵלֶב.&nbsp; אָכַל אֶת הַשְּׁנִיָּה--מֵבִיא חַטָּאת עַל הַחֵלֶב, וְאָשָׁם וַדַּאי שֶׁלִּמְעִילָה עַל הַהֶקְדֵּשׁ; בָּא אַחֵר וְאָכַל אֶת הַשְּׁנִיָּה, אַף הַשֵּׁנִי מֵבִיא אָשָׁם תָּלוּי.</p>

<p><b>ט,טו</b>&nbsp;&nbsp;חֲתִכָּה שֶׁלְּחֵלֶב וַחֲתִכָּה שֶׁלְּחֵלֶב הֶקְדֵּשׁ, אָכַל אַחַת מֵהֶן--מֵבִיא חַטָּאת.&nbsp; אָכַל אֶת הַשְּׁנִיָּה, אַחַר שֶׁנּוֹדַע לוֹ עַל הָרִאשׁוֹנָה--מֵבִיא שְׁתֵּי חַטָּאוֹת, וְאָשָׁם וַדַּאי עַל מְעִילָתוֹ; בָּא אַחֵר וְאָכַל אֶת הַשְּׁנִיָּה--זֶה מֵבִיא חַטָּאת וְזֶה מֵבִיא חַטָּאת, בִּלְבָד.</p>

<p><b>ט,טז</b>&nbsp;&nbsp;כְּבָר בֵּאַרְנוּ בְּהִלְכּוֹת מַאֲכָלוֹת אֲסוּרוֹת, מֵאֵיזֶה טַעַם נוֹסַף אִסּוּר הֶקְדֵּשׁ עַל אִסּוּר חֵלֶב, וְכָל כַּיּוֹצֶא בְּאֵלּוּ הָאִסּוּרִין.
<br>&nbsp;</p>

<h2>הִלְכּוֹת שְׁגָגוֹת פֵּרֶק י</h2>

<p><b>י,א</b>&nbsp;&nbsp;שִׁשָּׁה, מִצְוָתָן שֶׁיַּקְרִיבוּ קָרְבַּן עוֹלֶה וְיוֹרֵד; וְאֵלּוּ הֶן:&nbsp; הַמְּצֹרָע, וְהַיּוֹלֶדֶת, וְהַנִּשְׁבָּע שְׁבוּעַת הָעֵדוּת בֵּין בְּזָדוֹן בֵּין בִּשְׁגָגָה, וְהַנִּשְׁבָּע שְׁבוּעַת בִּטּוּי לַשֶּׁקֶר בִּשְׁגָגָה, וְהַטָּמֵא שֶׁאָכַל קֹדֶשׁ בִּשְׁגָגָה, וְהַטָּמֵא שֶׁנִּכְנַס לַמִּקְדָּשׁ בִּשְׁגָגָה.</p>

<p><b>י,ב</b>&nbsp;&nbsp;קָרְבַּן הַיּוֹלֶדֶת--אִם הָיְתָה עֲשִׁירָה--מְבִיאָה כֶּבֶשׂ בֶּן שְׁנָתוֹ לְעוֹלָה, וּבֶן יוֹנָה אוֹ תּוֹר לְחַטָּאת.&nbsp; וְאִם אֵין יָדָהּ מַשֶּׂגֶת--הֲרֵי קָרְבָּנָהּ יוֹרֵד, וּמְבִיאָה שְׁתֵּי תּוֹרִים אוֹ שְׁנֵי בְּנֵי יוֹנָה, אֶחָד עוֹלָה וְאֶחָד חַטָּאת; אַפִלּוּ הָיְתָה יָדָהּ מַשֶּׂגֶת לַשֶּׂה, וְאֵינָהּ מַשֶּׂגֶת לִנְסָכָיו--מְבִיאָה קָרְבַּן עָנִי.</p>

<p><b>י,ג</b>&nbsp;&nbsp;הַמְּצֹרָע כְּשֶׁיִּטְהַר--מֵבִיא שָׁלוֹשׁ בְּהֵמוֹת, מֵהֶן שְׁנֵי כְּבָשִׂים, אֶחָד עוֹלָה וְאֶחָד אָשָׁם, וְכִבְשָׂה לְחַטָּאת; אִם אֵין יָדוֹ מַשֶּׂגֶת--מֵבִיא שְׁתֵּי תּוֹרִים אוֹ שְׁנֵי בְּנֵי יוֹנָה, אֶחָד עוֹלָה וְאֶחָד חַטָּאת, וְכֶבֶשׂ לְאָשָׁם.</p>

<p><b>י,ד</b>&nbsp;&nbsp;עַל שְׁבוּעַת הָעֵדוּת, וְעַל שִׁגְגַת שְׁבוּעַת בִּטּוּי, וְעַל שִׁגְגַת טֻמְאַת מִקְדָּשׁ וְטֻמְאַת קֳדָשָׁיו--מֵבִיא כִּשְׂבָּה אוֹ שְׂעִירָה, כִּשְׁאָר הַחַטָּאוֹת הַקְּבוּעוֹת; וְאִם אֵין יָדוֹ מַשֶּׂגֶת--מֵבִיא שְׁתֵּי תּוֹרִים אוֹ שְׁנֵי בְּנֵי יוֹנָה, אֶחָד עוֹלָה וְאֶחָד חַטָּאת; וְאִם אֵין יָדוֹ מַשֶּׂגֶת לָעוֹף--מֵבִיא עֲשִׂירִית הָאֵיפָה סֹלֶת, וְהִיא הַקְּרוּיָה מִנְחַת חוֹטֶא, שֶׁכְּבָר נִתְפָּרְשׁוּ מַעֲשֶׂיהָ בְּהִלְכּוֹת מַעֲשֵׂה הַקָּרְבָּנוֹת.</p>

<p><b>י,ה</b>&nbsp;&nbsp;כָּל הַקָּרְבָּנוֹת הָאֵלּוּ מְפֹרָשִׁין בַּתּוֹרָה, וּמְפֹרָשׁ זֶה שֶׁחַיָּב לְהָבִיאָן:&nbsp; חוּץ מִטָּמֵא שֶׁנִּכְנַס לַמִּקְדָּשׁ אוֹ אָכַל קֹדֶשׁ--שֶׁכָּךְ כָּתוּב שָׁם, "וְנֶפֶשׁ כִּי-תֶחֱטָא, וְשָׁמְעָה קוֹל אָלָה .&nbsp;.&nbsp;. אוֹ נֶפֶשׁ, אֲשֶׁר תִּגַּע בְּכָל-דָּבָר טָמֵא .&nbsp;.&nbsp;. אוֹ נֶפֶשׁ כִּי תִשָּׁבַע לְבַטֵּא בִשְׂפָתַיִם .&nbsp;.&nbsp;. וְהָיָה כִי-יֶאְשַׁם, לְאַחַת מֵאֵלֶּה .&nbsp;.&nbsp;." (ויקרא ה,א-ה); וּמִפִּי הַשְּׁמוּעָה לָמְדוּ שֶׁזֶּה שֶׁחִיַּב כָּאן קָרְבָּן לַטָּמֵא--בְּשֶׁנִּטְמָא וְנִכְנַס לַמִּקְדָּשׁ אוֹ אָכַל קֹדֶשׁ, וְהוּא לֹא יָדַע.</p>

<p><b>י,ו</b>&nbsp;&nbsp;אַף עַל פִּי שֶׁהַדָּבָר מִפִּי הַקַּבָּלָה, הֲרֵי הוּא כִּמְפֹרָשׁ, שֶׁהֲרֵי בַּפֵּרוּשׁ חִיְּבָה תּוֹרָה כָּרֵת לַטָּמֵא שֶׁאָכַל קֹדֶשׁ, וְלַטָּמֵא שֶׁנִּכְנַס לַמִּקְדָּשׁ--בָּאוֹכֵל נֶאֱמָר "וְהַנֶּפֶשׁ אֲשֶׁר-תֹּאכַל בָּשָׂר, מִזֶּבַח הַשְּׁלָמִים אֲשֶׁר לַה', וְטֻמְאָתוֹ, עָלָיו--וְנִכְרְתָה" (ויקרא ז,כ), וּבַנִּכְנָס לַמִּקְדָּשׁ נֶאֱמָר "וְנִכְרְתָה הַנֶּפֶשׁ הַהִיא מִתּוֹךְ הַקָּהָל:&nbsp; כִּי אֶת-מִקְדַּשׁ ה' טִמֵּא" (במדבר יט,כ).&nbsp; וְכֵיוָן שֶׁחִיְּבָה תּוֹרָה כָּרֵת עַל טֻמְאַת מִקְדָּשׁ וּקְדָשָׁיו, פֵּרְשָׁה הַקָּרְבָּן שֶׁמְּבִיאִין עַל שִׁגְגָתָן.</p>

<p><b>י,ז</b>&nbsp;&nbsp;[ו] כָּל קָרְבָּנוֹת שֶׁהָאִשָּׁה חַיֶּבֶת, בַּעְלָהּ מֵבִיא עַל יָדֶיהָ:&nbsp; אִם הָיָה עָנִי, מְבִיאָה קָרְבַּן עָנִי; וְאִם הָיָה עָשִׁיר, מַקְרִיב עַל יָדָהּ קָרְבַּן עָשִׁיר.&nbsp; וּמֵבִיא אָדָם עַל יְדֵי בְּנוֹ וְעַל יְדֵי בִּתּוֹ וְעַל יְדֵי עַבְדוֹ וְשִׁפְחָתוֹ קָרְבַּן עָנִי, וּמַאֲכִילָן בַּזְּבָחִים.</p>

<p><b>י,ח</b>&nbsp;&nbsp;[ז] הַמֶּלֶךְ וְכוֹהֵן מָשִׁיחַ--מְבִיאִין קָרְבָּנָם עַל שְׁבוּעַת הָעֵדוּת, אוֹ עַל שְׁבוּעַת בִּטּוּי, אוֹ עַל טֻמְאַת מִקְדָּשׁ וּקְדָשָׁיו, כִּשְׁאָר הַהִדְיוֹטוֹת:&nbsp; שֶׁלֹּא חִלַּק הַכָּתוּב קָרְבַּן מֶלֶךְ מִקָּרְבַּן הִדְיוֹט מִקָּרְבַּן כּוֹהֵן מָשִׁיחַ, אֵלָא בַּמִּצְווֹת שֶׁחַיָּבִין עַל שִׁגְגָתָן חַטָּאת קְבוּעָה כְּמוֹ שֶׁבֵּאַרְנוּ; אֲבָל בְּקָרְבַּן עוֹלֶה וְיוֹרֵד, כֻּלָּן שׁוֹוִין.</p>

<p><b>י,ט</b>&nbsp;&nbsp;כְּבָר בֵּאַרְנוּ בְּהִלְכּוֹת שְׁבוּעוֹת, אֵימָתַי יִהְיֶה חַיָּב עַל שְׁבוּעַת הָעֵדוּת וְעַל שִׁגְגַת שְׁבוּעַת בִּטּוּי, וְאֵימָתַי יִהְיֶה פָּטוּר עֲלֵיהֶן, וְעַל אֵיזוֹ דֶּרֶךְ יִהְיֶה חַיָּב קָרְבָּנוֹת הַרְבֵּה כְּמִנְיַן הַשְּׁבוּעוֹת, וְעַל אֵיזוֹ דֶּרֶךְ לֹא יִהְיֶה חַיָּב אֵלָא קָרְבָּן אֶחָד.&nbsp; וּבְהִלְכּוֹת מְחֻסְּרֵי כַּפָּרָה, אֲבָאַר בְּאֵיזוֹ דֶּרֶךְ תִּתְחַיַּב הַיּוֹלֶדֶת וְהַמְּצֹרָע קָרְבָּנוֹת הַרְבֵּה, וּבְאֵיזוֹ דֶּרֶךְ יִתְחַיַּב כָּל אֶחָד מֵהֶן קָרְבָּן אֶחָד.</p>

<p><b>י,י</b>&nbsp;&nbsp;[ח] כָּל הַמֵּבִיא קָרְבָּן עַל הַזָּדוֹן כִּשְׁגָגָה--אִם הָיָה אָנוּס, פָּטוּר מִן הַקָּרְבָּן; וְאֵין צָרִיךְ לוֹמַר שְׁאָר עֲבֵרוֹת שְׁאֵינוּ חַיָּב חַטָּאת אֵלָא עַל שִׁגְגָתָן--שְׁאִם הָיָה אָנוּס, פָּטוּר.</p>

<p><b>י,יא</b>&nbsp;&nbsp;[ט] מִי שֶׁהִפְרִישׁ מָעוֹת לְכִשְׂבָּה שֶׁלְּחַטָּאתוֹ, וְצָרַךְ--הֲרֵי זֶה מֵבִיא שְׂעִירָה, וִיחַלַּל אוֹתָם הַמָּעוֹת עַל הַשְּׂעִירָה, וְיֵהָנֶה בָּהֶן.&nbsp; וְכֵן אִם הִפְרִישׁ לִשְׂעִירָה, וְלָקַח כִּשְׂבָּה--יֵהָנֶה בָּהֶן.&nbsp; [י] הִפְרִישׁ מָעוֹת לִבְהֵמָה, וְהִעְנִי--יִקַּח שְׁתֵּי תּוֹרִים אוֹ שְׁנֵי בְּנֵי יוֹנָה, וִיחַלַּל עֲלֵיהֶן אוֹתָן הַמָּעוֹת, וְיֵהָנֶה בָּהֶן.&nbsp; הִפְרִישׁ מָעוֹת לִבְנֵי יוֹנָה אוֹ לְתוֹרִים, וְהִעְנִי--יָבִיא עֲשִׂירִית הָאֵיפָה, וִיחַלַּל עָלֶיהָ אוֹתָן הַמָּעוֹת, וְיֵהָנֶה בָּהֶן.</p>

<p><b>י,יב</b>&nbsp;&nbsp;וְכֵן אִם הָיָה עָנִי, וְהִפְרִישׁ מָעוֹת לַעֲשִׂירִית הָאֵיפָה, וְהִעְשִׁיר--יוֹסִיף עֲלֵיהֶן, וְיָבִיא עוֹף; הִפְרִישׁ לְעוֹף, וְהִעְשִׁיר--יוֹסִיף עֲלֵיהֶן, וְיָבִיא כִּשְׂבָּה אוֹ שְׂעִירָה.&nbsp; אַפִלּוּ הָיָה מוֹרִישׁוֹ גּוֹסֵס--הֲרֵי זֶה עָנִי, עַד שֶׁיָּמוּת מוֹרִישׁוֹ וְיִירָשֶׁנּוּ.</p>

<p><b>י,יג</b>&nbsp;&nbsp;[יא] עָשִׁיר שֶׁהִפְרִישׁ כִּשְׂבָּה אוֹ שְׂעִירָה, וְנָפַל בָּהּ מוּם--אִם רָצָה, יָבִיא בְּדָמֶיהָ עוֹף; אֲבָל אִם הִפְרִישׁ עוֹף, וְנִפְסַל--לֹא יָבִיא בְּדָמָיו עֲשִׂירִית הָאֵיפָה, שְׁאֵין לָעוֹף פִּדְיוֹן.</p>

<p><b>י,יד</b>&nbsp;&nbsp;[יב] הִפְרִישׁ עֲשִׂירִית הָאֵיפָה, וְהִעְשִׁיר--עַד שֶׁלֹּא קָדְשָׁה בַּכְּלִי--הֲרֵי הִיא כְּכָל הַמְּנָחוֹת, וְתִפָּדֶה וְתֵאָכֵל; וּמִשֶּׁקָּדְשָׁה בַּכְּלִי--תַּעֲבֹר צוּרָתָהּ, וְתֵצֵא לְבֵית הַשְּׂרֵפָה.</p>

<p><b>י,טו</b>&nbsp;&nbsp;[יג] עָשִׁיר שֶׁהִפְרִישׁ קֵן לִמְכֹּר אוֹתָהּ, וְלִקַּח בְּדָמֶיהָ כִּשְׂבָּה אוֹ שְׂעִירָה, וְהִעְנִי--יָבִיא קֵן זוֹ, אַף עַל פִּי שְׁהִיא קְדֻשַּׁת דָּמִים שְׁהִיא נִדְחֵית.&nbsp; וְלָמָּה לֹא נִדְחֵית:&nbsp; מִפְּנֵי שֶׁהַדָּחוּי מֵעִיקָרוֹ, אֵינוּ דָּחוּי; וַהֲרֵי נִרְאֶה קֵן זֶה לוֹ עַתָּה.&nbsp; עָנִי שֶׁהִקְרִיב קָרְבַּן עָשִׁיר, יָצָא; וְעָשִׁיר שֶׁהִקְרִיב קָרְבַּן עָנִי, לֹא יָצָא.
<br>&nbsp;</p>

<h2>הִלְכּוֹת שְׁגָגוֹת פֵּרֶק יא</h2>

<p><b>יא,א</b>&nbsp;&nbsp;שִׁנּוּי יֵשׁ בְּשִׁגְגַת טֻמְאַת מִקְדָּשׁ וּקְדָשָׁיו, מַה שְׁאֵין כֵּן בִּשְׁאָר כְּרֵתוֹת:&nbsp; שֶׁכָּל הַכְּרֵתוֹת--כֵּיוָן שֶׁשָּׁגַג וְנוֹדַע לוֹ בַּסּוֹף שֶׁחָטָא--אַף עַל פִּי שֶׁלֹּא הָיְתָה לוֹ יְדִיעָה בַּתְּחִלָּה, הֲרֵי זֶה חַיָּב חַטָּאת; אֲבָל בְּטֻמְאַת מִקְדָּשׁ וּקְדָשָׁיו--אֵינוּ מֵבִיא קָרְבַּן עוֹלֶה וְיוֹרֵד, עַד שֶׁתִּהְיֶה לוֹ יְדִיעָה לַטֻּמְאָה וִידִיעָה לַקֹּדֶשׁ אוֹ לַמִּקְדָּשׁ בַּתְּחִלָּה, וִידִיעָה לַטֻּמְאָה וִידִיעָה לַקֹּדֶשׁ אוֹ לַמִּקְדָּשׁ בַּסּוֹף, וְהֶעְלֵם בִּנְתַּיִם.</p>

<p><b>יא,ב</b>&nbsp;&nbsp;כֵּיצַד:&nbsp; נִטְמָא וְנִכְנַס לַמִּקְדָּשׁ אוֹ אָכַל קֹדֶשׁ, וְאַחַר כָּךְ נוֹדַע לוֹ שֶׁנִּטְמָא וְשֶׁהָיָה טָמֵא בְּשָׁעָה שֶׁאָכַל אוֹ שֶׁנִּכְנַס, וְשֶׁקֹּדֶשׁ הָיָה זֶה שֶׁאֲכָלוֹ, אוֹ מִקְדָּשׁ הָיָה זֶה שֶׁנִּכְנַס לוֹ--הֲרֵי זֶה פָּטוּר מִקָּרְבָּן:&nbsp; עַד שֶׁיֵּדַע שֶׁנִּטְמָא וְשֶׁזֶּה קֹדֶשׁ וְשֶׁזֶּה מִקְדָּשׁ, קֹדֶם שֶׁיִּכָּנֵס אוֹ קֹדֶם שֶׁיֹּאכַל.</p>

<p><b>יא,ג</b>&nbsp;&nbsp;כֵּיצַד:&nbsp; נִטְמָא וְיָדַע שֶׁנִּטְמָא וְיָדַע שֶׁזֶּה קֹדֶשׁ וְשֶׁזֶּה מִקְדָּשׁ, וְאַחַר כָּךְ נֶעֶלְמָה מִמֶּנּוּ הַטֻּמְאָה וְשָׁכַח שֶׁנִּטְמָא, וְנִכְנַס לַמִּקְדָּשׁ אוֹ אָכַל קֹדֶשׁ, וְהוּא יוֹדֵעַ שֶׁזֶּה מִקְדָּשׁ וְשֶׁזֶּה קֹדֶשׁ, אוֹ שֶׁשָּׁגַג וְשָׁכַח שֶׁזֶּה מִקְדָּשׁ אוֹ שֶׁזֶּה בְּשַׂר קֹדֶשׁ, וְהוּא יוֹדֵעַ שְׁהוּא טָמֵא וְשֶׁנִּכְנַס אוֹ אָכַל, אוֹ שֶׁשָּׁגַג וְשָׁכַח שֶׁנִּטְמָא, וְשָׁכַח שֶׁזֶּה בְּשַׂר קֹדֶשׁ וְשֶׁזֶּה מִקְדָּשׁ וְנִכְנַס אוֹ אָכַל, וְאַחַר כָּךְ נוֹדְעוּ לוֹ דְּבָרִים שֶׁנִּתְעַלְּמוּ מִמֶּנּוּ--הֲרֵי זֶה מֵבִיא קָרְבַּן עוֹלֶה וְיוֹרֵד, בְּכָל צַד וְצַד מִשֵּׁשׁ מַחְלְקוֹת אֵלּוּ.</p>

<p><b>יא,ד</b>&nbsp;&nbsp;וּמְנַיִן שֶׁדִּין שִׁגְגַת טֻמְאַת מִקְדָּשׁ וּקְדָשָׁיו כָּךְ הוּא:&nbsp; שֶׁהֲרֵי בִּשְׁאָר שְׁגָגוֹת נֶאֱמָר "בַּעֲשֹׂתָהּ אַחַת מִמִּצְוֺת ה', אֲשֶׁר לֹא-תֵעָשֶׂינָה--וְאָשֵׁם.&nbsp; אוֹ הוֹדַע אֵלָיו, חַטָּאתוֹ" (ויקרא ד,כז-כח)--כֵּיוָן שֶׁיָּדַע בַּסּוֹף, אַף עַל פִּי שֶׁלֹּא יָדַע בַּתְּחִלָּה; וּבְטֻמְאַת מִקְדָּשׁ וּקְדָשָׁיו נֶאֱמָר "וְנֶעְלַם מִמֶּנּוּ, וְהוּא יָדַע וְאָשֵׁם" (ויקרא ה,ג; ויקרא ה,ד).&nbsp; מֵאַחַר שֶׁנֶּאֱמָר "וְנֶעְלַם מִמֶּנּוּ" מִכְּלָל שֶׁהָיְתָה שָׁם יְדִיעָה בַּתְּחִלָּה, וְנֶאֱמָר "וְהוּא יָדַע"--הַא לָמַדְתָּ שְׁהוּא צָרִיךְ יְדִיעָה בַּתְּחִלָּה, וִידִיעָה בַּסּוֹף, וְהֶעְלֵם בִּנְתַּיִם.</p>

<p><b>יא,ה</b>&nbsp;&nbsp;[ב] נִטְמָא וְיָדַע שֶׁנִּטְמָא אֲבָל לֹא יָדַע בְּאֵיזֶה אָב נִטְמָא, וְשָׁכַח שֶׁנִּטְמָא, וְאַחַר כָּךְ נִכְנַס לַמִּקְדָּשׁ אוֹ אָכַל קֹדֶשׁ, וְנוֹדַע לוֹ אַחַר שֶׁנִּכְנַס אוֹ אַחַר שֶׁאָכַל בְּאֵיזֶה אָב נִטְמָא--הֲרֵי זֶה חַיָּב בְּקָרְבָּן, אַף עַל פִּי שֶׁלֹּא יָדַע בַּתְּחִלָּה בְּאֵיזֶה אָב נִטְמָא:&nbsp; הוֹאִיל וְיָדַע שְׁהוּא טָמֵא, הֲרֵי הָיְתָה שָׁם יְדִיעַת טֻמְאָה בַּתְּחִלָּה.</p>

<p><b>יא,ו</b>&nbsp;&nbsp;אֲבָל אִם נֶעֶלְמָה מִמֶּנּוּ הִלְכּוֹת טֻמְאָה--כְּגוֹן שֶׁנִּטְמָא בְּכַעֲדָשָׁה מִן הַשֶּׁרֶץ, וְיָדַע שֶׁהַשֶּׁרֶץ מְטַמֵּא וְלֹא יָדַע בַּשֵּׁעוּר, וְשָׁכַח שֶׁנָּגַע בַּשֶּׁרֶץ כְּלָל וְנִכְנַס אוֹ אָכַל, וְאַחַר כָּךְ נוֹדַע לוֹ שֶׁנָּגַע בְּכַעֲדָשָׁה מִן הַשֶּׁרֶץ--הֲרֵי זֶה סְפֵק אִם חַיָּב בְּקָרְבָּן, אוֹ פָּטוּר.</p>

<p><b>יא,ז</b>&nbsp;&nbsp;וְכֵן מִי שֶׁלֹּא רָאָה הַמִּקְדָּשׁ מִיָּמָיו, וְלֹא הֵבִין מְקוֹמוֹ--אִם נִטְמָא וְיָדַע שֶׁנִּטְמָא, וְשָׁכַח שֶׁנִּטְמָא, וְנִכְנַס לַמִּקְדָּשׁ שֶׁלֹּא יָדַע בַּתְּחִלָּה שֶׁזֶּה הוּא מְקוֹמוֹ, שֶׁהֲרֵי לֹא רָאָהוּ מֵעוֹלָם, וְאַחַר כָּךְ זָכַר הַטֻּמְאָה, וְיָדַע שֶׁזֶּה מִקְדָּשׁ--הֲרֵי זֶה סְפֵק אִם יְדִיעָה שֶׁיֵּשׁ מִקְדָּשׁ בָּעוֹלָם יְדִיעָה, אוֹ עַד שֶׁיָּדַע מְקוֹמוֹ תְּחִלָּה.</p>

<p><b>יא,ח</b>&nbsp;&nbsp;יֵרָאֶה לִי שֶׁאֵלּוּ הַחַיָּבִין בְּקָרְבָּן מִסָּפֵק--אֵינָן מְבִיאִין קָרְבָּן, שֶׁמֶּא יַכְנִיסוּ חֻלִּין לָעֲזָרָה.&nbsp; וְאִם תֹּאמַר וַהֲלוֹא חַטַּאת הָעוֹף בָּאָה עַל הַסָּפֵק, וְאֵינָהּ נֶאֱכֶלֶת:&nbsp; מִפְּנֵי שֶׁהַמֵּבִיא אוֹתָהּ מְחֻסַּר כִּפּוּרִים, וְאָסוּר לֶאֱכֹל בַּקֳּדָשִׁים עַד שֶׁיָּבִיא כַּפָּרָתוֹ; אֲבָל מִי שְׁאֵינוּ מְחֻסַּר כִּפּוּרִים, אֵינוּ מֵבִיא קָרְבָּן מִסָּפֵק.</p>

<p><b>יא,ט</b>&nbsp;&nbsp;[ג] מִי שֶׁנִּטְמָא בָּעֲזָרָה--צָרִיךְ שֶׁיֵּדַע תְּחִלָּה שֶׁנִּטְמָא וְשֶׁזֶּה מִקְדָּשׁ, וְאִם נֶעְלַם מִמֶּנּוּ אַחֲרֵי כֵן שֶׁנִּטְמָא וַהֲרֵי הוּא זָכוּר שֶׁזֶּה מִקְדָּשׁ, אוֹ שֶׁנֶּעְלַם מִמֶּנּוּ שֶׁזֶּה מִקְדָּשׁ וְלֹא שָׁכַח שֶׁנִּטְמָא, אוֹ שֶׁנֶּעֶלְמוּ מִמֶּנּוּ זֶה וְזֶה--כְּשֶׁיִּוָּדַע לוֹ, יָבִיא קָרְבַּן עוֹלֶה וְיוֹרֵד:&nbsp; וְהוּא שֶׁיִּשְׁהֶה כַּשֵּׁעוּר, כְּמוֹ שֶׁבֵּאַרְנוּ בְּהִלְכּוֹת בִּיאַת הַמִּקְדָּשׁ.</p>

<p><b>יא,י</b>&nbsp;&nbsp;[ד] מִי שֶׁטִּמֵּא עַצְמוֹ בְּמֵזִיד, וְלֹא שִׁהָה כַּשֵּׁעוּר--הֲרֵי זֶה סְפֵק אִם שֵׁעוּר הִשְׁתַּחֲוָיָה לָאָנוּס בִּלְבָד, אוֹ אַף לַמֵּזִיד; וּלְפִיכָּךְ אִם נֶעְלַם מִמֶּנּוּ, וְיָצָא וְלֹא שִׁהָה--אֵינוּ מֵבִיא קָרְבָּן.&nbsp; וְכֵן אִם תָּלָה עַצְמוֹ בְּאַוֵּיר עֲזָרָה--הַדָּבָר סְפֵק אִם אַוֵּיר עֲזָרָה כַּעֲזָרָה, אוֹ אֵינוּ כַּעֲזָרָה.</p>

<p><b>יא,יא</b>&nbsp;&nbsp;[ה] מִי שֶׁנִּסְתַּפַּק לוֹ אִם נִכְנַס לַמִּקְדָּשׁ אוֹ אָכַל קֹדֶשׁ בְּטֻמְאָה אוֹ לָאו, אֵינוּ מֵבִיא אָשָׁם תָּלוּי--שְׁאֵין מְבִיאִין קָרְבָּן עַל לֹא הוֹדַע, אֵלָא בְּכָרֵת שֶׁחַיָּבִין עַל שִׁגְגָתוֹ חַטָּאת קְבוּעָה.</p>

<p><b>יא,יב</b>&nbsp;&nbsp;[ו] מִי שֶׁהָיוּ לְפָנָיו שְׁנֵי שָׁבִילִין, אֶחָד טָמֵא וְאֶחָד טָהוֹר--הָלַךְ בָּרִאשׁוֹן וְחָזַר וְהָלַךְ בַּשֵּׁנִי, וּבְעֵת שֶׁהָלַךְ בַּשֵּׁנִי שָׁכַח שֶׁהָלַךְ בָּרִאשׁוֹן, וְנֶעֶלְמָה מִמֶּנּוּ טֻמְאָה זוֹ, וְנִכְנַס לַמִּקְדָּשׁ אוֹ אָכַל קֹדֶשׁ--חַיָּב:&nbsp; אַף עַל פִּי שֶׁלֹּא הָיְתָה לוֹ בַּתְּחִלָּה יְדִיעָה גְּמוּרָה לַטֻּמְאָה, אֵלָא מִקְצַת יְדִיעָה--שֶׁהֲרֵי לֹא יָדַע שֶׁהָלַךְ בִּשְׁנֵי שָׁבִילִין, שֶׁבְּהִלּוּךְ שְׁנֵיהֶן יְהִי טָמֵא בַּוַּדַּאי; וְאַף עַל פִּי כֵן חַיָּב חַטָּאת--שֶׁמִּקְצַת יְדִיעָה, כְּכָל יְדִיעָה.</p>

<p><b>יא,יג</b>&nbsp;&nbsp;הָלַךְ בָּרִאשׁוֹן, וְנִכְנַס לַמִּקְדָּשׁ אוֹ אָכַל קֹדֶשׁ--פָּטוּר, מִפְּנֵי שְׁהוּא סְפֵק טָמֵא.&nbsp; [ז] הִזָּה שְׁלִישִׁי וּשְׁבִיעִי וְטָבַל, אַחַר שֶׁנִּכְנַס לַמִּקְדָּשׁ, וְהָלַךְ בַּשֵּׁנִי, וְחָזַר וְנִכְנַס לַמִּקְדָּשׁ--חַיָּב:&nbsp; שֶׁהֲרֵי נִכְנַס כִּשְׁהוּא טָמֵא לַמִּקְדָּשׁ בַּוַּדַּאי, אוֹ בְּפַעַם רִאשׁוֹנָה אוֹ בַּשְּׁנִיָּה; וְאַף עַל פִּי שֶׁכָּל יְדִיעָה מֵהֶן סְפֵק יְדִיעָה הִיא, שֶׁהֲרֵי כָּל שָׁבִיל מֵהֶן סָפֵק הוּא--כָּאן בְּטֻמְאַת מִקְדָּשׁ וּקְדָשָׁיו, עָשׂוּ סְפֵק יְדִיעָה כִּידִיעָה.</p>

<p><b>יא,יד</b>&nbsp;&nbsp;[ח] הָיָה טָמֵא, וְאָמְרוּ לוֹ שְׁנַיִם נִכְנַסְתָּ לַמִּקְדָּשׁ, וְהוּא אוֹמֵר לָהֶם לֹא נִכְנַסְתִּי--נֶאֱמָן, וְאֵינוּ מֵבִיא קָרְבָּן:&nbsp; שְׁאִם יִרְצֶה, יֹאמַר מֵזִיד הָיִיתִי.&nbsp; אָמְרוּ לוֹ שְׁנַיִם טָמֵא הָיִיתָ כְּשֶׁנִּכְנַסְתָּ לַמִּקְדָּשׁ, וּבְפָנֵינוּ נִטְמֵאתָ וְיָדַעְתָּ שֶׁאַתָּה טָמֵא--אַף עַל פִּי שֶׁהָיָה בֵּין טֻמְאָה זוֹ שֶׁמְּעִידִין בָּהּ וּבֵין כְּנִיסָתוֹ לַמִּקְדָּשׁ יָמִים רַבִּים, שֶׁאִפְשָׁר לוֹ שֶׁיֹּאמַר כְּבָר טָבַלְתִּי, הוֹאִיל וְהִכְחִישׁ אֶת הָעֵדִים וְאָמַר לֹא נִטְמֵאתִי מֵעוֹלָם, הֲרֵי אֵלּוּ נֶאֱמָנִים וּמֵבִיא קָרְבָּן עַל פִּיהֶם:&nbsp; אִם הֱבִיאוּהוּ שְׁנַיִם לִידֵי מִיתָה חֲמוּרָה, קַל וְחֹמֶר שֶׁיָּבִיאוּהוּ לִידֵי קָרְבָּן הַקַּל--שֶׁהֲרֵי הִכְחִישָׁן.</p>

<p><b>יא,טו</b>&nbsp;&nbsp;[ט] טֻמְאַת מִקְדָּשׁ וּקְדָשָׁיו--שֶׁהָיָה לָהּ יְדִיעָה בַּתְּחִלָּה, וְלֹא הָיָה לָהּ יְדִיעָה בַּסּוֹף--שָׂעִיר שֶׁלְּיוֹם הַכִּפּוּרִים הַנַּעֲשֶׂה בִּפְנִים וְיוֹם הַכִּפּוּרִים תּוֹלִין, עַד שֶׁיִּוָּדַע לוֹ וְיָבִיא קָרְבַּן עוֹלֶה וְיוֹרֵד.&nbsp; וּשְׁאֵין בָּהּ יְדִיעָה בַּתְּחִלָּה, אֲבָל יֵשׁ בָּהּ בַּסּוֹף--שָׂעִיר הַנַּעֲשֶׂה בַּחוּץ בְּיוֹם הַכִּפּוּרִים וְיוֹם הַכִּפּוּרִים מְכַפְּרִין.&nbsp; וְעַל שְׁאֵין בָּהּ יְדִיעָה, לֹא בַּתְּחִלָּה וְלֹא בַּסּוֹף--שְׂעִירֵי הָרְגָלִים וּשְׂעִירֵי רָאשֵׁי חֳדָשִׁים מְכַפְּרִין.</p>

<p><b>יא,טז</b>&nbsp;&nbsp;וְעַל זְדוֹן טֻמְאַת מִקְדָּשׁ וּקְדָשָׁיו--פַּר כּוֹהֵן גָּדוֹל שֶׁלְּיוֹם הַכִּפּוּרִים מְכַפֵּר, אִם הָיָה הַמֵּזִיד מִן הַכּוֹהֲנִים; וְאִם הָיָה מִיִּשְׂרָאֵל, דָּם שָׂעִיר הַנַּעֲשֶׂה בִּפְנִים וְיוֹם הַכִּפּוּרִים מְכַפֵּר--שֶׁנֶּאֱמָר "וְכִפֶּר עַל-הַקֹּדֶשׁ, מִטֻּמְאֹת בְּנֵי יִשְׂרָאֵל" (ויקרא טז,טז).
<br>&nbsp;</p>

<h2>הִלְכּוֹת שְׁגָגוֹת פֵּרֶק יב</h2>

<p><b>יב,א</b>&nbsp;&nbsp;כָּל דָּבָר שֶׁחַיָּבִין עַל שִׁגְגָתוֹ חַטָּאת קְבוּעָה--אִם שָׁגְגוּ בֵּית דִּין הַגָּדוֹל בַּהוֹרָאָה, וְהוֹרוּ לְהַתִּירוֹ, וְשָׁגְגוּ הָעָם בְּהוֹרָיָתָן, וְעָשׂוּ הָעָם וְהֶם סוֹמְכִין עַל הוֹרָיָתָן, וְאַחַר כָּךְ נוֹדַע לְבֵית דִּין שֶׁטָּעוּ--הֲרֵי בֵּית דִּין חַיָּבִין לְהָבִיא קָרְבַּן חַטָּאת עַל שִׁגְגָתָן בַּהוֹרָאָה, וְאַף עַל פִּי שֶׁלֹּא עָשׂוּ הֶן בְּעַצְמָן מַעֲשֵׂה:&nbsp; שְׁאֵין מַשְׁגִּיחִין עַל עֲשִׂיַּת בֵּית דִּין כְּלָל, בֵּין עָשׂוּ בֵּין לֹא עָשׂוּ--אֵלָא עַל הוֹרָיָתָן בִּלְבָד.&nbsp; וּשְׁאָר הָעָם פְּטוּרִין מִן הַקָּרְבָּן, וְאַף עַל פִּי שְׁהֶם הָעוֹשִׂין--מִפְּנֵי שֶׁתָּלוּ בְּבֵית דִּין.</p>

<p><b>יב,ב</b>&nbsp;&nbsp;וּמַה הוּא הַקָּרְבָּן שֶׁמְּבִיאִין עַל שְׁגָגָה זוֹ:&nbsp; אִם בַּעֲבוֹדָה זָרָה שָׁגְגוּ וְהוֹרוּ--מְבִיאִין פָּר לְעוֹלָה וְשָׂעִיר לְחַטָּאת, מִכָּל שֵׁבֶט וְשֵׁבֶט; וְקָרְבָּן זֶה הוּא הָאָמוּר בְּפָרָשַׁת שְׁלַח לְךָ, "וְהָיָה, אִם מֵעֵינֵי הָעֵדָה נֶעֶשְׂתָה לִשְׁגָגָה" (במדבר טו,כד)--מִפִּי הַשְּׁמוּעָה לָמְדוּ שֶׁבְּשִׁגְגַת עֲבוֹדָה זָרָה הוּא מְדַבֵּר.&nbsp; וְאִם בִּשְׁאָר כְּרֵתוֹת שֶׁחַיָּבִין עַל שִׁגְגָתָן חַטָּאת קְבוּעָה, שָׁגְגוּ וְהוֹרוּ--מֵבִיא כָּל שֵׁבֶט וְשֵׁבֶט פָּר חַטָּאת; וְזֶה הוּא הָאָמוּר בְּפָרָשַׁת וַיִּקְרָא "וְאִם כָּל-עֲדַת יִשְׂרָאֵל, יִשְׁגּוּ" (ויקרא ד,יג).</p>

<p><b>יב,ג</b>&nbsp;&nbsp;נִמְצֵאתָ לָמֵד, שְׁאִם שָׁגְגוּ בֵּית דִּין הַגָּדוֹל בַּהוֹרָיָה בַּעֲבוֹדָה זָרָה--מְבִיאִין כָּל הַקָּהָל שְׁנֵים עָשָׂר פָּרִים עוֹלוֹת, וּשְׁנֵים עָשָׂר שְׂעִירִים חַטָּאוֹת; וְהֶן הַנִּשְׂרָפוֹת, שֶׁהֲרֵי דָּמָם נִכְנָס לִפְנִים; וְהֶם הַנִּקְרָאִין שְׂעִירֵי עֲבוֹדָה זָרָה.&nbsp; וְאִם בִּשְׁאָר הַמִּצְווֹת שָׁגְגוּ, מְבִיאִין שְׁנֵים עָשָׂר פָּרִים חַטָּאוֹת; וְהֶן הַנִּשְׂרָפוֹת, מִפְּנֵי שֶׁדָּמָם נִכְנָס לִפְנִים.&nbsp; וְכָל פָּר מֵהֶן נִקְרָא פַּר הֶעְלֵם דָּבָר שֶׁלַּצִּבּוּר, שֶׁנֶּאֱמָר "וְהִקְרִיבוּ הַקָּהָל" (ויקרא ד,יד)--כָּל קָהָל וְקָהָל:&nbsp; וְכָל שֵׁבֶט וְשֵׁבֶט קָרוּי קָהָל, שֶׁנֶּאֱמָר "וַיַּעֲמֹד יְהוֹשָׁפָט, בִּקְהַל יְהוּדָה" (דברי הימים&nbsp;ב כ,ה).</p>

<p><b>יב,ד</b>&nbsp;&nbsp;בֵּין שֶׁעָשׂוּ כָּל יִשְׂרָאֵל שֶׁבְּאֶרֶץ יִשְׂרָאֵל, עַל פִּי בֵּית דִּין שֶׁהוֹרוּ, בֵּין שֶׁעָשׂוּ רֹב יִשְׂרָאֵל, אַף עַל פִּי שְׁהֶן מֵעוּט מִנְיַן הַשְּׁבָטִים, בֵּין שֶׁעָשׂוּ רֹב הַשְּׁבָטִים, אַף עַל פִּי שְׁהֶן מֵעוּט כָּל יִשְׂרָאֵל--מְבִיאִין כְּמִנְיָן כָּל הַשְּׁבָטִים פָּר לְכָל שֵׁבֶט, וּבַעֲבוֹדָה זָרָה פָּר וְשָׂעִיר לְכָל שֵׁבֶט:&nbsp; שֶׁאַף אֵלּוּ שֶׁלֹּא חָטְאוּ, מְבִיאִין עַל יְדֵי הַחוֹטְאִים.&nbsp; אַפִלּוּ עָשָׂה שֵׁבֶט אֶחָד בִּלְבָד, וְהוּא רֹב הַקָּהָל--הֲרֵי כָּל הַצִּבּוּר מְבִיאִין שְׁנֵים עָשָׂר פָּרִים, וּבַעֲבוֹדָה זָרָה שְׁנֵים עָשָׂר פָּרִים וּשְׁנֵים עָשָׂר שְׂעִירִים.</p>

<p><b>יב,ה</b>&nbsp;&nbsp;[ב] בֵּית דִּין שֶׁנִּסְתַּפַּק לָהֶן אִם שָׁגְגוּ בַּהוֹרָאָה, אוֹ לֹא שָׁגְגוּ--אֵינָן חַיָּבִין בְּאָשָׁם תָּלוּי, שֶׁנֶּאֱמָר "וְנוֹדְעָה, הַחַטָּאת .&nbsp;.&nbsp;." (ויקרא ד,יד):&nbsp; עַד שֶׁתִּוָּדַע וְאַחַר כָּךְ יִתְחַיְּבוּ בְּקָרְבָּן, כְּמוֹ שֶׁיִּתְבָּאַר.</p>

<p><b>יב,ו</b>&nbsp;&nbsp;בַּמֶּה דְּבָרִים אֲמוּרִים שֶׁבֵּית דִּין חַיָּבִין, וְאֵלּוּ הָעוֹשִׂים עַל פִּיהֶם פְּטוּרִין מִן הַקָּרְבָּן--בְּשֶׁהָיוּ הַמּוֹרִים בֵּית דִּין הַגָּדוֹל שֶׁלְּשִׁבְעִים וְאֶחָד, וְיִהְיֶה רֹאשׁ יְשִׁיבָה עִמָּהֶן בַּהוֹרָיָה, וְיִהְיוּ כֻּלָּן רְאוּיִין לַהוֹרָאָה, וְיִטְעוּ כֻּלָּן אוֹ רֻבָּן בְּדָבָר זֶה שֶׁהוֹרוּ בּוֹ, וְיוֹרוּ בַּפֵּרוּשׁ וְיֹאמְרוּ לָעָם מֻתָּרִין אַתֶּם לַעֲשׂוֹת; וְכֵן אֵלּוּ שֶׁשָּׁמְעוּ מִבֵּית דִּין, אִם אָמְרוּ לַאֲחֵרִים יֹאמְרוּ לָהֶם מֻתָּרִים אַתֶּם לַעֲשׂוֹת, וְיַעֲשׂוּ כָּל הַקָּהָל אוֹ רֻבּוֹ עַל פִּיהֶם, וְיִהְיוּ הָעוֹשִׂים שׁוֹגְגִים עַל פִּיהֶם וּמְדַמִּים שֶׁהַדָּבָר שֶׁהוֹרוּ בּוֹ כַּדָּת הוֹרוּ; וְיוֹרוּ לְבַטַּל מִקְצָת וּלְקַיַּם מִקְצָת, לֹא שֶׁיַּעַקְרוּ כָּל הַגּוּף; וּכְשֶׁיִּוָּדַע לָהֶם, יֵדְעוּ גּוּפוֹ שֶׁלַּדָּבָר שֶׁהוֹרוּ בּוֹ בִּשְׁגָגָה.</p>

<p><b>יב,ז</b>&nbsp;&nbsp;בְּכָל אֵלּוּ הַמְּאֹרָעִים--הוּא שֶׁיִּהְיוּ בֵּית דִּין חַיָּבִין בַּקָּרְבָּן, וְהָעוֹשֶׂה עַל פִּיהֶם פָּטוּר.&nbsp; אֲבָל אִם חָסֵר אֶחָד מִכָּל אֵלּוּ הַדְּרָכִים--הֲרֵי בֵּית דִּין, פְּטוּרִין מִן הַקָּרְבָּן; וְכָל מִי שֶׁשָּׁגַג וְעָשָׂה מַעֲשֶׂה, מֵבִיא חַטָּאת קְבוּעָה עַל שִׁגְגָתוֹ.
<br>&nbsp;</p>

<h2>הִלְכּוֹת שְׁגָגוֹת פֵּרֶק יג</h2>

<p><b>יג,א</b>&nbsp;&nbsp;כֵּיצַד אִם חָסֵר אֶחָד מִכָּל הַדְּרָכִים שֶׁבֵּאַרְנוּ, יִפָּטְרוּ בֵּית דִּין וְיִתְחַיְּבוּ הָעוֹשִׂים:&nbsp; הֲרֵי שֶׁהוֹרוּ בֵּית דִּין שֶׁלְּאֶחָד מִן הַשְּׁבָטִים לָהֶם שֶׁחֵלֶב הַקֵּבָה מֻתָּר, וְאָכְלוּ אוֹתוֹ אַנְשֵׁי מְקוֹמָן עַל פִּיהֶם--אוֹתוֹ בֵּית דִּין פְּטוּרִין, וְכָל מִי שֶׁאָכַל מֵבִיא חַטָּאת קְבוּעָה עַל שִׁגְגָתוֹ.</p>

<p><b>יג,ב</b>&nbsp;&nbsp;וְכֵן אִם הוֹרוּ בֵּית דִּין הַגָּדוֹל שֶׁדַּם הַלֵּב מֻתָּר, וְלֹא הָיָה רֹאשׁ יְשִׁיבָה עִמָּהֶן, אוֹ שֶׁהָיָה אֶחָד מֵהֶן אֵינוּ רָאוּי לִהְיוֹת מְמֻנֶּה בַּסַּנְהֶדְּרִין, כְּגוֹן שֶׁהָיָה גֵּר אוֹ מַמְזֵר אוֹ זָקֵן שֶׁלֹּא רָאָה בָּנִים וְכַיּוֹצֶא בָּהֶן, וְעָשׂוּ הָעָם עַל פִּיהֶם, וְאָכְלוּ דַּם הַלֵּב--הֲרֵי בֵּית דִּין פְּטוּרִין, וְכָל מִי שֶׁאָכַל מֵבִיא חַטָּאת קְבוּעָה עַל שִׁגְגָתוֹ.</p>

<p><b>יג,ג</b>&nbsp;&nbsp;וּמְנַיִן שְׁאֵין הַכָּתוּב מְדַבֵּר אֵלָא בְּבֵית דִּין הַגָּדוֹל, שֶׁנֶּאֱמָר "וְאִם כָּל-עֲדַת יִשְׂרָאֵל, יִשְׁגּוּ" (ויקרא ד,יג).&nbsp; וּמְנַיִן שֶׁעַד שֶׁיִּהְיוּ כֻּלָּן רְאוּיִין לַהוֹרָיָה:&nbsp; שֶׁנֶּאֱמָר "אִם מֵעֵינֵי הָעֵדָה" (במדבר טו,כד), עַד שֶׁיִּהְיוּ לָהֶם כְּעֵינַיִם; וּלְהַלָּן הוּא אוֹמֵר "וְשָׁפְטוּ, הָעֵדָה" (במדבר לה,כד)--מַה עֵדָה הָאֲמוּרָה בְּדִינֵי נְפָשׁוֹת, כֻּלָּן רְאוּיִין לַהוֹרָיָה, אַף עֵדָה הָאֲמוּרָה בִּשְׁגָגָה זוֹ, עַד שֶׁיִּהְיוּ כֻּלָּן רְאוּיִין לַהוֹרָיָה.</p>

<p><b>יג,ד</b>&nbsp;&nbsp;וְכֵן אִם הוֹרוּ וְיָדַע אֶחָד מֵהֶן שֶׁטָּעוּ, וְאָמַר לָהֶם טוֹעִים אַתֶּם, וְרַבּוּ עָלָיו הַמַּתִּירִים, וְהִתִּירוּ--הֲרֵי בֵּית דִּין פְּטוּרִין, וְכָל מִי שֶׁעָשָׂה עַל פִּיהֶם חַיָּב לְהָבִיא חַטָּאת קְבוּעָה עַל שִׁגְגָתוֹ:&nbsp; שֶׁנֶּאֱמָר "וְאִם כָּל-עֲדַת יִשְׂרָאֵל, יִשְׁגּוּ" (ויקרא ד,יג), עַד שֶׁיִּשְׁגוּ כָּל הַסַּנְהֶדְּרִין.</p>

<p><b>יג,ה</b>&nbsp;&nbsp;יָדַע אֶחָד מִן הַסַּנְהֶדְּרִין אוֹ מֵעוּטָן שֶׁטָּעוּ הַמַּתִּירִין, וְשָׁתְקוּ--הוֹאִיל וְהוֹרוּ וְלֹא הָיָה שָׁם חוֹלֵק, וּפָשְׁטָה הַהוֹרָאָה בְּרֹב הַקָּהָל--הֲרֵי בֵּית דִּין חַיָּבִין בַּקָּרְבָּן, וְכָל שֶׁעָשָׂה עַל פִּיהֶם פָּטוּר; וְאֵלּוּ שֶׁשָּׁתְקוּ--אִם עָשׂוּ עַל פִּי אֵלּוּ שֶׁהוֹרוּ--הֲרֵי אֵלּוּ חַיָּבִין, מִפְּנֵי שֶׁלֹּא תָלוּ בְּבֵית דִּין.</p>

<p><b>יג,ו</b>&nbsp;&nbsp;וְכֵן אִם נָשְׂאוּ וְנָתְנוּ בַּדָּבָר, וְאָמְרוּ דָּבָר זֶה מֻתָּר הוּא, וְלֹא הוֹרוּ לָעָם, וְלֹא אָמְרוּ לָהֶם מֻתָּרִין אַתֶּם לַעֲשׂוֹת, וְשָׁמַע הַשּׁוֹמֵעַ מֵהֶן בְּעֵת שֶׁגָּמְרוּ שֶׁהַדָּבָר מֻתָּר, וְהָלַךְ וְעָשָׂה כְּפִי מַה שֶׁשָּׁמַע--הֲרֵי כָּל הָעוֹשֶׂה חַיָּב חַטָּאת קְבוּעָה, וּבֵית דִּין פְּטוּרִין:&nbsp; שֶׁהֲרֵי לֹא הוֹרוּ לָהֶם בַּפֵּרוּשׁ לַעֲשׂוֹת.</p>

<p><b>יג,ז</b>&nbsp;&nbsp;וְכֵן אִם הוֹרוּ, וְעָשׂוּ מֵעוּט הַקָּהָל עַל פִּיהֶם, וְנוֹדְעָה הַשְּׁגָגָה--הֲרֵי בֵּית דִּין פְּטוּרִין; וְאֵלּוּ הַמֵּעוּט שֶׁעָשׂוּ חַיָּבִין, וְכָל אֶחָד וְאֶחָד מֵבִיא חַטָּאתוֹ.&nbsp; [ב] וְהַסַּנְהֶדְּרִין עַצְמָן שֶׁעָשׂוּ בְּהוֹרָאָתָן, אֵינָן מִצְטָרְפִין לְרֹב הַקָּהָל:&nbsp; עַד שֶׁיִּהְיוּ הָרֹב שֶׁעָשׂוּ, חוּץ מִן הַסַּנְהֶדְּרִין.</p>

<p><b>יג,ח</b>&nbsp;&nbsp;עָשׂוּ רֹב אַנְשֵׁי אֶרֶץ יִשְׂרָאֵל עַל פִּיהֶם, אַף עַל פִּי שֶׁאֵלּוּ הָעוֹשִׂים שֵׁבֶט אֶחָד, וְכֵן אִם עָשׂוּ רֹב הַשְּׁבָטִים, אַף עַל פִּי שְׁהֶן מֵעוּט הַקָּהָל--בֵּית דִּין חַיָּבִין, וְהָעוֹשִׂין פְּטוּרִין.</p>

<p><b>יג,ט</b>&nbsp;&nbsp;כֵּיצַד:&nbsp; הָיוּ יוֹשְׁבֵי אֶרֶץ יִשְׂרָאֵל שֵׁשׁ מֵאוֹת אֶלֶף וְאֶחָד, וְהָיוּ הָעוֹשִׂין בְּהוֹרָאַת בֵּית דִּין שְׁלוֹשׁ מֵאוֹת אֶלֶף וְאֶחָד, וַהֲרֵי כֻּלָּן בְּנֵי יְהוּדָה בִּלְבָד, אוֹ שֶׁהָיוּ הָעוֹשִׂים בְּנִי שִׁבְעָה שְׁבָטִים כֻּלָּן, אַף עַל פִּי שֶׁיֵּשׁ בָּהֶן מֵאָה אֶלֶף--הֲרֵי בֵּית דִּין חַיָּבִין, וְכָל הָעוֹשִׂים עַל פִּיהֶם פְּטוּרִין.&nbsp; וְאֵין מַשְׁגִּיחִין עַל יוֹשְׁבֵי חוּצָה לָאָרֶץ, שְׁאֵין קָרוּי קָהָל אֵלָא בְּנֵי אֶרֶץ יִשְׂרָאֵל; וְשֵׁבֶט מְנַשֶּׁה וְאֶפְרַיִם אֵינָן חֲשׁוּבִין בִּשְׁנֵי שְׁבָטִים לָעִנְיָן הַזֶּה, אֵלָא שְׁנֵיהֶם שֵׁבֶט אֶחָד.</p>

<p><b>יג,י</b>&nbsp;&nbsp;[ג] הָיוּ הָעוֹשִׂים מְרֻבִּין בְּשָׁעַת הַחֵטְא, וּמוּעָטִין בְּשָׁעַת יְדִיעָה, אוֹ מוּעָטִין בְּשָׁעַת הַחֵטְא, וּמְרֻבִּין בְּשָׁעַת יְדִיעָה--הַכֹּל הוֹלֵךְ אַחַר שָׁעַת הַמַּעֲשֶׂה.</p>

<p><b>יג,יא</b>&nbsp;&nbsp;[ד] הוֹרוּ בֵּית דִּין בְּחֵלֶב מִן הַחֲלָבִים שְׁהוּא מֻתָּר, וְאָכַל מֵעוּט הַקָּהָל עַל פִּיהֶם, וְנוֹדַע לָהֶם שֶׁחָטְאוּ וְחָזְרוּ בָּהֶן, וְאַחַר כָּךְ הוֹרוּ שֶׁעֲבוֹדָה זָרָה פְּלוֹנִית מֻתֶּרֶת, וְעָבַד אוֹתָהּ עֲבוֹדָה זָרָה מֵעוּט אַחֵר עַל פִּיהֶם, וּכְשֶׁיִּצְטָרְפוּ הָאוֹכְלִים לָעוֹבְדִים יִהְיוּ רֹב--הֲרֵי אֵלּוּ מִצְטָרְפִין, אַף עַל פִּי שֶׁהָיְתָה לָהֶן יְדִיעָה בִּנְתַּיִם.</p>

<p><b>יג,יב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַמּוֹרֶה בֵּית דִּין אֶחָד; אֲבָל אִם מֵת בֵּית דִּין שֶׁהוֹרָה תְּחִלָּה, וְעָמַד אַחֵר וְהוֹרָה--אֵין אֵלּוּ מִצְטָרְפִין לְאֵלּוּ:&nbsp; [ה] אַפִלּוּ הוֹרוּ שְׁנֵי בָּתֵּי הַדִּינִין בְּדָבָר אֶחָד, כְּגוֹן חֵלֶב וְחֵלֶב אוֹ דָּם וְדָם.</p>

<p><b>יג,יג</b>&nbsp;&nbsp;וְכֵן אִם לֹא הָיוּ הָעוֹשִׂים שׁוֹגְגִין עַל פִּי הַהוֹרָאָה--הֲרֵי בֵּית דִּין פְּטוּרִין, וְכָל הָעוֹשִׂים חַיָּבִין.&nbsp; כֵּיצַד:&nbsp; הוֹרוּ בֵּית דִּין לֶאֱכֹל חֵלֶב הַקֵּבָה כֻּלּוֹ, וְיָדַע אֶחָד מִן הַקָּהָל שֶׁטָּעוּ וְשֶׁחֵלֶב הַקֵּבָה אָסוּר, וְאָכְלוּ מִפְּנֵי הוֹרָיָתָן, שֶׁהָיָה עוֹלֶה עַל דַּעְתּוֹ שֶׁמִּצְוָה לִשְׁמֹעַ מִבֵּית דִּין, אַף עַל פִּי שְׁהֶם טוֹעִים--הֲרֵי זֶה הָאוֹכֵל חַיָּב חַטָּאת קְבוּעָה עַל אֲכִילָתוֹ, וְאֵינוּ מִצְטָרֵף לְמִנְיַן הַשּׁוֹגְגִים עַל פִּיהֶם.</p>

<p><b>יג,יד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה זֶה שֶׁיָּדַע שֶׁטָּעוּ חָכָם אוֹ תַּלְמִיד שֶׁהִגִּיעַ לַהוֹרָאָה; אֲבָל אִם הָיָה עַם הָאָרֶץ, הֲרֵי זֶה פָּטוּר--שְׁאֵין יְדִיעָתוֹ בְּאִסּוּר יְדִיעָה וַדָּאִית, וּמִצְטָרֵף לִכְלַל הַשּׁוֹגְגִים עַל פִּיהֶם.</p>

<p><b>יג,טו</b>&nbsp;&nbsp;וְכֵן אִם לֹא יָדַע שֶׁטָּעוּ, וְנִתְכַּוַּן לֶאֱכֹל שֻׁמָּן, וְאָכַל חֵלֶב הַקֵּבָה שֶׁהִתִּירוּהוּ, וְהוּא לֹא יָדַע שְׁהוּא חֵלֶב הַקֵּבָה--הֲרֵי זֶה חַיָּב:&nbsp; מִפְּנֵי שֶׁאֲכִילָתוֹ מִפְּנֵי שִׁגְגָתוֹ, לֹא מִפְּנֵי הַהוֹרָאָה; וְאֵינוּ מִצְטָרֵף לְמִנְיַן הַשּׁוֹגְגִים עַל פִּיהֶם--שֶׁנֶּאֱמָר "כִּי לְכָל-הָעָם, בִּשְׁגָגָה" (במדבר טו,כו), עַד שֶׁתִּהְיֶה שְׁגָגָה אַחַת לַכֹּל.</p>

<p><b>יג,טז</b>&nbsp;&nbsp;וְכֵן אִם תָּלָה בְּעַצְמוֹ, וְאָכַל חֵלֶב הַקֵּבָה שֶׁהוֹרוּ לְהַתִּירוֹ, לֹא מִפְּנֵי הוֹרָאָתָן, אֵלָא מִפְּנֵי שְׁהוּא מֻתָּר בְּדַעְתּוֹ--הֲרֵי זֶה חַיָּב חַטָּאת קְבוּעָה בִּפְנֵי עַצְמוֹ.&nbsp; זֶה הַכְּלָל:&nbsp; כָּל הַתּוֹלֶה בְּבֵית דִּין, פָּטוּר--וְהוּא, שֶׁיִּהְיוּ שָׁם כָּל הַדְּרָכִים שֶׁמָּנִינוּ; וְכָל הַחַיָּב בִּפְנֵי עַצְמוֹ, אֵינוּ מִצְטָרֵף לְרֹב הַשּׁוֹגְגִים.</p>

<p><b>יג,יז</b>&nbsp;&nbsp;[ו] הוֹרוּ בֵּית דִּין לְהַתִּיר הַדָּבָר הָאָסוּר בְּזָדוֹן, וְעָשׂוּ הַקָּהָל עַל פִּיהֶם בִּשְׁגָגָה--בֵּית דִּין פְּטוּרִין מִן הַקָּרְבָּן, מִפְּנֵי שְׁהֶן מְזִידִין; וְכָל אֶחָד מִן הָעוֹשִׂים עַל פִּיהֶם, חַיָּב קָרְבָּן בִּפְנֵי עַצְמוֹ, מִפְּנֵי שְׁהוּא שׁוֹגֵג.&nbsp; הוֹרוּ בֵּית דִּין בִּשְׁגָגָה, וְיָדְעוּ הַקָּהָל שֶׁטָּעוּ, וּשְׁאֵין רָאוּי לְקַבַּל מֵהֶן, וְאַף עַל פִּי כֵן עָשׂוּ הַקָּהָל עַל פִּיהֶם--אֵלּוּ וְאֵלּוּ פְּטוּרִין מִן הַקָּרְבָּן:&nbsp; בֵּית דִּין פְּטוּרִין, שֶׁהֲרֵי לֹא עָשׂוּ הַקָּהָל מִפְּנֵי הוֹרָיָתָן שֶׁהִטְעָת אוֹתָם; וְכָל הָעוֹשִׂים פְּטוּרִין מִן הַקָּרְבָּן, מִפְּנֵי שְׁהֶן מְזִידִין--שֶׁהֲרֵי יָדְעוּ שֶׁטָּעוּ, וּשְׁאֵין רָאוּי לַעֲשׂוֹת.
<br>&nbsp;</p>

<h2>הִלְכּוֹת שְׁגָגוֹת פֵּרֶק יד</h2>

<p><b>יד,א</b>&nbsp;&nbsp;בֵּית דִּין שֶׁשָּׁגְגוּ וְהוֹרוּ לַעְקֹר גּוּף מִגּוּפֵי תּוֹרָה, וְעָשׂוּ כָּל הָעָם עַל פִּיהֶם--בֵּית דִּין פְּטוּרִין, וְכָל אֶחָד וְאֶחָד מִן הָעוֹשִׂים חַיָּב בְּחַטָּאת קְבוּעָה:&nbsp; שֶׁנֶּאֱמָר "וְנֶעְלַם דָּבָר" (ויקרא ד,יג), וְלֹא כָּל הַגּוּף.&nbsp; [ב] לְעוֹלָם אֵין בֵּית דִּין חַיָּבִין עַד שֶׁיּוֹרוּ לְבַטַּל מִקְצָת וּלְקַיַּם מִקְצָת, בִּדְבָרִים שְׁאֵינָן מְפֹרָשִׁין מְבֹאָרִין בַּתּוֹרָה; וְאַחַר כָּךְ יִהְיוּ בֵּית דִּין חַיָּבִין בַּקָּרְבָּן, וְהָעוֹשִׂים עַל פִּיהֶם פְּטוּרִין.</p>

<p><b>יד,ב</b>&nbsp;&nbsp;כֵּיצַד:&nbsp; שָׁגְגוּ וְהוֹרוּ שֶׁמֻּתָּר לְהִשְׁתַּחֲווֹת לַעֲבוֹדָה זָרָה, אוֹ שֶׁמֻּתָּר לְהוֹצִיא מֵרְשׁוּת לִרְשׁוּת בַּשַּׁבָּת, אוֹ שֶׁמֻּתָּר לָבוֹא עַל שׁוֹמֶרֶת יוֹם כְּנֶגֶד יוֹם--הֲרֵי אֵלּוּ כְּמִי שֶׁאָמְרוּ אֵין שַׁבָּת בַּתּוֹרָה, אוֹ אֵין עֲבוֹדָה זָרָה בַּתּוֹרָה, אוֹ אֵין נִדָּה בַּתּוֹרָה:&nbsp; שֶׁעָקְרוּ כָּל הַגּוּף; וְאֵין זוֹ וְכַיּוֹצֶא בָּהּ שִׁגְגַת הוֹרָאָה, אֵלָא שִׁכְחָה.&nbsp; לְפִיכָּךְ פְּטוּרִין מִן הַקָּרְבָּן, וְכָל הָעוֹשֶׂה עַל פִּיהֶם חַיָּב חַטָּאת בִּפְנֵי עַצְמוֹ.</p>

<p><b>יד,ג</b>&nbsp;&nbsp;אֲבָל אִם טָעוּ וְהוֹרוּ וְאָמְרוּ הַמּוֹצִיא מֵרְשׁוּת לִרְשׁוּת הוּא שֶׁחַיָּב, שֶׁנֶּאֱמָר "אַל-יֵצֵא אִישׁ מִמְּקֹמוֹ" (שמות טז,כט), אֲבָל הַזּוֹרֵק אוֹ הַמּוֹשִׁיט, מֻתָּר, אוֹ שֶׁעָקְרוּ אָב מֵאֲבוֹת מְלָאכוֹת, וְהוֹרוּ שְׁאֵינוּ מְלָאכָה--הֲרֵי אֵלּוּ חַיָּבִין.</p>

<p><b>יד,ד</b>&nbsp;&nbsp;וְכֵן אִם טָעוּ וְאָמְרוּ הַמִּשְׁתַּחֲוֶה לַעֲבוֹדָה זָרָה בְּפִשּׁוּט יָדַיִם וְרַגְלַיִם הוּא הַחַיָּב, שֶׁנֶּאֱמָר "כִּי לֹא תִשְׁתַּחֲוֶה, לְאֵל אַחֵר" (שמות לד,יד), אֲבָל הַכּוֹרֵעַ עַל הָאָרֶץ וְלֹא פָשַׁט יָדָיו וְרַגְלָיו, הֲרֵי הוּא מֻתָּר--הֲרֵי אֵלּוּ חַיָּבִין.</p>

<p><b>יד,ה</b>&nbsp;&nbsp;וְכֵן אִם טָעוּ וְאָמְרוּ הַבָּא עַל שׁוֹמֶרֶת יוֹם כְּנֶגֶד יוֹם שֶׁרָאָת דָּם בַּיּוֹם הוּא הַחַיָּב, שֶׁנֶּאֱמָר "כָּל-יְמֵי זוֹבָהּ" (ויקרא טו,כו), אֲבָל אִם רָאָת בַּלַּיְלָה, מֻתָּר לָבוֹא עָלֶיהָ, וְכֵן אִם הוֹרוּ שֶׁמִּי שֶׁפֵּרְסָה אִשְׁתּוֹ נִדָּה בְּשָׁעַת תַּשְׁמִישׁ, מֻתָּר לוֹ לִפְרֹשׁ מִמֶּנָּה לְשָׁעָתוֹ כִּשְׁהוּא מִתְקַשֶּׁה--הֲרֵי אֵלּוּ חַיָּבִין.</p>

<p><b>יד,ו</b>&nbsp;&nbsp;וְכֵן אִם טָעוּ וְאָמְרוּ שֶׁהָאוֹכֵל דָּם שֶׁיָּצָא בְּשָׁעַת שְׁחִיטָה, הוּא הַחַיָּב, אֲבָל הָאוֹכֵל דַּם הַלֵּב, מֻתָּר--הֲרֵי אֵלּוּ חַיָּבִין.&nbsp; וְכֵן כָּל כַּיּוֹצֶא בִּטְעִיּוֹת אֵלּוּ, אִם הוֹרוּ בָּהֶן וְעָשׂוּ רֹב הַקָּהָל עַל פִּיהֶן--בֵּית דִּין מְבִיאִין קָרְבָּן עַל שִׁגְגָתָן, וְכָל הָעוֹשִׂין עַל פִּיהֶן פְּטוּרִין.</p>

<p><b>יד,ז</b>&nbsp;&nbsp;[ג] הוֹרוּ בֵּית דִּין שֶׁיָּצָא הַשַּׁבָּת לְפִי שֶׁנִּתְכַּסֵּית הַחַמָּה, וְדִמּוּ שֶׁשָּׁקְעָה, וְלַסּוֹף זָרְחָה הַחַמָּה--אֵין זוֹ הוֹרָיָה, אֵלָא טְעוּת; וְכָל שֶׁעָשָׂה מְלָאכָה חַיָּב, אֲבָל בֵּית דִּין פְּטוּרִין.&nbsp; וְכֵן אִם הִתִּירוּ אֵשֶׁת אִישׁ לְהִנָּשֵׂא לְפִי שֶׁהֵעִידוּ בִּפְנֵיהֶם שֶׁמֵּת בַּעְלָהּ, וְאַחַר כָּךְ בָּא בַּעְלָהּ--אֵין זוֹ הוֹרָיָה, אֵלָא טְעוּת; וְהָאִשָּׁה וּבַעְלָהּ הָאַחֲרוֹן, חַיָּבִין חַטָּאת עַל שִׁגְגָתָן.&nbsp; וְכֵן כָּל כַּיּוֹצֶא בְּזֶה.</p>

<p><b>יד,ח</b>&nbsp;&nbsp;[ד] בֵּית דִּין שֶׁהוֹרוּ בִּשְׁגָגָה, וְשָׁכְחוּ עַצְמוֹ שֶׁלַּחֵטְא שֶׁהוֹרוּ בּוֹ--אַף עַל פִּי שְׁהֶן יוֹדְעִין בַּוַּדַּאי שֶׁחָטְאוּ בִּשְׁגָגָה, וְאַף עַל פִּי שֶׁהָעָם מוֹדִיעִין אוֹתָן וְאוֹמְרִין לָהֶן בְּכָּךְ וְכָּךְ הוֹרֵיתֶם לָנוּ--הֶם פְּטוּרִין, וְהָעוֹשִׂים עַל פִּיהֶם חַיָּבִין בִּפְנֵי עַצְמָן:&nbsp; שֶׁנֶּאֱמָר "וְנוֹדְעָה, הַחַטָּאת, אֲשֶׁר חָטְאוּ, עָלֶיהָ" (ויקרא ד,יד), לֹא שֶׁיֵּדְעוּ הַחוֹטְאִים.</p>

<p><b>יד,ט</b>&nbsp;&nbsp;כֵּיצַד:&nbsp; שָׁגְגוּ וְהִתִּירוּ חֵלֶב הַקֵּבָה, וְאָכְלוּ אוֹתוֹ רֹב הָעָם, וְאַחַר שֶׁיָּדְעוּ שֶׁשָּׁגְגוּ בַּהוֹרָאָה וְשֶׁהִתִּירוּ דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת קְבוּעָה, נִסְתַּפַּק לָהֶם אִם מִקְצַת הַחֲלָבִים הִתִּירוּ אוֹ מִקְצַת הַדָּמִים הִתִּירוּ--הֲרֵי אֵלּוּ פְּטוּרִין, וְכָל מִי שֶׁאָכַל מֵבִיא חַטָּאת קְבוּעָה.</p>

<p><b>יד,י</b>&nbsp;&nbsp;[ה] בֵּית דִּין שֶׁהוֹרוּ בִּשְׁגָגָה, וְנוֹדְעָה לָהֶם שִׁגְגָתָן--בֵּין שֶׁהֵבִיאוּ כַּפָּרָתָן, בֵּין שֶׁלֹּא הֵבִיאוּ--כָּל הָעוֹשֶׂה כְּפִי הוֹרָיָתָן שֶׁפָּשְׁטָה בְּרֹב הַצִּבּוּר מֵאַחַר שֶׁיָּדְעוּ, הֲרֵי זֶה מֵבִיא אָשָׁם תָּלוּי:&nbsp; הוֹאִיל וְהָיָה לוֹ לִשְׁאֹל בְּכָל עֵת עַל דְּבָרִים שֶׁנִּתְחַדְּשׁוּ בְּבֵית דִּין, וְלֹא שָׁאַל--הֲרֵי זֶה כְּמִי שֶׁנִּסְתַּפַּק לוֹ אִם חָטָא אוֹ לֹא חָטָא.</p>

<p><b>יד,יא</b>&nbsp;&nbsp;בַּמֶּה דְּבָרִים אֲמוּרִים, בְּמִי שְׁהוּא עִם בֵּית דִּין בַּמְּדִינָה; אֲבָל מִי שֶׁרָאָה הַהוֹרָאָה, וְהָלַךְ לִמְדִינָה אַחֶרֶת--אַף עַל פִּי שֶׁעָשָׂה אַחַר שֶׁיָּדְעוּ, פָּטוּר:&nbsp; מִפְּנֵי שֶׁתָּלָה בָּהֶן, וַהֲרֵי אֵי אִפְשָׁר לוֹ לִשְׁאֹל.&nbsp; וְלֹא עוֹד, אֵלָא הַנִּבְהָל לָצֵאת--אַף עַל פִּי שֶׁעֲדַיִן לֹא יָצָא לַדֶּרֶךְ, וְעָשָׂה עַל פִּיהֶם מֵאַחַר שֶׁיָּדְעוּ--הֲרֵי זֶה פָּטוּר.
<br>&nbsp;</p>

<h2>הִלְכּוֹת שְׁגָגוֹת פֵּרֶק טו</h2>

<p><b>טו,א</b>&nbsp;&nbsp;כְּבָר בֵּאַרְנוּ שֶׁכָּל שְׁגָגָה שֶׁהַהִדְיוֹט מֵבִיא עָלֶיהָ חַטָּאתוֹ הַקְּבוּעָה, כִּשְׂבָּה אוֹ שְׂעִירָה--אִם שָׁגַג בָּהּ הַנָּשִׂיא, מֵבִיא שָׂעִיר; וְאִם שָׁגַג בָּהּ כּוֹהֵן מָשִׂיחַ, מֵבִיא פָּר.</p>

<p><b>טו,ב</b>&nbsp;&nbsp;בַּמֶּה דְּבָרִים אֲמוּרִים שֶׁכּוֹהֵן מָשִׁיחַ מֵבִיא קָרְבָּן עַל שִׁגְגָתוֹ, בְּשֶׁטָּעָה בְּהוֹרָאַת עַצְמוֹ וְעָשָׂה מַעֲשֶׂה בְּשִׁגְגַת הוֹרָאָתוֹ לְבַדָּהּ--וְהוּא, שֶׁיִּהְיֶה חָכָם מֻפְלָא, שֶׁנֶּאֱמָר "אִם הַכֹּהֵן הַמָּשִׁיחַ יֶחֱטָא, לְאַשְׁמַת הָעָם .&nbsp;.&nbsp;." (ויקרא ד,ג), הֲרֵי מָשִׁיחַ כַּצִּבּוּר:&nbsp; מַה הַצִּבּוּר שְׁהֶן בֵּית דִּין, אֵינָן חַיָּבִין בַּקָּרְבָּן עַד שֶׁיִּהְיוּ חֲכָמִים רְאוּיִין לַהוֹרָאָה, וְיִטְעוּ בַּהוֹרָאָה, וְיַעֲשׂוּ הָעוֹשִׂים עַל פִּיהֶם, וְיוֹרוּ לְבַטַּל מִקְצָת וּלְקַיַּם מִקְצָת--כָּךְ הַמָּשִׁיחַ, בְּכָל הַדְּרָכִים הָאֵלּוּ.</p>

<p><b>טו,ג</b>&nbsp;&nbsp;[ב] כֵּיצַד:&nbsp; כּוֹהֵן מָשִׁיחַ שֶׁטָּעָה בַּהוֹרָאָה לְעַצְמוֹ, וְדִמָּה שֶׁהַזּוֹרֵק מֵרְשׁוּת לִרְשׁוּת בַּשַּׁבָּת מֻתָּר, וְזָרַק מֵרְשׁוּת לִרְשׁוּת, וְהוּא תּוֹלֶה בְּהוֹרָאָתוֹ לְעַצְמוֹ--כְּשֶׁיִּוָּדַע לוֹ חֶטְאוֹ, יָבִיא פָּר לְחַטָּאת.</p>

<p><b>טו,ד</b>&nbsp;&nbsp;אֲבָל אִם לֹא תָלָה בְּהוֹרָאָתוֹ, אֵלָא שָׁגַג וְזָרַק בִּשְׁגָגָה, אוֹ שֶׁתָּלָה בְּהוֹרָאָתוֹ, וְלֹא הָיָה חָכָם מֻפְלָא, אוֹ שֶׁעָקַר כָּל הַגּוּף בְּהוֹרָאָתוֹ לְעַצְמוֹ, אוֹ שֶׁשָּׁגַג בַּהוֹרָאָה לְבַטַּל מִקְצָת וְלֹא עָשָׂה וְהוּא סוֹמֵךְ עַל הוֹרָיָתוֹ, אֵלָא עָשָׂה בִּשְׁגָגָה אַחֶרֶת, אוֹ שֶׁהָיָה מֵזִיד בַּהוֹרָאָה וְשָׁגַג בַּמַּעֲשֶׂה--הֲרֵי זֶה פָּטוּר מִקָּרְבָּן כְּלָל:&nbsp; שֶׁדִּינוֹ לְהוֹרָאַת עַצְמוֹ, כְּדִין הַקָּהָל לְהוֹרָאַת בֵּית דִּין לְכָל דָּבָר.</p>

<p><b>טו,ה</b>&nbsp;&nbsp;הוֹרָה לְעַצְמוֹ, וְשָׁכַח מֵאֵיזֶה טַעַם הוֹרָה, וּבְשָׁעַת מַעֲשֶׂה אָמַר הֲרֵינִי עוֹשֶׂה, עַל דַּעַת הוֹרָאָתִי--הֲרֵי זֶה מֵבִיא פַּר חַטָּאתוֹ.</p>

<p><b>טו,ו</b>&nbsp;&nbsp;[ג] הוֹרָה לְעַצְמוֹ לְבַטַּל מִקְצָת וּלְקַיַּם מִקְצָת בַּעֲבוֹדָה זָרָה, וְעָשָׂה כְּפִי הוֹרָאָתוֹ--הֲרֵי זֶה מֵבִיא שְׂעִירָה כְּהִדְיוֹט:&nbsp; וְהוּא, שֶׁיִּשְׁגֹג בַּהוֹרָאָה כְּמוֹ שֶׁבֵּאַרְנוּ--שְׁאֵין הַמָּשִׁיחַ חַיָּב קָרְבָּן אֵלָא בְּהֶעְלֵם דָּבָר בַּהוֹרָאָה, עִם שִׁגְגַת הַמַּעֲשֶׂה כַּצִּבּוּר; אֲבָל אִם שָׁגַג בְּמַעֲשֶׂה בִּלְבָד בְּלֹא הוֹרָאָה--בֵּין בַּעֲבוֹדָה זָרָה, בֵּין בִּשְׁאָר מִצְווֹת--אֵינוּ מֵבִיא קָרְבָּן כְּלָל.</p>

<p><b>טו,ז</b>&nbsp;&nbsp;[ד] הוֹרָה הַכּוֹהֵן הַמָּשִׁיחַ עִם בֵּית דִּין, וְשָׁגַג הוּא וְהֶם בַּהוֹרָאָה--אַף עַל פִּי שֶׁעָשָׂה עַל פִּי הַהוֹרָאָה הַזֹּאת שֶׁטָּעוּ בָּהּ, הוֹאִיל וְלֹא סָמַךְ בְּשָׁעַת מַעֲשֶׂה עַל הוֹרָאָתוֹ לְבַדָּהּ, אֵלָא עַל הוֹרָאָתוֹ, עִם הוֹרָאַת בֵּית דִּין--הֲרֵי זֶה פָּטוּר.&nbsp; וְאֵינוּ צָרִיךְ כַּפָּרָה בִּפְנֵי עַצְמוֹ; אֵלָא אִם הָיוּ בֵּית דִּין מְבִיאִין קָרְבָּן, מִתְכַּפֵּר לוֹ בִּכְלַל הַצִּבּוּר.&nbsp; וְאִם הָיוּ הָעוֹשִׂין הֶם הַמְּבִיאִין קָרְבָּן--אֵינוּ מֵבִיא קָרְבָּן, שֶׁהֲרֵי אֵינוּ צָרִיךְ כַּפָּרָה בִּפְנֵי עַצְמוֹ.&nbsp; [ה] הוֹרָה עִם בֵּית דִּין בִּשְׁגָגָה, וְשָׁגְגוּ הֶם בְּדָם וְהוּא בְּחֵלֶב--אֵינוּ מִתְכַּפֵּר לוֹ עִם הַצִּבּוּר, אֵלָא מֵבִיא פָּר לְעַצְמוֹ.</p>

<p><b>טו,ח</b>&nbsp;&nbsp;[ו] כּוֹהֵן מָשִׁיחַ שֶׁנִּסְתַּפַּק לוֹ אִם שָׁגַג שְׁגָגָה זוֹ שְׁהִיא שִׁגְגַת הוֹרָאָה עִם הַמַּעֲשֶׂה, אוֹ לֹא שָׁגַג אוֹתָהּ--אֵינוּ מֵבִיא אָשָׁם תָּלוּי, מִפְּנֵי שְׁהוּא בָּהּ כַּצִּבּוּר שְׁאֵינָן מְבִיאִין אָשָׁם תָּלוּי עַל לֹא הוֹדַע שֶׁלְּשִׁגְגַת הוֹרָאָה.&nbsp; אֲבָל הַנָּשִׂיא--אִם נִסְתַּפַּק לוֹ אִם חָטָא אוֹ לֹא חָטָא--מֵבִיא אָשָׁם תָּלוּי כִּשְׁאָר הַהִדְיוֹטוֹת, מִפְּנֵי שְׁאֵין שִׁגְגָתוֹ תְּלוּיָה בַּהוֹרָאָה.</p>

<p><b>טו,ט</b>&nbsp;&nbsp;אֵיזֶה הוּא נָשִׂיא הָאָמוּר בַּתּוֹרָה:&nbsp; זֶה מֶלֶךְ שְׁאֵין עָלָיו רְשׁוּת לְאָדָם מִיִּשְׂרָאֵל, וְאֵין לְמַעְלָה מִמֶּנּוּ בְּמַלְכוּתוֹ, אֵלָא ה' אֱלֹהָיו--בֵּין שֶׁהָיָה מִבֵּית דָּוִיד, אוֹ מִשְּׁאָר שִׁבְטֵי יִשְׂרָאֵל.&nbsp; וְאִם הָיוּ מְלָכִים רַבִּים, וְאֵין אֶחָד מֵהֶן עוֹבֵד חֲבֵרוֹ--כָּל אֶחָד וְאֶחָד מֵהֶן מֵבִיא שָׂעִיר עַל שִׁגְגָתוֹ.</p>

<p><b>טו,י</b>&nbsp;&nbsp;וְאֵיזֶה הוּא כּוֹהֵן מָשִׁיחַ--זֶה כּוֹהֵן גָּדוֹל שֶׁנִּמְשַׁח בְּשֶׁמֶן הַמִּשְׁחָה, לֹא הַמְּרֻבֶּה בִּבְגָדִים.&nbsp; [ז] כּוֹהֵן גָּדוֹל שֶׁנִּמְשַׁח בְּשֶׁמֶן הַמִּשְׁחָה, וְעָבַר מֵעֲבוֹדָתוֹ מִפְּנֵי מוּם אוֹ זִקְנָה וְכַיּוֹצֶא בָּהֶן, וְחָטָא בִּשְׁגָגָה זוֹ--מֵבִיא פָּר עַל שִׁגְגָתוֹ:&nbsp; לְפִי שְׁאֵין בֵּין כּוֹהֵן מָשִׁיחַ הַמְּשַׁמֵּשׁ לְכוֹהֵן מָשִׁיחַ שֶׁעָבַר, אֵלָא פַּר יוֹם הַכִּפּוּרִים וַעֲשִׂירִית הָאֵיפָה שֶׁלְּכָל יוֹם--שְׁאֵין מַקְרִיב אוֹתָן, אֵלָא כּוֹהֵן הַמְּשַׁמֵּשׁ בִּכְהֻנָּה גְּדוֹלָה; אֲבָל פָּר הַבָּא עַל כָּל הַמִּצְווֹת, שׁוֹוִים הֶם בּוֹ.</p>

<p><b>טו,יא</b>&nbsp;&nbsp;[ח] נָשִׂיא שֶׁעָשָׂה עִם הַצִּבּוּר בְּהוֹרָאַת בֵּית דִּין, הֲרֵי זֶה מִתְכַּפֵּר לוֹ בִּכְלַל הָעָם:&nbsp; שְׁאִם הָיוּ בֵּית דִּין הֶם שֶׁהִקְרִיבוּ עַל שִׁגְגָתָן, כָּל הָעָם וְהַמֶּלֶךְ פְּטוּרִין מִן הַקָּרְבָּן כְּמוֹ שֶׁבֵּאַרְנוּ; וְאִם הָיוּ הָעוֹשִׂים עַל פִּי בֵּית דִּין הֶם שֶׁחַיָּבִין בְּקָרְבָּן, וְהָיָה הַמֶּלֶךְ מִן הָעוֹשִׂים--הֲרֵי זֶה מֵבִיא שָׂעִיר, שֶׁשְּׂעִיר נָשִׂיא בִּמְקוֹם כִּשְׂבָּה אוֹ שְׂעִירָה שֶׁלְּהִדְיוֹט הוּא עוֹמֵד.</p>

<p><b>טו,יב</b>&nbsp;&nbsp;[ט] נָשִׂיא שֶׁנִּצְטָרַע, עָבַר מִנְּשִׂיאוּתוֹ; וְנָשִׂיא שֶׁעָבַר מִנְּשִׂיאוּתוֹ, הֲרֵי הוּא כְּהִדְיוֹט.&nbsp; חָטָא כְּשֶׁהָיָה נָשִׂיא, וְעָבַר מִגְּדֻלָּתוֹ--הֲרֵי זֶה מֵבִיא שָׂעִיר:&nbsp; שֶׁנֶּאֱמָר "עַל חַטָּאתוֹ, אֲשֶׁר חָטָא" (ויקרא ד,ג; וראה ויקרא ד,כב), כְּשָׁעַת חַטָּאתוֹ הוּא מֵבִיא.</p>

<p><b>טו,יג</b>&nbsp;&nbsp;[י] כּוֹהֵן מָשִׁיחַ אוֹ מֶלֶךְ שֶׁחָטְאוּ עַד שֶׁלֹּא נִתְמַנּוּ--אַף עַל פִּי שֶׁלֹּא נוֹדַע לָהֶם אֵלָא אַחַר שֶׁנִּתְמַנּוּ, הֲרֵי אֵלּוּ כְּהִדְיוֹט:&nbsp; שֶׁנֶּאֱמָר "אֲשֶׁר נָשִׂיא, יֶחֱטָא" (ויקרא ד,כב), "אִם הַכֹּהֵן הַמָּשִׁיחַ יֶחֱטָא" (ויקרא ד,ג)--עַד שֶׁיֶּחֱטָא כִּשְׁהוּא נָשִׂיא וְכִשְׁהוּא מָשִׁיחַ.&nbsp; לְפִיכָּךְ אִם אָכַל סְפֵק חֵלֶב כִּשְׁהוּא הִדְיוֹט, וְנוֹדַע לוֹ עַל סְפֵקוֹ אַחַר שֶׁנִּתְמַנָּה כּוֹהֵן גָּדוֹל--הֲרֵי זֶה מֵבִיא אָשָׁם תָּלוּי.</p>

<p><b>טו,יד</b>&nbsp;&nbsp;אָכַל חֲצִי זַיִת חֵלֶב כִּשְׁהוּא הִדְיוֹט וַחֲצִי זַיִת כִּשְׁהוּא נָשִׂיא, בְּהֶעְלֵם אֶחָד, אוֹ שֶׁאָכַל חֲצִי זַיִת כִּשְׁהוּא נָשִׂיא וַחֲצִי זַיִת אַחַר שֶׁעָבַר--אֵינוּ מִצְטָרֵף, וּפָטוּר.&nbsp; אָכַל חֲצִי זַיִת כִּשְׁהוּא הִדְיוֹט, וְנִתְמַנָּה וְעָבַר, וְאָכַל חֲצִי זַיִת כִּשְׁהוּא הִדְיוֹט--הֲרֵי זֶה סְפֵק אִם מִצְטָרֵף, אוֹ כְּבָר הִפְסִיקָה הַנְּשִׂיאוּת.
<br>&nbsp;</p>
</div>
</body></html>
