<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זרעים - הלכות שמיטה ויובל</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁמִטָּה וְיוֹבֵל</h1>

<p>יֵשׁ בִּכְלָלָן שְׁתַּיִם וְעֶשְׂרִים מִצְווֹת--תֵּשַׁע מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁתִּשְׁבֹּת הָאָרֶץ מִמְּלַאכְתָּהּ בַּשְּׁבִיעִית; (ב) שֶׁלֹּא יַעֲבֹד עֲבוֹדַת הָאָרֶץ בְּשָׁנָה זוֹ; (ג) שֶׁלֹּא יַעֲבֹד עֲבוֹדַת הָאִילָן בְּשָׁנָה זוֹ; (ד) שֶׁלֹּא יִקְצֹר הַסָּפִיחַ כְּנֶגֶד הַקּוֹצְרִים; (ה) שֶׁלֹּא יִבְצֹר הַנְּזִירִים כְּנֶגֶד הַבּוֹצְרִים; (ו) שֶׁיַּשְׁמִיט מַה שֶׁתּוֹצִיא הָאָרֶץ; (ז) שֶׁיַּשְׁמִיט כָּל הַלְוָאָתוֹ; (ח) שֶׁלֹּא יִגֹּשׂ וְלֹא יִתְבַּע הַלּוֹוֶה; (ט) שֶׁלֹּא יִמָּנַע מִלְּהַלְווֹת קֹדֶם הַשְּׁמִטָּה כְּדֵי שֶׁלֹּא יֹאבַד מְמוֹנוֹ; (י) לִסְפֹּר הַשָּׁנִים שֶׁבַע שֶׁבַע; (יא) לְקַדַּשׁ שְׁנַת הַחֲמִשִּׁים; (יב) לִתְקֹעַ בַּשּׁוֹפָר בָּעֲשִׂירִי לְתִשְׁרִי כְּדֵי לָצֵאת עֲבָדִים חָפְשִׁי; (יג) שֶׁלֹּא תֵעָבֵד אֲדָמָה בְּשָׁנָה זוֹ; (יד) שֶׁלֹּא יִקְצֹר סְפִיחֶיהָ כְּנֶגֶד הַקּוֹצְרִים; (טו) שֶׁלֹּא יִבְצֹר נְזִירֶיהָ כְּנֶגֶד הַבּוֹצְרִים; (טז) לִתֵּן גְּאֻלָּה לָאָרֶץ בְּשָׁנָה זוֹ, וְזֶה הוּא דִּין שְׂדֵה אֲחֻזָּה וּשְׂדֵה מִקְנָה; (יז) שֶׁלֹּא תִמָּכֵר הָאָרֶץ לִצְמִיתוּת; (יח) דִּין בָּתֵּי עָרֵי חוֹמָה; (יט) שֶׁלֹּא יִנְחַל כָּל שֵׁבֶט לֵוִי בְּאֶרֶץ יִשְׂרָאֵל, אֵלָא נוֹתְנִין לָהֶם עָרִים מַתָּנָה לָשֶׁבֶת בָּהֶם; (כ) שֶׁלֹּא יִקַּח שֵׁבֶט לֵוִי חֵלֶק בַּבִּזָּה; (כא) לִתֵּן לַלְּוִיִּים עָרִים לָשֶׁבֶת וּמִגְרְשֵׁיהֶן; (כב) שֶׁלֹּא יִמָּכֵר מִגְרַשׁ עָרֵיהֶם, אֵלָא גּוֹאֲלִים לְעוֹלָם בֵּין לִפְנֵי הַיּוֹבֵל בֵּין לְאַחַר הַיּוֹבֵל.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לִשְׁבֹּת בְּשָׁנָה שְׁבִיעִית מֵעֲבוֹדַת הָאָרֶץ וַעֲבוֹדַת הָאִילָנוֹת--שֶׁנֶּאֱמָר "וְשָׁבְתָה הָאָרֶץ, שַׁבָּת לַה'" (ויקרא כה,ב), וְנֶאֱמָר "בֶּחָרִישׁ וּבַקָּצִיר, תִּשְׁבֹּת" (שמות לד,כא).&nbsp; וְכָל הָעוֹשֶׂה מְלָאכָה מֵעֲבוֹדַת הָאָרֶץ אוֹ הָאִילָנוֹת בְּשָׁנָה זוֹ, בִּטַּל מִצְוַת עֲשֵׂה, וְעָבַר עַל לֹא תַעֲשֶׂה, שֶׁנֶּאֱמָר "שָׂדְךָ לֹא תִזְרָע, וְכַרְמְךָ לֹא תִזְמֹר" (ויקרא כה,ד).</p>

<p><b>א,ב</b>&nbsp;&nbsp;אֵינוּ לוֹקֶה מִן הַתּוֹרָה אֵלָא עַל הַזְּרִיעָה אוֹ עַל הַזְּמִירָה, וְעַל הַקְּצִירָה אוֹ עַל הַבָּצִיר; וְאֶחָד כֶּרֶם, וְאֶחָד שְׁאָר הָאִילָנוֹת.&nbsp; [ג] וּזְמִירָה בִּכְלַל זְרִיעָה, וּבְצִירָה בִּכְלַל קְצִירָה.&nbsp; וְלָמָּה פְּרָטָן הַכָּתוּב--לוֹמַר לָךְ עַל שְׁתֵּי תּוֹלָדוֹת אֵלּוּ בִּלְבָד, הוּא שֶׁחַיָּב.&nbsp; וְעַל שְׁאָר הַתּוֹלָדוֹת שֶׁבַּעֲבוֹדַת הָאָרֶץ, עִם שְׁאָר הָאָבוֹת שֶׁלֹּא נִתְפָּרְשׁוּ בְּעִנְיָן זֶה--אֵינוּ לוֹקֶה עֲלֵיהֶן, אֲבָל מַכִּין אוֹתוֹ מַכַּת מַרְדּוּת.</p>

<p><b>א,ג</b>&nbsp;&nbsp;[ד] כֵּיצַד:&nbsp; הַחוֹרֵשׁ אוֹ הַחוֹפֵר לְצֹרֶךְ הַקַּרְקָע, אוֹ הַמְּסַקֵּל, אוֹ הַמְּזַבֵּל, וְכַיּוֹצֶא בָּהֶן מִשְּׁאָר עֲבוֹדַת הָאָרֶץ, וְכֵן הַמַּבְרִיךְ, אוֹ הַמַּרְכִּיב, אוֹ הַנּוֹטֵעַ, וְכַיּוֹצֶא בָּהֶן מֵעֲבוֹדַת הָאִילָנוֹת--מַכִּין אוֹתוֹ מַכַּת מַרְדּוּת מִדִּבְרֵיהֶם.</p>

<p><b>א,ד</b>&nbsp;&nbsp;[ה] אֵין נוֹטְעִין בַּשְּׁבִיעִית אַפִלּוּ אִילָן סְרָק, וְלֹא יַחְתֹּךְ הַיַּבֹּלֶת מִן הָאִילָנוֹת, וְלֹא יְפָרַק הָעַלִּין וְהַבַּדִּים הַיְּבֵשִׁים, וְלֹא יְאַבַּק אֶת צַמַּרְתּוֹ בְּאָבָק, וְלֹא יְעַשַּׁן תַּחְתָּיו כְּדֵי שֶׁתָּמוּת הַתּוֹלַעַת, וְלֹא יָסוּךְ אֶת הַנְּטִיעוֹת בְּדָבָר שֶׁיֵּשׁ לוֹ זֻהְמָה כְּדֵי שֶׁלֹּא יֹאכַל אוֹתוֹ הָעוֹף כִּשְׁהוּא רַךְ, וְלֹא יָסוּךְ אֶת הַפַּגִּין, וְלֹא יִנְקֹב אוֹתָן, וְלֹא יִכְרֹךְ אֶת הַנְּטִיעוֹת, וְלֹא יִקְטֹם אוֹתָן, וְלֹא יְפַסַּג אֶת הָאִילָנוֹת, וְכֵן שְׁאָר כָּל עֲבוֹדוֹת הָאִילָן.&nbsp; וְאִם עָשָׂה אַחַת מֵאֵלּוּ בַּשְּׁבִיעִית, מַכִּין אוֹתוֹ מַכַּת מַרְדּוּת.</p>

<p><b>א,ה</b>&nbsp;&nbsp;[ו] אֵין מַצִּיתִין אֶת הָאוּר בְּאִישַׁת הַקָּנִים, מִפְּנֵי שְׁהוּא עֲבוֹדַת קַרְקָע; וְאֵין מְלַמְּדִין אֶת הַפָּרָה לַחְרֹשׁ אֵלָא בְּחוֹל.&nbsp; וְאֵין בּוֹדְקִין אֶת הַזְּרָעִים בַּעֲצִיץ מָלֵא עָפָר, אֲבָל בּוֹדְקִין אוֹתוֹ בַּעֲצִיץ מָלֵא גְּלָלִים; וְשׁוֹרִין אֶת הַזְּרָעִים בַּשְּׁבִיעִית, כְּדֵי לְזָרְעָן בְּמוֹצְאֵי שְׁבִיעִית.&nbsp; וּמְקַיְּמִין אֶת הָאֲלוֹיֵי בְּרֹאשׁ הַגָּג, אֲבָל אֵין מַשְׁקִין אוֹתוֹ.</p>

<p><b>א,ו</b>&nbsp;&nbsp;[ז] סוֹקְרִין אֶת הָאִילָן בְּסִקְרָה, וְטוֹעֲנִין אוֹתוֹ בָּאֲבָנִים, וְעוֹדְרִין תַּחַת הַגְּפָנִים.&nbsp; וְהַמְּקַשְׁקֵשׁ בַּזֵּיתִים--אִם לְהַבְרוֹת אֶת הָאִילָן, אָסוּר; וְאִם לִסְתֹּם אֶת הַפְּצִימִים, מֻתָּר.</p>

<p><b>א,ז</b>&nbsp;&nbsp;[ח] מַשְׁקִין בֵּית הַשְּׁלָהִין בַּשְּׁבִיעִית, וְהִיא שְׂדֵה הַזְּרָעִים שְׁהִיא צְמֵאָה בְּיוֹתֵר.&nbsp; וְכֵן שְׂדֵה הָאִילָנוֹת--אִם הָיוּ מְרֹחָקִין זֶה מִזֶּה יָתֵר מֵעֶשֶׂר לְבֵית סְאָה--מוֹשְׁכִין אֶת הַמַּיִם מֵאִילָן לְאִילָן, אֲבָל לֹא יַשְׁקוּ אֶת כָּל הַשָּׂדֶה; וְאִם הָיוּ מְקֹרָבִין זֶה לְזֶה עֶשֶׂר לְבֵית סְאָה, מַשְׁקִין כָּל הַשָּׂדֶה בִּשְׁבִילָן.</p>

<p><b>א,ח</b>&nbsp;&nbsp;וְכֵן עֲפַר הַלָּבָן--מְרַבְּצִין אוֹתוֹ בְּמַיִם בַּשְּׁבִיעִית, בִּשְׁבִיל הָאִילָנוֹת שֶׁלֹּא יִפָּסְדוּ.&nbsp; [ט] וְעוֹשִׂין עוּגִיּוֹת לַגְּפָנִים; וְעוֹשִׂין אֶת אַמַּת הַמַּיִם כַּתְּחִלָּה, וּמְמַלְּאִין אֶת הַנְּקָעִים מַיִם.&nbsp; [י] וּמִפְּנֵי מַה הִתִּירוּ כָּל אֵלּוּ:&nbsp; שְׁאִם לֹא יַשְׁקֶה, תֵּעָשֶׂה הָאָרֶץ מְלֵחָה וְיָמוּת כָּל עֵץ שֶׁבָּהּ; וְהוֹאִיל וְאִסּוּר הַדְּבָרִים הָאֵלּוּ וְכַיּוֹצֶא בָּהֶם מִדִּבְרֵיהֶם, לֹא גָזְרוּ עַל אֵלּוּ--שְׁאֵין אָסוּר מִן הַתּוֹרָה אֵלָא אוֹתָן שְׁתֵּי אָבוֹת וּשְׁתֵּי תּוֹלָדוֹת שֶׁלָּהֶם, כְּמוֹ שֶׁבֵּאַרְנוּ.</p>

<p><b>א,ט</b>&nbsp;&nbsp;[יא] מִשֶּׁרַבּוּ הָאַנָּסִין, וְהִטִּילוּ מַלְכֵי גּוֹיִים עַל יִשְׂרָאֵל לַעֲשׂוֹת מְזוֹנוֹת לְחֵילוֹתֵיהֶן--הִתִּירוּ לִזְרֹעַ לָהֶן בַּשְּׁבִיעִית, דְּבָרִים שֶׁצְּרִיכִין לָהֶם עַבְדֵי הַמֶּלֶךְ בִּלְבָד; וְכֵן מִי שֶׁכָּפָה אוֹתוֹ אַנָּס לַעֲשׂוֹת בַּשְּׁבִיעִית בְּחִנָּם, כְּמוֹ עֲבוֹדַת הַמֶּלֶךְ וְכַיּוֹצֶא בָּהּ--הֲרֵי זֶה עוֹשֶׂה.</p>

<p><b>א,י</b>&nbsp;&nbsp;[יב] הַנּוֹטֵעַ בַּשְּׁבִיעִית, בֵּין בְּשׁוֹגֵג בֵּין בְּמֵזִיד--יַעְקֹר:&nbsp; מִפְּנֵי שֶׁיִּשְׂרָאֵל חֲשׁוּדִין עַל הַשְּׁבִיעִית--אִם תֹּאמַר בְּשׁוֹגֵג יְקַיַּם, יֹאמַר הַמֵּזִיד שׁוֹגֵג הָיִיתִי.</p>

<p><b>א,יא</b>&nbsp;&nbsp;[יג] הַחוֹרֵשׁ אֶת שָׂדֵהוּ, אוֹ נָרָהּ, אוֹ זִבְּלָהּ, בַּשְּׁבִיעִית כְּדֵי שֶׁתִּהְיֶה יָפָה לִזְרִיעָה בְּמוֹצְאֵי שְׁבִיעִית--קוֹנְסִין אוֹתוֹ, וְלֹא יִזְרְעֶנָּה בְּמוֹצְאֵי שְׁבִיעִית; וְאֵין חוֹכְרִין אוֹתָהּ מִמֶּנּוּ כְּדֵי לְזָרְעָהּ, אֵלָא תְּהִי בּוּרָה לְפָנָיו.&nbsp; וְאִם מֵת, יִזְרְעֶנָּה בְּנוֹ.</p>

<p><b>א,יב</b>&nbsp;&nbsp;[יד] הַמַּעְבִיר קוֹצִים מֵאַרְצוֹ בַּשְּׁבִיעִית, כְּדֵי לְתַקְּנָהּ לְמוֹצָאֵי שְׁבִיעִית, אוֹ שֶׁסִּקַּל מִמֶּנָּה אֲבָנִים--אַף עַל פִּי שְׁאֵינוּ רַשָּׁאי--לֹא קָנְסוּ אוֹתוֹ, וּמֻתָּר לוֹ לְזָרְעָהּ לְמוֹצְאֵי שְׁבִיעִית.</p>

<p><b>א,יג</b>&nbsp;&nbsp;[טו] הַטּוֹמֵן לֶפֶת וּצְנוֹנוֹת וְכַיּוֹצֶא בָּהֶן בַּשְּׁבִיעִית--אִם הָיוּ מִקְצַת הָעַלִּין מְגֻלִּין, אֵינוּ חוֹשֵׁשׁ; וְאִם לָאו, אָסוּר.&nbsp; הַטּוֹמֵן אֶת הַלּוּף וְכַיּוֹצֶא בּוֹ--לֹא יִפְחֹת מֵאַרְבַּעַת קַבִּים עַל גֹּבַהּ טֶפַח, וְטֶפַח עָפָר עַל גַּבָּיו; וְטוֹמְנוֹ בִּמְקוֹם דְּרִיסַת הָאָדָם, כְּדֵי שֶׁלֹּא יִצְמַח.&nbsp; וּמֻתָּר לְמָרַס בָּאֹרֶז בַּשְּׁבִיעִית, אֲבָל לֹא יְכַסַּח.</p>

<p><b>א,יד</b>&nbsp;&nbsp;[טז] בָּרִאשׁוֹנָה הָיוּ אוֹמְרִים, מְלַקֵּט הוּא אָדָם עֵצִים וַאֲבָנִים וַעֲשָׂבִים מִתּוֹךְ שָׂדֵהוּ--וְהוּא שֶׁיִּטֹּל הַגַּס הַגַּס, כְּדֵי שֶׁלֹּא יִתְכַּוַּן לְנַקּוֹת הָאָרֶץ; אֲבָל מִשְּׂדֵה חֲבֵרוֹ, נוֹטֵל בֵּין דַּק בֵּין גַּס.&nbsp; מִשֶּׁרַבּוּ עוֹבְרֵי עֲבֵרָה שֶׁמִּתְכַּוְּנִין לְנַקּוֹת, וְאוֹמְרִין הַגַּס הַגַּס אָנוּ לוֹקְטִין, אָסְרוּ שֶׁיִּטֹּל אָדָם כְּלוּם מִשָּׂדֵהוּ, אֵלָא מִתּוֹךְ שְׂדֵה חֲבֵרוֹ--וְהוּא שֶׁלֹּא יְלַקַּט בְּטוֹבָה, שֶׁלֹּא יֹאמַר לוֹ רְאֵה כַּמָּה טוֹבָה עָשִׂיתִי לָךְ שֶׁהֲרֵי נִקִּיתִי שָׂדָךְ.</p>

<p><b>א,טו</b>&nbsp;&nbsp;[יז] הָיְתָה בְּהֵמָה עוֹמֶדֶת בְּתוֹךְ שָׂדֵהוּ--מְלַקֵּט וּמֵבִיא לְפָנֶיהָ, שֶׁבְּהֶמְתּוֹ מוֹכַחַת עָלָיו; וְכֵן אִם הָיְתָה כִּירָתוֹ--מְלַקֵּט הַכֹּל וּמַדְלִיק, שֶׁכִּירָתוֹ מוֹכַחַת עָלָיו.</p>

<p><b>א,טז</b>&nbsp;&nbsp;[יח] הַקּוֹצֵץ אִילָן אוֹ שְׁתַּיִם לָעֵצִים, הֲרֵי זֶה מֻתָּר לְשָׁרַשׁ.&nbsp; קָצַץ שְׁלוֹשָׁה אוֹ יָתֵר זֶה בְּצַד זֶה--לֹא יְשָׁרַשׁ, שֶׁהֲרֵי מְתַקֵּן אֶת הָאָרֶץ; אֵלָא קוֹצֵץ מֵעִם הָאָרֶץ, וּמַנִּיחַ שָׁרָשָׁיו בָּאָרֶץ.&nbsp; בַּמֶּה דְּבָרִים אֲמוּרִים, בַּקּוֹצֵץ מִתּוֹךְ שֶׁלּוֹ; אֲבָל מִשְּׂדֵה חֲבֵרוֹ, מֻתָּר לְשָׁרַשׁ.</p>

<p><b>א,יז</b>&nbsp;&nbsp;[יט] הַמְּבַקֵּעַ בַּזַּיִת לִטֹּל עֵצִים--לֹא יְחַפֵּה מְקוֹם הַבִּקּוּעַ בֶּעָפָר, מִפְּנֵי שְׁהִיא עֲבוֹדָה; אֲבָל מְכַסֶּה בָּאֲבָנִים, אוֹ בַּקַּשׁ.&nbsp; [כ] הַמְּזַנֵּב בַּגְּפָנִים, וְהַקּוֹצֵץ קָנִים--הֲרֵי זֶה קוֹצֵץ כְּדַרְכּוֹ, בַּקֻּרְדֹּם וּבַמַּגָּל וּבַמְּגֵרָה וּבְכָל מַה שֶׁיִּרְצֶה.</p>

<p><b>א,יח</b>&nbsp;&nbsp;[כא] אֵין קוֹצְצִין בְּתוּלַת שִׁקְמָה בַּשְּׁבִיעִית, כְּדֶרֶךְ שֶׁקּוֹצְצִין בִּשְׁאָר הַשָּׁנִים--מִפְּנֵי שֶׁקְּצִיצָתָהּ עֲבוֹדַת אִילָן, שֶׁבִּקְצִיצָה זוֹ תִּגְדַּל וְתוֹסִיף; וְאִם צָרַךְ לְעֵצֶיהָ, קוֹצֵץ אוֹתָהּ שֶׁלֹּא כְּדֶרֶךְ עֲבוֹדָתָהּ.&nbsp; [כב] כֵּיצַד קוֹצְצָהּ, מֵעִם הָאָרֶץ אוֹ לְמַעְלָה מֵעֲשָׂרָה טְפָחִים.&nbsp; אִילָן שֶׁנִּפְשַׁח, קוֹשְׁרִין אוֹתוֹ בַּשְּׁבִיעִית--לֹא שֶׁיַּעֲלֶה, אֵלָא שֶׁלֹּא יוֹסִיף.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ב</h2>

<p><b>ב,א</b>&nbsp;&nbsp;לֹא יוֹצִיא אָדָם זְבָלִים מֵחֲצֵרוֹ, וְיִתֵּן בְּתוֹךְ שָׂדֵהוּ בַּשְּׁבִיעִית--מִפְּנֵי שֶׁנִּרְאֶה כִּמְזַבֵּל, כְּדֵי שֶׁתִּהְיֶה יָפָה לִזְרִיעָה; וְאִם הוֹצִיא וְהִעְמִיד מִמֶּנּוּ אַשְׁפָּה, מֻתָּר.&nbsp; וְלֹא יַעֲשֶׂה אַשְׁפָּה בְּתוֹךְ שָׂדֵהוּ, עַד שֶׁיַּעֲבֹר הַזְּמָן שֶׁמְּזַבְּלִין בּוֹ לַעֲבוֹדַת הָאָרֶץ--וְהוּא מִשֶּׁיִּקְשֹׁר הַמָּתִיק.</p>

<p><b>ב,ב</b>&nbsp;&nbsp;וְלֹא יַעֲשֶׂה אַשְׁפָּה פְּחוּתָה מִמֵּאָה וַחֲמִשִּׁים סְאָה שֶׁלְּזֵבֶל, כְּדֵי שֶׁתִּהְיֶה נִכֶּרֶת שְׁהִיא אַשְׁפָּה; וְאִם יִרְצֶה לְהוֹסִיף, מוֹסִיף.&nbsp; הָיָה לוֹ דָּבָר מוּעָט, מוֹסִיף עָלָיו וְהוֹלֵךְ.&nbsp; וְלֹא יַעֲשֶׂה בְּכָל בֵּית סְאָה, יָתֵר מִשָּׁלוֹשׁ אַשְׁפַּתּוֹת.&nbsp; [ב] וְהָרוֹצֶה לַעֲשׂוֹת כָּל שָׂדֵהוּ שָׁלוֹשׁ שָׁלוֹשׁ אַשְׁפַּתּוֹת לְתוֹךְ בֵּית סְאָה, עוֹשֶׂה; וְהָרוֹצֶה לַעֲשׂוֹת זִבְלוֹ אוֹצָר, עוֹשֶׂה.</p>

<p><b>ב,ג</b>&nbsp;&nbsp;הָיָה מַעְמִיד הַזֵּבֶל עַל הַסֶּלַע, אוֹ שֶׁהִעְמִיק בָּאָרֶץ שְׁלוֹשָׁה טְפָחִים וְהִעְרִים הַזֵּבֶל, אוֹ שֶׁבָּנָה עַל הָאָרֶץ גֹּבַהּ שְׁלוֹשָׁה וְהִעְמִיד עָלָיו הַזֵּבֶל--אֵינוּ צָרִיךְ שֵׁעוּר.&nbsp; אַפִלּוּ עָשָׂה כֵּן כַּמָּה אַשְׁפַּתּוֹת לְתוֹךְ בֵּית סְאָה, בֵּין גְּדוֹלוֹת בֵּין קְטַנּוֹת--מֻתָּר:&nbsp; שֶׁהֲרֵי הַדָּבָר נִכָּר שְׁאֵינָן לַעֲבוֹדַת הָאָרֶץ, אֵלָא לִכְנִיסַת הַזֵּבֶל.</p>

<p><b>ב,ד</b>&nbsp;&nbsp;מֻתָּר לָאָדָם לְהוֹצִיא זֵבֶל מִן הַסַּהַר שֶׁלַּצֹּאן, וְנוֹתֵן לְתוֹךְ שָׂדֵהוּ כְּדֶרֶךְ כָּל מַכְנִיסֵי זֵבֶל.&nbsp; וְהָעוֹשֶׂה דִּיר בְּתוֹךְ שָׂדֵהוּ בַּשְּׁבִיעִית, לֹא יַעֲשֵׂהוּ יָתֵר עַל בֵּית סָאתַיִם; וְיַכְנִיס הַצֹּאן לְתוֹכוֹ.&nbsp; וּכְשֶׁיְּזַבְּלוּ אֶת כָּל הַדִּיר--מַנִּיחַ דֹּפֶן אֶחָד מִדָּפְנֵי הַדִּיר, וְעוֹשֶׂה דִּיר אַחֵר בְּצִדּוֹ:&nbsp; נִמְצָא מְזַבֵּל בְּתוֹךְ שָׂדֵהוּ, בֵּית אַרְבַּעַת סְאִין.</p>

<p><b>ב,ה</b>&nbsp;&nbsp;הָיְתָה כָּל שָׂדֵהוּ בֵּית אַרְבַּעַת סְאִין--מְשַׁיֵּר מִמֶּנָּה מִקְצָת, מִפְּנֵי מַרְאִית הָעַיִן:&nbsp; כְּדֵי שֶׁיֵּדְעוּ הַכֹּל, שֶׁהַצֹּאן הִטִּילוּ בָּהּ וְנִדַּיְּרָה; וְלֹא יֹאמְרוּ, זִבַּל זֶה כָּל שָׂדֵהוּ בַּשְּׁבִיעִית.</p>

<p><b>ב,ו</b>&nbsp;&nbsp;לֹא יִפְתַּח אָדָם מַחְצֵב כַּתְּחִלָּה לְתוֹךְ שָׂדֵהוּ בַּשְּׁבִיעִית--שֶׁמֶּא יֹאמְרוּ לְתַקַּן שָׂדֵהוּ נִתְכַּוַּן, שֶׁיָּסִיר מִמֶּנָּה הַסֶּלַע; וְאִם הִתְחִיל מִקֹּדֶם שְׁבִיעִית, וּפִצַּל מִמֶּנּוּ שֶׁבַע וְעֶשְׂרִים אֲבָנִים בְּרִבּוּעַ שָׁלוֹשׁ עַל שָׁלוֹשׁ עַל רוּם שָׁלוֹשׁ, כָּל אֶבֶן מֵהֶן אַמָּה עַל אַמָּה בְּרוּם אַמָּה אוֹ גְּדוֹלוֹת מִזּוֹ--הֲרֵי זֶה מֻתָּר לְנַקַּר מִמֶּנּוּ בַּשְּׁבִיעִית, כָּל שֶׁיִּרְצֶה.</p>

<p><b>ב,ז</b>&nbsp;&nbsp;גָּדֵר שֶׁלַּאֲבָנִים שֶׁיֵּשׁ בְּגָבְהוֹ עֲשָׂרָה טְפָחִים אוֹ יָתֵר, וְרָצָה לִטֹּל כָּל אֲבָנָיו--אִם הָיוּ בּוֹ עֶשֶׂר אֲבָנִים אוֹ יָתֵר, כָּל אַחַת מֵהֶן מַשּׂאוּי שְׁנַיִם אוֹ גְּדוֹלוֹת מִזּוֹ--הֲרֵי זֶה נוֹטֵל, שֶׁהָרוֹאֶה יוֹדֵעַ שֶׁלְּצֹרֶךְ הָאֲבָנִים הוּא נוֹטֵל.&nbsp; הָיָה פָּחוּת מֵעֲשָׂרָה, אוֹ שֶׁהָיוּ בּוֹ פָּחוּת מֵעֶשֶׂר אֲבָנִים, אוֹ שֶׁהָיוּ אֲבָנָיו קְטַנּוֹת מִמַּשּׂאוּי שְׁנַיִם שְׁנַיִם--נוֹטֵל עַד שֶׁיַּנִּיחַ טֶפַח סָמוּךְ לָאָרֶץ.</p>

<p><b>ב,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁנִּתְכַּוַּן לְתַקַּן שָׂדֵהוּ, וְהִתְחִיל לִטֹּל בַּשְּׁבִיעִית; אֲבָל אִם לֹא נִתְכַּוַּן לְתַקַּן שָׂדֵהוּ, אוֹ שֶׁהִתְחִיל מִקֹּדֶם שְׁבִיעִית--נוֹטֵל בַּשְּׁבִיעִית כָּל מַה שֶׁיִּרְצֶה מִכָּל מָקוֹם, וְגוֹרֵד עַד לָאָרֶץ.&nbsp; וְכֵן אִם הָיָה נוֹטֵל מִשְּׂדֵה חֲבֵרוֹ--אַף עַל פִּי שְׁהוּא קַבְלָן, גּוֹרֵד עַד לָאָרֶץ.</p>

<p><b>ב,ט</b>&nbsp;&nbsp;אֲבָנִים שֶׁרְאוּיִין שֶׁתְּזַעְזַע אוֹתָן הַמַּחְרֵשָׁה, אוֹ שֶׁהָיוּ מְכֻסּוֹת וְנִתְגַּלּוּ--אִם יֵשׁ בָּהֶן שְׁתַּיִם שֶׁלְּמַשּׂאוּי שְׁנַיִם שְׁנַיִם, הֲרֵי זֶה מֻתָּר לִטֹּל אוֹתָן; הָיוּ קטַנּוֹת מִזֶּה, לֹא יִנָּטְלוּ.</p>

<p><b>ב,י</b>&nbsp;&nbsp;הַמְּסַקֵּל שָׂדֵהוּ בַּשְּׁבִיעִית, מִפְּנֵי שְׁהוּא צָרִיךְ לָאֲבָנִים--נוֹטֵל אֶת הָעֶלְיוֹנוֹת, וּמַנִּיחַ אֶת הַנּוֹגְעוֹת בָּאָרֶץ; וְכֵן אִם הָיָה לוֹ בְּשָׂדֵהוּ גַּרְגֵּשׁ שֶׁלִּצְרוֹרוֹת, אוֹ גַּל שֶׁלַּאֲבָנִים--נוֹטֵל אֶת הָעֶלְיוֹנוֹת, וּמַנִּיחַ אֶת הַנּוֹגְעוֹת בָּאָרֶץ:&nbsp; וְאִם יֵשׁ תַּחְתֵּיהֶן סֶלַע, אוֹ קַשׁ--יִטֹּל אֶת כֻּלָּן.</p>

<p><b>ב,יא</b>&nbsp;&nbsp;לֹא יְמַלֵּא אָדָם גַּיְא עָפָר, אוֹ יְתַקְּנוֹ בְּעָפָר--מִפְּנֵי שְׁהוּא מְתַקֵּן אֶת הָאָרֶץ.&nbsp; אֲבָל עוֹשֶׂה הוּא חַיִץ עַל פִּי הַגַּיְא; וְכָל אֶבֶן שֶׁיָּכוֹל לִפְשֹׁט אֶת יָדוֹ וְלִטְּלָהּ, וְהוּא עוֹמֵד עַל שְׂפַת הַגַּיְא--הֲרֵי זוֹ תִּנָּטֵל.</p>

<p><b>ב,יב</b>&nbsp;&nbsp;אַבְנֵי כָּתֵף, וְהֶם הַנִּטָּלוֹת שְׁתַּיִם שָׁלוֹשׁ עַל הַכָּתֵף--מֻתָּר לְהָבִיאָן מִכָּל מָקוֹם, בֵּין מִשְּׂדֵה חֲבֵרוֹ בֵּין מִשָּׂדֵהוּ; וְכֵן הַקַּבְלָן מֵבִיא מִכָּל מָקוֹם, וְאַפִלּוּ אֲבָנִים קְטַנּוֹת, בֵּין מִשָּׂדֶה שֶׁקִּבְּלָהּ, בֵּין מִשָּׂדֶה שֶׁלֹּא קִבְּלָהּ.</p>

<p><b>ב,יג</b>&nbsp;&nbsp;פִּרְצָה שְׁהִיא סוּגָה בְּעָפָר--אִם אֵינָהּ מַכְשֶׁלֶת אֶת הָרַבִּים, אָסוּר לִבְנוֹתָהּ; וְאִם הָיְתָה מַכְשֶׁלֶת אֶת הָרַבִּים, אוֹ שֶׁלֹּא הָיְתָה סוּגָה בְּעָפָר אֵלָא פְּתוּחָה לִרְשׁוּת הָרַבִּים--הֲרֵי זֶה מֻתָּר לִבְנוֹתָהּ.</p>

<p><b>ב,יד</b>&nbsp;&nbsp;אָסוּר לוֹ לִבְנוֹת גָּדֵר בַּשְּׁבִיעִית, בֵּין שָׂדֵהוּ לִשְׂדֵה חֲבֵרוֹ; אֲבָל בּוֹנֵה גָּדֵר, בֵּינוֹ לְבֵין רְשׁוּת הָרַבִּים.&nbsp; וּמֻתָּר לְהַעְמִיק עַד הַסֶּלַע; וּמוֹצִיא אֶת הֶעָפָר, וְצוֹבְרוֹ בְּתוֹךְ שָׂדֵהוּ כְּדֶרֶךְ כָּל מַעְמִידֵי זֵבֶל.&nbsp; וְכֵן אִם חָפַר בּוֹר וְשִׁיחַ וּמְעָרָה בַּשְּׁבִיעִית, צוֹבֵר הֶעָפָר בְּתוֹךְ שָׂדֵהוּ כְּדֶרֶךְ כָּל הַחוֹפְרִים.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ג</h2>

<p><b>ג,א</b>&nbsp;&nbsp;עֲבוֹדַת הָאָרֶץ בְּשָׁנָה שִׁשִּׁית, שְׁלוֹשִׁים יוֹם סָמוּךְ לַשְּׁבִיעִית--אֲסוּרָה הֲלָכָה לְמֹשֶׁה מִסִּינַי, מִפְּנֵי שְׁהוּא מְתַקְּנָהּ לַשְּׁבִיעִית; וְדָבָר זֶה בִּזְמָן שֶׁבֵּית הַמִּקְדָּשׁ קַיָּם, הוּא שֶׁנֶּאֱסָר מִפִּי הַשְּׁמוּעָה.&nbsp; וְגָזְרוּ חֲכָמִים שֶׁלֹּא יִהְיוּ חוֹרְשִׁים שְׂדֵה הָאִילָן עֶרֶב שְׁבִיעִית בִּזְמָן הַמִּקְדָּשׁ, אֵלָא עַד הָעֲצֶרֶת; וּשְׂדֵה הַלָּבָן, עַד הַפֶּסַח.&nbsp; וּבִזְמָן שְׁאֵין הַמִּקְדָּשׁ קַיָּם, מֻתָּרִין בַּעֲבוֹדַת הָאָרֶץ עַד רֹאשׁ הַשָּׁנָה כְּדִין תּוֹרָה.</p>

<p><b>ג,ב</b>&nbsp;&nbsp;אֵיזוֹ הִיא שְׂדֵה הָאִילָן, כָּל שְׁלוֹשָׁה אִילָנוֹת לְבֵית סְאָה.&nbsp; אֶחָד אִילָן סְרָק, וְאֶחָד אִילָן מַאֲכָל, וְאַפִלּוּ הֶן שֶׁלִּשְׁלוֹשָׁה אֲנָשִׁים--רוֹאִין אוֹתָן כְּאִלּוּ הֶם תְּאֵנִים:&nbsp; אִם רְאוּיִין לַעֲשׂוֹת כִּכָּר דְּבֵלָה שֶׁלְּשִׁשִּׁים מָנֶה, חוֹרְשִׁין כָּל בֵּית סְאָה בִּשְׁבִילָם--וְהוּא שֶׁיִּהְיֶה רִחוּק בֵּין כָּל אֶחָד וְאֶחָד, כְּדֵי שֶׁיִּהְיֶה הַבָּקָר יָכוֹל לַעֲבֹר בְּכֵלָיו.</p>

<p><b>ג,ג</b>&nbsp;&nbsp;הָיוּ פָּחוּת מִשְּׁלוֹשָׁה לְבֵית סְאָה, אוֹ שֶׁהָיוּ שְׁלוֹשָׁה וְאֶחָד רָאוּי לַעֲשׂוֹת שִׁשִּׁים מָנֶה אוֹ יָתֵר, וְהַשְּׁנַיִם אֵינָן רְאוּיִין לַעֲשׂוֹת, אוֹ שְׁנַיִם רְאוּיִין לַעֲשׂוֹת אַפִלּוּ מֵאָה מָנֶה, וְאֶחָד אֵינוּ עוֹשֶׂה--אֵין חוֹרְשִׁין לָהֶן אֵלָא צָרְכָּן, וְהוּא מְלוֹא הָאוֹרֶה וְסַלּוֹ חוּצָה לוֹ.</p>

<p><b>ג,ד</b>&nbsp;&nbsp;הָיוּ מִשְּׁלוֹשָׁה וְעַד תִּשְׁעָה, וּרְאוּיִין לַעֲשׂוֹת שִׁשִּׁים מָנֶה--חוֹרְשִׁין כָּל בֵּית סְאָה בִּשְׁבִילָן, וְאַף עַל פִּי שֶׁיֵּשׁ בָּהֶם מַה שְׁאֵינוּ רָאוּי לַעֲשׂוֹת.&nbsp; [ה] הָיוּ עֲשָׂרָה אִילָנוֹת לְתוֹךְ בֵּית סְאָה אוֹ יָתֵר, בֵּין עוֹשִׂין בֵּין שְׁאֵינָן עוֹשִׂין--חוֹרְשִׁין כָּל בֵּית סְאָה בִּשְׁבִילָן.</p>

<p><b>ג,ה</b>&nbsp;&nbsp;עֶשֶׂר נְטִיעוֹת מְפֻזָּרוֹת לְתוֹךְ בֵּית סְאָה, חוֹרְשִׁין כָּל בֵּית סְאָה בִּשְׁבִילָן עַד רֹאשׁ הַשָּׁנָה; וְדָבָר זֶה, הֲלָכָה לְמֹשֶׁה מִסִּינַי.&nbsp; [ו] הָיוּ עֲשׂוּיוֹת שׁוּרָה אַחַת, אוֹ מֻקָּפוֹת עֲטָרָה--אֵין חוֹרְשִׁין לָהֶן אֵלָא צָרְכָּן לְכָל אַחַת וְאַחַת.&nbsp; וְהַדַּלּוּעִין עִם הַנְּטִיעוֹת, מִצְטָרְפִין לַעֲשָׂרָה.</p>

<p><b>ג,ו</b>&nbsp;&nbsp;[ז] אֵיזוֹ הִיא נְטִיעָה--זֶה הָאִילָן הַקָּטָן, כָּל זְמָן שֶׁקּוֹרְאִין לוֹ נְטִיעָה.&nbsp; [ח] אִילָן שֶׁנִּקְצַץ וְהוֹצִיא חֲלִיפִין--אִם נִקְצַץ מִטֶּפַח וּלְמַעְלָה, הֲרֵי הוּא כְּאִילָן; מִטֶּפַח וּלְמַטָּה, הֲרֵי הוּא כִּנְטִיעָה.&nbsp; [ט] וְכָל הַדְּבָרִים הָאֵלּוּ בִּזְמָן הַמִּקְדָּשׁ, כְּמוֹ שֶׁאָמַרְנוּ; אֲבָל בַּזְּמָן הַזֶּה, מֻתָּרִין בַּעֲבוֹדַת הָאָרֶץ עַד רֹאשׁ הַשָּׁנָה.</p>

<p><b>ג,ז</b>&nbsp;&nbsp;אַף בִּזְמָן הַמִּקְדָּשׁ, מֻתָּר לְסַקַּל הַשָּׂדוֹת, וּלְזַבַּל וְלַעְדֹּר הַמִּקְשָׁאוֹת וְהַמִּדְלָעוֹת וּבֵית הַשְּׁלָהִין--עַד רֹאשׁ הַשָּׁנָה.&nbsp; וּמְזַבְּלִין וּמְפָרְקִין וּמְאַבְּקִין וּמְעַשְּׁנִין וּמְקַרְסְמִין וּמְזָרְדִין וּמְפַסְּלִין וּמְזַהֲמִין אֶת הַנְּטִיעוֹת, וְכוֹרְכִין אוֹתָן וְקוֹטְמִין אוֹתָן, וְעוֹשִׂין לָהֶם בָּתִּים, וּמַשְׁקִין אוֹתָן, וְסָכִין אֶת הַפַּגִּין, וּמְנַקְּבִין אוֹתָן:&nbsp; כָּל עֲבוֹדוֹת אֵלּוּ מֻתָּרוֹת בְּעֶרֶב שְׁבִיעִית עַד רֹאשׁ הַשָּׁנָה שֶׁלַּשְּׁבִיעִית, וְאַפִלּוּ בִּזְמָן הַמִּקְדָּשׁ.</p>

<p><b>ג,ח</b>&nbsp;&nbsp;[י] פַּגֵּי עֶרֶב שְׁבִיעִית שֶׁנִּכְנְסוּ לַשְּׁבִיעִית, וְשֶׁלַּשְּׁבִיעִית שֶׁיָּצְאוּ לְמוֹצָאֵי שְׁבִיעִית--לֹא סָכִין וְלֹא מְנַקְּבִין.&nbsp; וּבִזְמָן הַמִּקְדָּשׁ, אֵין בּוֹנִין מַדְרֵגוֹת עַל פִּי הַגֵּיאָיוֹת עֶרֶב שְׁבִיעִית, מִשֶּׁיִּפְסְקוּ הַגְּשָׁמִים--מִפְּנֵי שְׁהוּא מְתַקְּנָן לַשְּׁבִיעִית.</p>

<p><b>ג,ט</b>&nbsp;&nbsp;[יא] אַף בַּזְּמָן הַזֶּה, אֵין נוֹטְעִין אִילָנוֹת, וְאֵין מַרְכִּיבִין, וְאֵין מַבְרִיכִין עֶרֶב שְׁבִיעִית--אֵלָא כְּדֵי שֶׁתִּקְלֹט הַנְּטִיעָה, וְתִשְׁהֶה אַחַר הַקְּלִיטָה שְׁלוֹשִׁים יוֹם קֹדֶם רֹאשׁ הַשָּׁנָה שֶׁלַּשְּׁבִיעִית; וּסְתָם קְלִיטָה שְׁתֵּי שַׁבָּתוֹת.&nbsp; וְדָבָר זֶה אָסוּר לְעוֹלָם, מִפְּנֵי מַרְאִית הָעַיִן--שֶׁמֶּא יֹאמַר הָרוֹאֶה, בַּשְּׁבִיעִית נָטְעוּ.</p>

<p><b>ג,י</b>&nbsp;&nbsp;נִמְצֵאתָ אוֹמֵר, שֶׁהַנּוֹטֵעַ אוֹ הַמַּבְרִיךְ אוֹ הַמַּרְכִּיב עֶרֶב שְׁבִיעִית קֹדֶם רֹאשׁ הַשָּׁנָה בְּאַרְבָּעָה וְאַרְבָּעִים יוֹם, יְקַיַּם; פָּחוּת מִכָּאן, יַעְקֹר.&nbsp; וְאִם לֹא עָקַר, הַפֵּרוֹת מֻתָּרִין.&nbsp; וְאִם מֵת קֹדֶם שֶׁיַּעְקֹר, מְחַיְּבִין אֶת הַיּוֹרֵשׁ לַעְקֹר.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ד</h2>

<p><b>ד,א</b>&nbsp;&nbsp;כָּל שֶׁתּוֹצִיא הָאָרֶץ בְּשָׁנָה שְׁבִיעִית--בֵּין מִן הַזֶּרַע שֶׁנָּפַל בָּהּ מִקֹּדֶם שְׁבִיעִית, בֵּין מִן הָעִיקָרִים שֶׁנִּקְצְרוּ מִקֹּדֶם וְחָזְרוּ וְעָשׂוּ, שְׁנֵיהֶם נִקְרְאוּ סָפִיחַ, בֵּין מִן הָעֲשָׂבִים וְהַיְּרָקוֹת שֶׁעָלוּ מֵאֵלֵיהֶן וְאֵין לָהֶן זֶרַע--הַכֹּל מֻתָּר לְאָכְלוֹ מִן הַתּוֹרָה, שֶׁנֶּאֱמָר "וְהָיְתָה שַׁבַּת הָאָרֶץ לָכֶם, לְאָכְלָה" (ויקרא כה,ו).</p>

<p><b>ד,ב</b>&nbsp;&nbsp;אַפִלּוּ שָׂדֶה שֶׁנִּטַּיְּבָה בַּשְּׁבִיעִית, וְצָמְחָה--פֵּרוֹתֶיהָ מֻתָּרִין בַּאֲכִילָה; וְזֶה שֶׁנֶּאֱמָר "אֵת סְפִיחַ קְצִירְךָ לֹא תִקְצוֹר" (ויקרא כה,ה), שֶׁלֹּא יִקְצֹר כְּדֶרֶךְ שֶׁקּוֹצֵר בְּכָל שָׁנָה.&nbsp; וְאִם קָצַר כְּדֶרֶךְ הַקּוֹצְרִין, לוֹקֶה.&nbsp; כֵּיצַד--כְּגוֹן שֶׁעָקַר כָּל הַשָּׂדֶה וְהִעְמִיד כֳּרִי וְדָשׁ בַּבָּקָר, אוֹ שֶׁקָּצַר לַעֲבוֹדַת הָאָרֶץ, כְּמוֹ שֶׁבֵּאַרְנוּ.&nbsp; אֵלָא קוֹצֵר מְעַט מְעַט, וְחוֹבֵט וְאוֹכֵל.</p>

<p><b>ד,ג</b>&nbsp;&nbsp;[ב] וּמִדִּבְרֵי סוֹפְרִים, שֶׁיִּהְיוּ כָּל הַסְּפִיחִים אֲסוּרִין בַּאֲכִילָה.&nbsp; וְלָמָּה גָּזְרוּ עֲלֵיהֶם:&nbsp; מִפְּנֵי עוֹבְרֵי עֲבֵרָה--שֶׁלֹּא יֵלֵךְ וְיִזְרַע תְּבוּאָה וְקָטְנָיוֹת וְזֵרְעוֹנֵי גִּנָּה בְּתוֹךְ שָׂדֵהוּ בַּסֵּתֶר, וּכְשֶׁיִּצְמְחוּ יֹאכַל מֵהֶם וְיֹאמַר סְפִיחִים הֶן; לְפִיכָּךְ אָסְרוּ כָּל הַסְּפִיחִים הַצּוֹמְחִים בַּשְּׁבִיעִית.</p>

<p><b>ד,ד</b>&nbsp;&nbsp;[ג] הַא לָמַדְתָּ, שְׁאֵין אוֹכְלִין מִפֵּרוֹת שְׁבִיעִית אֵלָא פֵּרוֹת הָאִילָנוֹת, וְהָעֲשָׂבִים שְׁאֵין זוֹרְעִין אוֹתָם רֹב הָאָדָם, כְּגוֹן הַפֵּיגָם וְהַיַּרְבוּזִין הַשּׁוֹטִים וְכָל כַּיּוֹצֶא בָּהֶן; אֲבָל הַיְּרָקוֹת שֶׁדֶּרֶךְ רֹב הָאָדָם לִזְרֹעַ אוֹתָן בַּגִּנּוֹת, וּמִינֵי תְּבוּאָה וְקָטְנָיוֹת--כָּל הַצּוֹמֵחַ מֵהֶן אָסוּר מִדִּבְרֵיהֶם; וְהַמְּלַקֵּט אוֹתָן, מַכִּין אוֹתוֹ מַכַּת מַרְדּוּת.</p>

<p><b>ד,ה</b>&nbsp;&nbsp;[ד] סְפִיחִים הָעוֹלִים בִּשְׂדֵה בּוּר, וּבִשְׂדֵה נִיר, וּבִשְׂדֵה כֶּרֶם, וּבִשְׂדֵה זֶרַע--מֻתָּרִין בַּאֲכִילָה.&nbsp; וּמִפְּנֵי מַה לֹא גָזְרוּ עֲלֵיהֶם, לְפִי שְׁאֵין אָדָם זוֹרֵעַ מְקוֹמוֹת אֵלּוּ:&nbsp; שְׂדֵה בּוּר, אֵין אָדָם נִפְנֶה לְשָׁם; וּשְׂדֵה נִיר, רוֹצֶה הוּא בְּתִקּוּנָהּ; וּשְׂדֵה כֶּרֶם, אֵינוּ אוֹסֵר כַּרְמוֹ; וּשְׂדֵה זֶרַע, הַסְּפִיחִין מַפְסִידִין אוֹתָהּ.&nbsp; וְכֵן הַתֶּבֶן שֶׁלַּשְּׁבִיעִית מֻתָּר בְּכָל מָקוֹם, וְלֹא גָזְרוּ עָלָיו.</p>

<p><b>ד,ו</b>&nbsp;&nbsp;[ה] סְפִיחִין שֶׁלַּשְּׁבִיעִית שֶׁיָּצְאוּ לְמוֹצָאֵי שְׁבִיעִית, אֲסוּרִין בַּאֲכִילָה; וְאֵין תּוֹלְשִׁין אוֹתָן בַּיָּד--אֵלָא חוֹרֵשׁ כְּדַרְכּוֹ, וּבְהֵמָה רוֹעָה כְּדַרְכָּהּ.&nbsp; [ו] וְעַד מָתַי אֲסוּרִין סְפִיחֵי שְׁבִיעִית, בְּמוֹצָאֵי שְׁבִיעִית:&nbsp; מֵרֹאשׁ הַשָּׁנָה וְעַד חֲנֻכָּה; וּמֵחֲנֻכָּה וְאִלַּךְ, סְפִיחִין מֻתָּרִין.&nbsp; וְהַזּוֹרֵעַ סְפִיחֵי שְׁבִיעִית אַחַר שְׁבִיעִית, הַגִּדּוּלִין מֻתָּרִין.</p>

<p><b>ד,ז</b>&nbsp;&nbsp;בְּצָלִים שֶׁיָּצְאוּ מִשְּׁבִיעִית לְמוֹצָאֵי שְׁבִיעִית--אִם עָשׂוּ כַּיּוֹצֶא בָּהֶן, מֻתָּרִין; וְאִם לָאו, אֲסוּרִין.&nbsp; וְכֵן שְׁאָר הַפֵּרוֹת--אֵין לוֹקְחִים אוֹתָם בְּמוֹצָאֵי שְׁבִיעִית, אֵלָא מִשֶּׁיֵּעָשׂוּ כַּיּוֹצֶא בָּהֶן מִפֵּרוֹת מוֹצָאֵי שְׁבִיעִית:&nbsp; עָשָׂה הַבַּכִּיר, הֻתַּר הָאָפִיל.&nbsp; וּמֻתָּר לִקַּח יָרָק בְּמוֹצָאֵי שְׁבִיעִית, מִיָּד.&nbsp; [ח] וּמֵאֵימָתַי מֻתָּר אָדָם לִקַּח לוּף בְּמוֹצָאֵי שְׁבִיעִית, מִשֶּׁיִּרְבֶּה הֶחָדָשׁ.</p>

<p><b>ד,ח</b>&nbsp;&nbsp;[ט] בְּאֶחָד בְּתִשְׁרִי, רֹאשׁ הַשָּׁנָה לַשְּׁמִטִּין וְלַיּוֹבֵלוֹת.&nbsp; פֵּרוֹת שִׁשִּׁית שֶׁנִּכְנְסוּ לַשְּׁבִיעִית--אִם הָיוּ תְּבוּאָה אוֹ קָטְנָיוֹת אוֹ פֵּרוֹת הָאִילָן, וְהִגִּיעוּ לְעוֹנַת הַמַּעַשְׂרוֹת קֹדֶם רֹאשׁ הַשָּׁנָה--הֲרֵי אֵלּוּ מֻתָּרִין:&nbsp; וְאַף עַל פִּי שֶׁאוֹסֵף אוֹתָם בַּשְּׁבִיעִית, הֲרֵי הֶן כְּפֵרוֹת שִׁשִּׁית לְכָל דָּבָר.&nbsp; וְאִם לֹא בָאוּ לְעוֹנַת הַמַּעַשְׂרוֹת אֵלָא אַחַר רֹאשׁ הַשָּׁנָה, הֲרֵי הֶן כְּפֵרוֹת שְׁבִיעִית:&nbsp; [י] הַתְּבוּאָה וְהַקָּטְנָיוֹת אֲסוּרִין בַּאֲכִילָה, מִשּׁוֹם סְפִיחִים; וּפֵרוֹת הָאִילָן, אוֹכְלִין אוֹתָן בִּקְדֻשַּׁת שְׁבִיעִית.</p>

<p><b>ד,ט</b>&nbsp;&nbsp;[יא] הָאֹרֶז, וְהַדֹּחַן, וְהַפַּרְגִּין, וְהַשֻּׁמְשְׁמִין, וּפוֹל הַמִּצְרִי שֶׁזְּרָעוֹ לְזֶרַע--הוֹלְכִין בָּהֶן אַחַר גְּמָר הַפְּרִי:&nbsp; אִם נִגְמַר פִּרְיָם קֹדֶם רֹאשׁ הַשָּׁנָה, הֲרֵי אֵלּוּ מֻתָּרִין בַּשְּׁבִיעִית כְּפֵרוֹת שִׁשִּׁית; וְאִם נִגְמְרוּ אַחַר רֹאשׁ הַשָּׁנָה--אַף עַל פִּי שֶׁהִשְׁרִישׁוּ קֹדֶם רֹאשׁ הַשָּׁנָה--הֲרֵי אֵלּוּ אֲסוּרִין, מִשּׁוֹם סְפִיחִים.</p>

<p><b>ד,י</b>&nbsp;&nbsp;[יב] הַיָּרָק, בְּשָׁעַת לְקִיטָתוֹ.&nbsp; וְהָאֶתְרוֹג--אַפִלּוּ הָיָה כַּפּוֹל קֹדֶם רֹאשׁ הַשָּׁנָה, וְנַעֲשָׂה כַּכַּד בַּשְּׁבִיעִית--חַיָּב בְּמַעַשְׂרוֹת כְּפֵרוֹת שִׁשִּׁית; וְאַפִלּוּ הָיָה כַּכַּד בַּשִּׁשִּׁית--הוֹאִיל וְנִלְקַט בַּשְּׁבִיעִית--הֲרֵי הוּא כְּפֵרוֹת שְׁבִיעִית, וּמִתְעַשֵּׂר כְּפֵרוֹת שִׁשִּׁית לְהַחְמִיר.</p>

<p><b>ד,יא</b>&nbsp;&nbsp;[יג] וְכֵן פֵּרוֹת שְׁבִיעִית שֶׁיָּצְאוּ לְמוֹצָאֵי שְׁבִיעִית--בִּתְבוּאָה וְקָטְנָיוֹת וְאִילָנוֹת, הוֹלְכִין אַחַר עוֹנַת הַמַּעַשְׂרוֹת; וְהַפַּרְגִּין וְהַשֻּׁמְשְׁמִין וְהָאֹרֶז וְהַדֹּחַן וּפוֹל הַמִּצְרִי שֶׁזְּרָעוֹ לְזֶרַע, אַחַר גְּמָר הַפְּרִי; וְהַיָּרָק, אַחַר לְקִיטָתוֹ.</p>

<p><b>ד,יב</b>&nbsp;&nbsp;[יד] פּוֹל הַמִּצְרִי שֶׁזְּרָעוֹ לְזֶרַע בַּשִּׁשִּׁית, וְנִגְמַר פִּרְיוֹ קֹדֶם רֹאשׁ הַשָּׁנָה שֶׁלַּשְּׁבִיעִית--בֵּין יָרָק שֶׁלּוֹ בֵּין זֶרַע שֶׁלּוֹ, מֻתָּר בַּשְּׁבִיעִית.&nbsp; וְאִם זְרָעוֹ לְיָרָק, וְנִכְנְסָה עָלָיו שְׁבִיעִית--בֵּין יְרָקוֹ בֵּין זַרְעוֹ, אָסוּר כִּסְפִיחֵי שְׁבִיעִית; וְכֵן אִם זְרָעוֹ לְזֶרַע וּלְיָרָק, הֲרֵי הוּא אָסוּר.</p>

<p><b>ד,יג</b>&nbsp;&nbsp;[טו] עָבַר וּזְרָעוֹ בַּשְּׁבִיעִית, וְיָצָא לַשְּׁמִינִית--אִם זְרָעוֹ לְזֶרַע--בֵּין זַרְעוֹ בֵּין יְרָקוֹ, אָסוּר בְּמוֹצָאֵי שְׁבִיעִית כִּשְׁאָר הַסְּפִיחִים; וְאִם זְרָעוֹ לְיָרָק--הוֹאִיל וְנִלְקַט בַּשְּׁמִינִית--בֵּין יְרָקוֹ בֵּין זַרְעוֹ, מֻתָּר.&nbsp; זְרָעוֹ לְזֶרַע וּלְיָרָק--זַרְעוֹ אָסוּר מִשּׁוֹם סְפִיחִים, וִירָקוֹ מֻתָּר.</p>

<p><b>ד,יד</b>&nbsp;&nbsp;[טז] בְּנוֹת שׁוּחַ--הוֹאִיל וְהֶן נִגְמָרִין לְאַחַר שָׁלוֹשׁ שָׁנִים--אִם בָּאוּ לְעוֹנַת הַמַּעַשְׂרוֹת קֹדֶם רֹאשׁ הַשָּׁנָה שֶׁלַּשְּׁמִינִית, הֲרֵי הֶן נֶאֱכָלוֹת בְּשָׁנָה שְׁנִיָּה מִן הַשָּׁבוּעַ בְּתוֹרַת שְׁבִיעִית.</p>

<p><b>ד,טו</b>&nbsp;&nbsp;[יז] הַבְּצָלִים הַסָּרִיסִים וּפוֹל הַמִּצְרִי, שֶׁמָּנַע מֵהֶם מַיִם שְׁלוֹשִׁים יוֹם קֹדֶם רֹאשׁ הַשָּׁנָה, וְשֶׁלַּבַּעַל, שֶׁמָּנַע מֵהֶם שָׁלוֹשׁ עוֹנוֹת לִפְנֵי רֹאשׁ הַשָּׁנָה--הֲרֵי אֵלּוּ מִפֵּרוֹת שִׁשִּׁית; פָּחוּת מִכָּאן, הֲרֵי הֶם כִּסְפִיחֵי שְׁבִיעִית.</p>

<p><b>ד,טז</b>&nbsp;&nbsp;[יח] הַדַּלּוּעִין שֶׁקִּיְּמָן לְזֶרַע--אִם הִקְשׁוּ לִפְנֵי רֹאשׁ הַשָּׁנָה וְנִפְסְלוּ מִלֶּאֱכֹל אָדָם--מֻתָּר לְקַיְּמָן בַּשְּׁבִיעִית, שְׁהֶן מִפֵּרוֹת שִׁשִּׁית.&nbsp; וְאִם לֹא הִקְשׁוּ, אֲסוּרִין כִּסְפִיחֵי שְׁבִיעִית.&nbsp; וְכֵן הַיְּרָקוֹת כֻּלָּן שֶׁהִקְשׁוּ לִפְנֵי רֹאשׁ הַשָּׁנָה, מֻתָּר לְקַיְּמָן בַּשְּׁבִיעִית; וְאִם הָיוּ רַכִּים, אָסוּר לְקַיְּמָן מִשּׁוֹם סְפִיחִים.&nbsp; וְאֵין מְחַיְּבִין אוֹתוֹ לְשָׁרַשׁ אֶת הַלּוּף, אֵלָא מַנִּיחוֹ בָּאָרֶץ כְּמוֹת שְׁהוּא; אִם צָמַח לְמוֹצָאֵי שְׁבִיעִית, מֻתָּר.&nbsp; וְאֵין מְחַיְּבִין אוֹתוֹ לְשָׁרַשׁ אֶת הַקֻּנְדָּס, אֵלָא גּוֹזֵז בָּעַלִּין; וְאִם צָמַח לְמוֹצָאֵי שְׁבִיעִית, מֻתָּר.</p>

<p><b>ד,יז</b>&nbsp;&nbsp;[יט] לוּף שֶׁלְּעֶרֶב שְׁבִיעִית, וְכֵן בְּצָלִים הַקִּיצוֹנִים וּפוּאָה שֶׁנִּגְמְרוּ לִפְנֵי שְׁבִיעִית--מֻתָּר לַעְקֹר אוֹתָן בַּשְּׁבִיעִית בְּקַרְדֻּמּוֹת שֶׁלְּמַתֶּכֶת, וְאֵין בְּזֶה מִשּׁוֹם עֲבוֹדַת הָאָרֶץ.</p>

<p><b>ד,יח</b>&nbsp;&nbsp;[כ] הַבְּצָלִים שֶׁיָּרְדוּ עֲלֵיהֶם גְּשָׁמִים בַּשְּׁבִיעִית, וְצָמְחוּ--כָּל זְמָן שֶׁהָעַלִּין עֲלֵיהֶן יְרֻקִּין, הֲרֵי אֵלּוּ מֻתָּרִין.&nbsp; וְאִם הִשְׁחִירוּ, הֲרֵי אֵלּוּ כִּנְטוּעִין בָּאָרֶץ; וְאוֹתָן הָעַלִּין, אֲסוּרִין מִשּׁוֹם סְפִיחִין.&nbsp; וּבֵין כָּךְ וּבֵין כָּךְ, הַבְּצָלִים עַצְמָן בְּהֶתֵּרָן עוֹמְדִין.</p>

<p><b>ד,יט</b>&nbsp;&nbsp;[כא] בָּצֵל שֶׁעֲקָרוֹ בַּשְּׁבִיעִית, וּנְטָעוֹ בַּשְּׁמִינִית, וְרַבּוּ גִּדּוּלָיו עַל עִיקָרוֹ--הֶעֱלוּ גִּדּוּלָיו אֶת עִיקָרוֹ, וְהֻתַּר הַכֹּל:&nbsp; הוֹאִיל וּשְׁבִיעִית אִסּוּרָהּ עַל יְדֵי קַרְקָע, כָּךְ בְּטִילָתָהּ עַל יְדֵי קַרְקָע.</p>

<p><b>ד,כ</b>&nbsp;&nbsp;[כב] הַפֵּרוֹת שֶׁיּוֹצִיא הָאִילָן בַּשְּׁבִיעִית--לֹא יֶאֱסֹף אוֹתָן כְּדֶרֶךְ שֶׁאוֹסֵף בְּכָל שָׁנָה, שֶׁנֶּאֱמָר "אֶת-עִנְּבֵי נְזִירֶךָ לֹא תִבְצֹר" (ויקרא כה,ה); וְאִם בָּצַר לַעֲבוֹדַת הָאִילָן, אוֹ שֶׁבָּצַר כְּדֶרֶךְ הַבּוֹצְרִים--לוֹקֶה.</p>

<p><b>ד,כא</b>&nbsp;&nbsp;[כג] וְכֵיצַד עוֹשֶׂה:&nbsp; תְּאֵנִים שֶׁלַּשְּׁבִיעִית--אֵין קוֹצִין אוֹתָן בַּמֻּקְצֶה, אֲבָל מְיַבֵּשׁ אוֹתָן בַּחֻרְבָה; וְלֹא יִדְרֹךְ עֲנָבִים בַּגַּת, אֲבָל דּוֹרֵךְ הוּא בָּעֲרֵבָה; וְלֹא יַעֲשֶׂה זֵיתִים בְּתוֹךְ הַבַּד, אֲבָל כּוֹתֵשׁ הוּא וּמַכְנִיס לְבַד קָטָן בְּיוֹתֵר; וְטוֹחֵן בְּבֵית הַבַּד, וּמַכְנִיס לְבַד קְטַנָּה.&nbsp; וְכֵן בִּשְׁאָר הַדְּבָרִים--כָּל שֶׁיָּכוֹל לְשַׁנּוֹת, מְשַׁנֶּה.</p>

<p><b>ד,כב</b>&nbsp;&nbsp;[כד] מִצְוַת עֲשֵׂה לְהַשְׁמִיט כָּל מַה שֶׁתּוֹצִיא הָאָרֶץ בַּשְּׁבִיעִית, שֶׁנֶּאֱמָר "וְהַשְּׁבִיעִת תִּשְׁמְטֶנָּה וּנְטַשְׁתָּהּ" (שמות כג,יא).&nbsp; וְכָל הַנּוֹעֵל כַּרְמוֹ, אוֹ סָג שָׂדֵהוּ בַּשְּׁבִיעִית--בִּטַּל מִצְוַת עֲשֵׂה; וְכֵן אִם אָסַף כָּל פֵּרוֹתָיו לְתוֹךְ בֵּיתוֹ.&nbsp; אֵלָא יַפְקִיר הַכֹּל, וְיַד הַכֹּל שׁוֹוִין בְּכָל מָקוֹם--שֶׁנֶּאֱמָר "וְאָכְלוּ אֶבְיֹנֵי עַמֶּךָ" (שם).&nbsp; וְיֵשׁ לוֹ לְהָבִיא מְעַט לְתוֹךְ בֵּיתוֹ, כְּדֶרֶךְ שֶׁמְּבִיאִין מִן הַהֶפְקֵר--חָמֵשׁ כַּדֵּי שֶׁמֶן, חָמֵשׁ עֶשְׂרֵה כַּדֵּי יַיִן; וְאִם הֵבִיא יָתֵר מִזֶה, מֻתָּר.</p>

<p><b>ד,כג</b>&nbsp;&nbsp;[כה] אֵין שְׁבִיעִית נוֹהֶגֶת אֵלָא בְּאֶרֶץ יִשְׂרָאֵל בִּלְבָד, שֶׁנֶּאֱמָר "כִּי תָבֹאוּ אֶל-הָאָרֶץ, אֲשֶׁר אֲנִי נֹתֵן לָכֶם" (ויקרא כה,ב)--בֵּין בִּפְנֵי הַבַּיִת, בֵּין שֶׁלֹּא בִּפְנֵי הַבַּיִת.&nbsp; [כו] כָּל שֶׁהִחְזִיקוּ בּוֹ עוֹלֵי בָּבֶל עַד כְּזִיב, אָסוּר בַּעֲבוֹדָה; וְכָל הַסְּפִיחִין שֶׁצּוֹמְחִין בּוֹ, אֲסוּרִין בַּאֲכִילָה.&nbsp; וְכָל שֶׁלֹּא הִחְזִיקוּ בּוֹ אֵלָא עוֹלֵי מִצְרַיִם בִּלְבָד, שְׁהוּא מִכְּזִיב וְעַד הַנָּהָר וְעַד אֲמָנָה--אַף עַל פִּי שְׁהוּא אָסוּר בַּעֲבוֹדָה בַּשְּׁבִיעִית, הַסְּפִיחִין שֶׁצּוֹמְחִין בּוֹ מֻתָּרִים בַּאֲכִילָה.&nbsp; וּמֵהַנָּהָר וּמֵאֲמָנָה וָהָלְאָה, מֻתָּר בַּעֲבוֹדָה בַּשְּׁבִיעִית.</p>

<p><b>ד,כד</b>&nbsp;&nbsp;[כז] סוּרְיָה--אַף עַל פִּי שְׁאֵין שְׁבִיעִית נוֹהֶגֶת בָּהּ מִן הַתּוֹרָה, גָּזְרוּ עָלֶיהָ שֶׁתִּהְיֶה אֲסוּרָה בַּעֲבוֹדָה בַּשְּׁבִיעִית כְּאֶרֶץ יִשְׂרָאֵל:&nbsp; כְּדֵי שֶׁלֹּא יַנִּיחוּ אֶרֶץ יִשְׂרָאֵל, וְיֵלְכוּ וְיִשְׁתַּקְּעוּ שָׁם.&nbsp; אֲבָל עַמּוֹן וּמוֹאָב, וּמִצְרַיִם וְשִׁנְעָר--אַף עַל פִּי שְׁהֶם חַיָּבִין בְּמַעַשְׂרוֹת מִדִּבְרֵיהֶם, אֵין שְׁבִיעִית נוֹהֶגֶת בָּהֶן.</p>

<p><b>ד,כה</b>&nbsp;&nbsp;[כח] עֵבֶר הַיַּרְדֵּן, שְׁבִיעִית נוֹהֶגֶת בָּהּ מִדִּבְרֵיהֶם.&nbsp; וּסְפִיחֵי עֵבֶר הַיַּרְדֵּן וּסְפִיחֵי סוּרְיָה, מֻתָּרִין בַּאֲכִילָה--לֹא יִהְיוּ אֲרָצוֹת אֵלּוּ, חֲמוּרִין מֵאֶרֶץ יִשְׂרָאֵל שֶׁהִחְזִיקוּ בָּהּ עוֹלֵי מִצְרָיִם.&nbsp; [כט] גּוֹי שֶׁקָּנָה קַרְקָע בְּאֶרֶץ יִשְׂרָאֵל, וּזְרָעָהּ בַּשְּׁבִיעִית--פֵּרוֹתֶיהָ מֻתָּרִין:&nbsp; שֶׁלֹּא גָזְרוּ עַל הַסְּפִיחִין, אֵלָא מִפְּנֵי עוֹבְרֵי עֲבֵרָה; וְהַגּוֹיִים אֵינָן מְצֻוִּין עַל הַשְּׁבִיעִית, כְּדֵי שֶׁנִּגְזֹר עֲלֵיהֶם.</p>

<p><b>ד,כו</b>&nbsp;&nbsp;[ל] עֲיָרוֹת אֶרֶץ יִשְׂרָאֵל הַסְּמוּכוֹת לַסְּפָר--מוֹשִׁיבִים עֲלֵיהֶם שׁוֹמֵר, כְּדֵי שֶׁלֹּא יָפוּצוּ גּוֹיִים וְיָבֹזּוּ פֵּרוֹת שְׁבִיעִית.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ה</h2>

<p><b>ה,א</b>&nbsp;&nbsp;פֵּרוֹת שְׁבִיעִית נִתְּנוּ לַאֲכִילָה, וְלִשְׁתִיָּה, וּלְסִיכָה, וּלְהַדְלָקַת הַנֵּר, וְלִצְבִיעָה; מִפִּי הַשְּׁמוּעָה לָמְדוּ "תִּהְיֶה" (ויקרא כה,ז), אַף לְהַדְלָקַת הַנֵּר וְלִצְבֹּעַ בָּהּ צְבָע.</p>

<p><b>ה,ב</b>&nbsp;&nbsp;לַאֲכִילָה וְלִשְׁתִיָּה כֵּיצַד:&nbsp; לֶאֱכֹל דָּבָר שֶׁדַּרְכּוֹ לֶאֱכֹל וְלִשְׁתּוֹת דָּבָר שֶׁדַּרְכּוֹ לִשְׁתּוֹת, כְּדִין תְּרוּמָה וּמַעֲשֵׂר שֵׁנִי.&nbsp; [ג] וְלֹא יְשַׁנֶּה פֵּרוֹת מִבְּרִיָּתָן, כְּדֶרֶךְ שְׁאֵינוּ מְשַׁנֶּה בִּתְרוּמָה וּמַעֲשֵׂר--דָּבָר שֶׁדַּרְכּוֹ לֶאֱכֹל חַי, לֹא יֹאכַל אוֹתוֹ מְבֻשָּׁל; וְדָבָר שֶׁדַּרְכּוֹ לְהֵאָכֵל מְבֻשָּׁל, אֵין אוֹכְלִין אוֹתוֹ חַי.&nbsp; לְפִיכָּךְ אֵין שׁוֹלְקִין אֹכָלֵי בְּהֵמָה.</p>

<p><b>ה,ג</b>&nbsp;&nbsp;אֵינוּ מִטַּפֵּל לֶאֱכֹל תַּבְשִׁיל שֶׁנִּפְסַד וְהַפַּת שֶׁעִפְּשָׁה, כְּדֶרֶךְ שְׁאֵינוּ אוֹכֵל בִּתְרוּמָה וּבְמַעֲשֵׂר.&nbsp; [ד] וְאֵין מְבַשְּׁלִין יָרָק שֶׁלַּשְּׁבִיעִית בְּשֶׁמֶן שֶׁלִּתְרוּמָה, שֶׁלֹּא יְבִיאֶנּוּ לִידֵי פְּסוּל; וְאִם בִּשַּׁל מְעָט וַאֲכָלוֹ מִיָּד--מֻתָּר, שֶׁהֲרֵי לֹא הִנִּיחוֹ כְּדֵי לָבוֹא לִידֵי פְּסוּל.</p>

<p><b>ה,ד</b>&nbsp;&nbsp;[ה] פֵּרוֹת הַמְּיֻחָדִין לְמַאֲכַל אָדָם, אֵין מַאֲכִילִין אוֹתָן לַבְּהֵמָה לַחַיָּה וְלָעוֹפוֹת; הָלְכָה הַבְּהֵמָה מֵאֵלֶיהָ לְתַחַת הַתְּאֵנָה, וְאָכְלָה--אֵין מְחַיְּבִין אוֹתוֹ לְהַחְזִירָהּ, שֶׁנֶּאֱמָר "וְלִבְהֶמְתְּךָ--וְלַחַיָּה .&nbsp;.&nbsp;." (ויקרא כה,ז).</p>

<p><b>ה,ה</b>&nbsp;&nbsp;[ו] לְסִיכָה כֵּיצַד:&nbsp; לָסוּךְ דָּבָר שֶׁדַּרְכּוֹ לָסוּךְ; לֹא יָסוּךְ יַיִן וְשֶׁמֶן, אֲבָל סָךְ הוּא אֶת הַשֶּׁמֶן.&nbsp; וְלֹא יְפַטַּם אֶת הַשֶּׁמֶן.&nbsp; וְלֹא יָסוּךְ בַּמֶּרְחֵץ; אֲבָל סָךְ הוּא מִבַּחוּץ, וְנִכְנָס.&nbsp; [ז] וְשֶׁמֶן שֶׁלַּשְּׁבִיעִית--אֵין חוֹסְמִין בּוֹ תַּנּוּר וְכִירַיִם, וְאֵין סָכִין בּוֹ מַנְעָל וְסַנְדָּל.&nbsp; וְאֵין סָכִין אוֹתוֹ בְּיָדַיִם טְמֵאוֹת; נָפַל עַל בְּשָׂרוֹ, מְשַׁפְשְׁפוֹ בְּיָדַיִם טְמֵאוֹת.&nbsp; וְלֹא יָסוּךְ רַגְלוֹ בְּתוֹךְ הַמַּנְעָל, אֲבָל סָךְ הוּא רַגְלוֹ וְלוֹבֵשׁ הַמַּנְעָל.&nbsp; וְסָךְ גּוּפוֹ וּמִתְעַגֵּל עַל גַּבֵּי קַטְבֻּלְיָה.</p>

<p><b>ה,ו</b>&nbsp;&nbsp;[ח] לְהַדְלָקַת הַנֵּר כֵּיצַד:&nbsp; שֶׁמַּדְלִיק אֶת הַנֵּר בְּשֶׁמֶן שְׁבִיעִית עַצְמוֹ; מְכָרוֹ וְלָקַח בּוֹ שֶׁמֶן אַחֵר, אוֹ שֶׁהִחְלִיף שֶׁמֶן בְּשֶׁמֶן--שְׁנֵיהֶם אֲסוּרִים בַּהַדְלָקָה, שְׁאֵין מַדְלִיקִין בִּדְמֵי שְׁבִיעִית.&nbsp; וְלֹא יִתֵּן הַשֶּׁמֶן לְתוֹךְ הַמְּדוּרָה, אֵלָא מַדְלִיקוֹ בַּנֵּר.</p>

<p><b>ה,ז</b>&nbsp;&nbsp;[ט] לִצְבִיעָה כֵּיצַד:&nbsp; דְּבָרִים שֶׁדַּרְכָּן לִצְבֹּעַ בָּהֶן--אַף עַל פִּי שְׁהֶן מַאֲכָלֵי אָדָם, צוֹבְעִין בָּהֶן לָאָדָם; אֲבָל לֹא צוֹבְעִין לַבְּהֵמָה מִפֵּרוֹת שְׁבִיעִית, אַפִלּוּ מֵאֹכָלֵי בְּהֵמָה--שְׁאֵין קְדֻשַּׁת שְׁבִיעִית חָלָה עַל צִבְעֵי בְּהֵמָה.&nbsp; [י] מִינֵי כְּבָסִים כְּגוֹן בּוֹרִית וְאָהָל--קְדֻשַּׁת שְׁבִיעִית חָלָה עֲלֵיהֶן, וּמְכַבְּסִין בָּהֶן:&nbsp; שֶׁנֶּאֱמָר "וְהָיְתָה שַׁבַּת הָאָרֶץ לָכֶם" (ויקרא כה,ו)--"לָכֶם", לְכָל צָרְכֵּיכֶם.</p>

<p><b>ה,ח</b>&nbsp;&nbsp;אֲבָל אֵין מְכַבְּסִין בְּפֵרוֹת שְׁבִיעִית, וְאֵין עוֹשִׂין מְלֻגְמָה--שֶׁנֶּאֱמָר "וְהָיְתָה שַׁבַּת הָאָרֶץ לָכֶם, לְאָכְלָה" (ויקרא כה,ו):&nbsp; לֹא לִמְלֻגְמָה, וְלֹא לְזִלּוּף, וְלֹא לְהָקִיא, וְלֹא לְמִשְׁרָה, וְלֹא לִכְבִיסָה.</p>

<p><b>ה,ט</b>&nbsp;&nbsp;[יא] כְּלָל גָּדוֹל אָמְרוּ בְּפֵרוֹת שְׁבִיעִית:&nbsp; כָּל שְׁהוּא מְיֻחָד לְמַאֲכַל אָדָם, כְּגוֹן חִטִּים וּתְאֵנִים וַעֲנָבִים וְכַיּוֹצֶא בָּהֶן--אֵין עוֹשִׂין מִמֶּנּוּ מְלֻגְמָה אוֹ רְטִיָּה וְכַיּוֹצֶא בָּהֶן וְאַפִלּוּ לָאָדָם, שֶׁנֶּאֱמָר "וְהָיְתָה שַׁבַּת הָאָרֶץ לָכֶם, לְאָכְלָה" (ויקרא כה,ו), כָּל שְׁהוּא מְיֻחָד לָכֶם, יִהְיֶה לְאָכְלָה וְלֹא לִרְפוּאָה; וְכָל שְׁאֵינוּ מְיֻחָד לְמַאֲכַל אָדָם, כְּגוֹן קוֹצִין וְדַרְדְּרִין הָרַכִּים--עוֹשִׂין מֵהֶן מְלֻגְמָה לָאָדָם, אֲבָל לֹא לַבְּהֵמָה.</p>

<p><b>ה,י</b>&nbsp;&nbsp;וְכָל שְׁאֵינוּ מְיֻחָד לֹא לָאָדָם וְלֹא לַבְּהֵמָה, כְּגוֹן הַסִּיאָה וְהָאֵזוֹב וְהַקֻּרְנִית--הֲרֵי הוּא תָּלוּי בְּמַחְשַׁבְתּוֹ:&nbsp; חִשַּׁב עָלָיו לְעֵצִים, הֲרֵי הוּא כָּעֵצִים; חִשַּׁב עָלָיו לַאֲכִילָה, הֲרֵי הוּא כַּפֵּרוֹת; חִשַּׁב עָלָיו לְמַאֲכַל אָדָם וּלְמַאֲכַל בְּהֵמָה--נוֹתְנִין עָלָיו חֻמְרֵי מַאֲכַל אָדָם, שְׁאֵין עוֹשִׂין מֵהֶן מְלֻגְמָה, וְחֻמְרֵי מַאֲכַל בְּהֵמָה, שְׁאֵין שׁוֹלְקִין אוֹתָן.</p>

<p><b>ה,יא</b>&nbsp;&nbsp;[יב] מֻתָּר לִמְכֹּר אֹכָלֵי אָדָם וְאֹכָלֵי בְּהֵמָה, וְלִקַּח בָּהֶם אֹכָלֵי אָדָם.&nbsp; אֲבָל אֵין מוֹכְרִין אֹכָלֵי בְּהֵמָה, לִקַּח בָּהֶם אֹכָלֵי בְּהֵמָה אַחֶרֶת, וְאֵין צָרִיךְ לוֹמַר שְׁאֵין מוֹכְרִין אֹכָלֵי אָדָם, לִקַּח בָּהֶם אֹכָלֵי בְּהֵמָה; וְאִם לָקַח בָּהֶן, אוֹ הִחְלִיף אֹכָלֵי אָדָם בְּאֹכָלֵי בְּהֵמָה--הֲרֵי הֶן כְּאֹכָלֵי אָדָם, שְׁאֵין עוֹשִׂין מֵהֶן מְלֻגְמָה לָאָדָם.</p>

<p><b>ה,יב</b>&nbsp;&nbsp;[יג] פֵּרוֹת שְׁבִיעִית--אֵין מוֹצִיאִין אוֹתָן מֵהָאָרֶץ לְחוּצָה לָאָרֶץ, וְאַפִלּוּ לְסוּרְיָה.&nbsp; וְאֵין מַאֲכִילִין אוֹתָן לַגּוֹי, וְלֹא לַשָּׂכִיר; וְאִם הָיָה שְׂכִיר שַׁבָּת, אוֹ שְׂכִיר שָׁנָה, אוֹ שְׂכִיר חֹדֶשׁ, אוֹ שֶׁקָּצַץ מְזוֹנוֹתָיו עָלָיו--הֲרֵי הוּא כְּאַנְשֵׁי בֵּיתוֹ, וּמַאֲכִילִין אוֹתוֹ.&nbsp; וּמַאֲכִילִין אֶת הָאַכְסַנְיָה פֵּרוֹת שְׁבִיעִית.&nbsp; [יד] וְאֵין בֵּית דִּין פּוֹסְקִין לָאִשָּׁה פֵּרוֹת שְׁבִיעִית, מִפְּנֵי שֶׁזֶּה כִּמְשַׁלֵּם חוֹב מִפֵּרוֹת שְׁבִיעִית; אֲבָל נִזֹּנֶת הִיא מִשֶּׁלְּבַעְלָהּ.</p>

<p><b>ה,יג</b>&nbsp;&nbsp;[טו] אֵין אוֹסְפִין פֵּרוֹת שְׁבִיעִית כִּשְׁהֶן בֹּסֶר--שֶׁנֶּאֱמָר "תֹּאכְלוּ, אֶת-תְּבוּאָתָהּ" (ויקרא כה,יב), אֵינָהּ נֶאֱכֶלֶת עַד שֶׁתֵּעָשֶׂה תְּבוּאָה; אֲבָל אוֹכֵל מֵהֶן מְעַט בַּשָּׂדֶה כִּשְׁהֶם פַּגִּין, כְּדֶרֶךְ שֶׁאוֹכֵל בִּשְׁאָר שְׁנֵי שָׁבוּעַ.&nbsp; וְלֹא יִכְנֹס לֶאֱכֹל בְּתוֹךְ בֵּיתוֹ, עַד שֶׁיַּגִּיעוּ לְעוֹנַת הַמַּעַשְׂרוֹת.</p>

<p><b>ה,יד</b>&nbsp;&nbsp;[טז] וּמֵאֵימָתַי יִהְיֶה מֻתָּר לֶאֱכֹל פֵּרוֹת הָאִילָן בַּשָּׂדֶה בַּשְּׁבִיעִית:&nbsp; הַפַּגִּין שֶׁלַּתְּאֵנִים--מִשֶּׁיַּזְרִיחוּ, אוֹכֵל בָּהֶן פִּתּוֹ בַּשָּׂדֶה; וְכֵן כָּל כַּיּוֹצֶא בָּהֶן.&nbsp; וְהַבֹּסֶר--מִשֶּׁיּוֹצִיא מַיִם, אוֹכְלוֹ בַּשָּׂדֶה; וְכֵן כָּל כַּיּוֹצֶא בּוֹ.&nbsp; הַזֵּיתִים--מִשֶּׁיַּכְנִיסוּ סְאָה שֶׁלַּזֵּיתִים רְבִיעִית שֶׁמֶן, פּוֹצֵעַ וְאוֹכֵל בַּשָּׂדֶה; הִכְנִיסוּ חֲצִי לוֹג, כּוֹתֵשׁ וְסָךְ בַּשָּׂדֶה; הִכְנִיסוּ שְׁלִישׁ--מֻתָּר לְהַכְנִיס לְבֵיתוֹ, שֶׁהֲרֵי הִגִּיעוּ לְעוֹנַת הַמַּעַשְׂרוֹת.</p>

<p><b>ה,טו</b>&nbsp;&nbsp;[יז] מֻתָּר לָקֹץ אִילָנוֹת לְעֵצִים בַּשְּׁבִיעִית, קֹדֶם שֶׁיִּהְיֶה פְּרִי.&nbsp; אֲבָל מִשֶּׁיַּתְחִיל לַעֲשׂוֹת פְּרִי--לֹא יָקֹץ אוֹתוֹ, שֶׁהֲרֵי מַפְסִיד הָאֹכֶל, וְנֶאֱמָר "וְהָיְתָה שַׁבַּת הָאָרֶץ לָכֶם, לְאָכְלָה" (ויקרא כה,ו), לֹא לְהֶפְסֵד.&nbsp; וְאִם הוֹצִיא פֵּרוֹת וְהִגִּיעוּ לְעוֹנַת הַמַּעַשְׂרוֹת, מֻתָּר לָקֹץ אוֹתוֹ--שֶׁהֲרֵי הוֹצִיא פֵּרוֹתָיו, וּבָטַל דִּין שְׁבִיעִית מִמֶּנּוּ.</p>

<p><b>ה,טז</b>&nbsp;&nbsp;[יח] וּמֵאֵימָתַי אֵין קוֹצְצִין הָאִילָן בַּשְּׁבִיעִית--הַחַרּוּבִין מִשֶּׁיְּשַׁלְשְׁלוּ, וְהַגְּפָנִים מִשֶּׁיְּגָרְעוּ, וְהַזֵּיתִים מִשֶּׁיָּנֵצוּ, וּשְׁאָר כָּל הָאִילָנוֹת מִשֶּׁיּוֹצִיאוּ בֹּסֶר.&nbsp; וְאֵין קוֹצְצִין אֶת הַכַּפְנָיוֹת בַּשְּׁבִיעִית, מִפְּנֵי שְׁהוּא הֶפְסֵד פְּרִי; וְאִם אֵין דַּרְכָּן לְהֵעָשׂוֹת תְּמָרִים אֵלָא שִׁיצִין, מֻתָּר לָקֹץ אוֹתָן כַּפְנָיוֹת.</p>

<p><b>ה,יז</b>&nbsp;&nbsp;[יט] אֵין שׁוֹרְפִין תֶּבֶן וְקַשׁ שֶׁלַּשְּׁבִיעִית, מִפְּנֵי שְׁהוּא רָאוּי לְמַאֲכַל בְּהֵמָה; אֲבָל מַסִּיקִין בְּגֶפֶת וּבְזוֹגִין שֶׁלַּשְּׁבִיעִית.&nbsp; [כ] מֶרְחֵץ שֶׁהֻסְּקָה בְּתֶבֶן וְקַשׁ שֶׁלַּשְּׁבִיעִית, מֻתָּר לִרְחֹץ בָּהּ בְּשָׂכָר; וְאִם אָדָם חָשׁוּב הוּא, אָסוּר לִרְחֹץ בָּהּ--שֶׁמֶּא יַסִּיקוּ בָּהּ דְּבָרִים אֲחֵרִים כְּדֵי לִהְיוֹת רֵיחָהּ נוֹדֵף בִּשְׁבִילוֹ, וְנִמְצְאוּ מַפְסִידִין פֵּרוֹת שְׁבִיעִית.</p>

<p><b>ה,יח</b>&nbsp;&nbsp;[כא] הַקְּלִפִּין וְהַגַּרְעִנִּין שֶׁמֻּתָּרִין בִּתְרוּמָה לַזָּרִים, אֵין קְדֻשַּׁת שְׁבִיעִית חָלָה עֲלֵיהֶם; וַהֲרֵי הֶן כְּעֵצִים, אֵלָא אִם כֵּן רְאוּיִין לִצְבִיעָה.&nbsp; וְהַקּוּר, קְדֻשַּׁת שְׁבִיעִית חָלָה עָלָיו.</p>

<p><b>ה,יט</b>&nbsp;&nbsp;[כב] הַצּוֹרֵר תְּבָלִין שֶׁלַּשְּׁבִיעִית, וּנְתָנָן לְתוֹךְ הַתַּבְשִׁיל--אִם בָּטַל טַעְמָן, הֲרֵי אֵלּוּ מֻתָּרִין לְכָל דָּבָר; וְאִם נִשְׁאָר בָּהֶן טַעַם, עֲדַיִן הֶם בִּקְדֻשַּׁת שְׁבִיעִית.</p>

<p><b>ה,כ</b>&nbsp;&nbsp;[כג] אֵין נוֹתְנִין תֶּבֶן וְקַשׁ שֶׁלַּשְּׁבִיעִית לֹא לְתוֹךְ הַכַּר, וְלֹא לְתוֹךְ הַטִּיט; וְאִם נָתַן, הֲרֵי זֶה כִּמְבֹעָר.&nbsp; תַּנּוּר שֶׁהִסִּיקוּהוּ בְּתֶבֶן וּבְקַשׁ שֶׁלַּשְּׁבִיעִית, יוּצַן; וּמִשֶּׁתֵּרֵד רְבִיעַה שְׁנִיָּה בְּמוֹצָאֵי שְׁבִיעִית, נִהְנִין וְשׂוֹרְפִין בְּתֶבֶן וּבְקַשׁ שֶׁלַּשְּׁבִיעִית.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ו</h2>

<p><b>ו,א</b>&nbsp;&nbsp;אֵין עוֹשִׂין סְחוֹרָה בְּפֵרוֹת שְׁבִיעִית; וְאִם רָצָה לִמְכֹּר מְעַט מִפֵּרוֹת שְׁבִיעִית, מוֹכֵר.&nbsp; וְאוֹתָן הַדָּמִים, הֲרֵי הֶן כְּפֵרוֹת שְׁבִיעִית:&nbsp; יִלָּקַח בָּהֶן מַאֲכָל, וְיֵאָכֵל בִּקְדֻשַּׁת שְׁבִיעִית.&nbsp; וְאוֹתוֹ הַפְּרִי הַנִּמְכָּר, הֲרֵי הוּא בִּקְדֻשָּׁתוֹ כְּשֶׁהָיָה.</p>

<p><b>ו,ב</b>&nbsp;&nbsp;לֹא יִהְיֶה לוֹקֵחַ יַרְקוֹת שָׂדֶה וּמוֹכֵר, וְלֹא יִצְבֹּר מִקְּלִפֵּי שְׁבִיעִית בְּשָׂכָר--מִפְּנֵי שֶׁזֶּה עוֹשֶׂה סְחוֹרָה בְּפֵרוֹת שְׁבִיעִית.&nbsp; לָקַח יְרָקוֹת לֶאֱכֹל, וְהוֹתִיר--מֻתָּר לִמְכֹּר הַמּוֹתָר, וְהַדָּמִים שְׁבִיעִית; וְכֵן אִם לָקַט יְרָקוֹת לְעַצְמוֹ, וְלָקַח מֵהֶן בְּנוֹ אוֹ בֶּן בֵּיתוֹ וּמָכַר--הֲרֵי זֶה מֻתָּר, וְהַדָּמִים דְּמֵי שְׁבִיעִית.</p>

<p><b>ו,ג</b>&nbsp;&nbsp;כְּשֶׁמּוֹכְרִין פֵּרוֹת שְׁבִיעִית--אֵין מוֹכְרִין אוֹתָן לֹא בְּמִדָּה, וְלֹא בְּמִשְׁקָל, וְלֹא בְּמִנְיָן:&nbsp; כְּדֵי שֶׁלֹּא יִהְיֶה כְּסוֹחֵר בְּפֵרוֹת שְׁבִיעִית.&nbsp; אֵלָא מוֹכֵר הַמְּעַט שֶׁמּוֹכֵר אַכְסָרָה, לְהוֹדִיעַ שְׁהוּא הֶפְקֵר; וְלוֹקֵחַ הַדָּמִים, לִקְנוֹת בָּהֶן אֹכֶל אַחֵר.&nbsp; [ד] וְאוֹגֵד דְּבָרִים שֶׁדַּרְכָּן לְהֵאָגֵד לַבַּיִת, לִמְכֹּר בַּשּׁוּק אַכְסָרָה, כְּדֶרֶךְ שֶׁאוֹגְדִין לְהָבִיא לַבַּיִת, לֹא כְּדֶרֶךְ שֶׁאוֹגְדִין לַשּׁוּק--כְּדֵי שֶׁלֹּא יִהְיֶה כְּמוֹכֵר בְּצִמְצוּם; וּדְבָרִים שְׁאֵין דַּרְכָּן לְהֵאָגֵד אֵלָא לַשּׁוּק, לֹא יֶאֱגֹד אוֹתָן.</p>

<p><b>ו,ד</b>&nbsp;&nbsp;[ה] פֵּרוֹת חוּצָה לָאָרֶץ שֶׁנִּכְנְסוּ לָאָרֶץ--לֹא יִהְיוּ נִמְכָּרִים בְּמִדָּה, אוֹ בְּמִשְׁקָל, אוֹ בְּמִנְיָן, אֵלָא כְּפֵרוֹת הָאָרֶץ אַכְסָרָה; וְאִם הָיוּ נִכָּרִין שְׁהֶם מֵחוּצָה לָאָרֶץ, מֻתָּר.</p>

<p><b>ו,ה</b>&nbsp;&nbsp;[ו] חֹמֶר בַּשְּׁבִיעִית מִבַּהֶקְדֵּשׁ:&nbsp; שֶׁהַפּוֹדֶה אֶת הַקֹּדֶשׁ--יָצָא הַקֹּדֶשׁ לְחֻלִּין, וְיִתָּפְסוּ הַדָּמִים תַּחְתָּיו.&nbsp; וְהַשְּׁבִיעִית אֵינָהּ כֵּן; אֵלָא הַמּוֹכֵר פֵּרוֹת שְׁבִיעִית--יִתָּפְסוּ הַדָּמִים וְיֵעָשׂוּ כְּפֵרוֹת שְׁבִיעִית, וְהַפֵּרוֹת עַצְמָן לֹא נִתְחַלְּלוּ וְנַעֲשׂוּ כְּפֵרוֹת שְׁאָר הַשָּׁנִים, שֶׁנֶּאֱמָר בָּהּ "תִּהְיֶה" (ויקרא כה,ז), בַּהֲוִיָּתָהּ תְּהֵי לְעוֹלָם.&nbsp; וּלְפִי שֶׁנִּקְרֵאת "קֹדֶשׁ" (ויקרא כה,יב), תּוֹפֶסֶת אֶת דָּמֶיהָ.&nbsp; נִמְצֵאתָ אוֹמֵר הָאַחֲרוֹן נִתְפָּס בַּשְּׁבִיעִית, וְהַפְּרִי עַצְמוֹ הֲרֵי הוּא כְּמוֹ שֶׁהָיָה.</p>

<p><b>ו,ו</b>&nbsp;&nbsp;[ז] כֵּיצַד:&nbsp; לָקַח בְּפֵרוֹת שְׁבִיעִית אוֹ בִּדְמֵיהֶן בָּשָׂר--נַעֲשָׂה הַבָּשָׂר כְּאוֹתָן הַפֵּרוֹת, וְאוֹכְלוֹ כְּפֵרוֹת שְׁבִיעִית; וְצָרִיךְ לְבַעַר שְׁנֵיהֶם, בְּשָׁעַת בֵּעוּר שְׁבִיעִית.&nbsp; לָקַח בְּאוֹתוֹ בָּשָׂר אוֹ בְּדָמָיו דָּגִים, יָצָא הַבָּשָׂר וְנִתְפְּסוּ הַדָּגִים; לָקַח בַּדָּגִים אוֹ בִּדְמֵיהֶן שֶׁמֶן, יָצְאוּ דָּגִים וְנִתְפַּס שֶׁמֶן; לָקַח בַּשֶּׁמֶן אוֹ בְּדָמָיו דְּבַשׁ, יָצָא שֶׁמֶן וְנִתְפַּס דְּבַשׁ.&nbsp; וְצָרִיךְ לְבַעַר הַפֵּרוֹת הָרִאשׁוֹנוֹת עִם הַדְּבַשׁ הָאַחֲרוֹן, כְּדֶרֶךְ שֶׁמְּבַעֲרִין פֵּרוֹת שְׁבִיעִית; וְאֵין עוֹשִׂין מִשְּׁנֵיהֶם מְלֻגְמָה וְלֹא מַפְסִידִין אוֹתָן, כִּשְׁאָר פֵּרוֹת שְׁבִיעִית.</p>

<p><b>ו,ז</b>&nbsp;&nbsp;[ח] אֵין שְׁבִיעִית מִתְחַלֶּלֶת אֵלָא דֶּרֶךְ מֶקָּח.&nbsp; בַּמֶּה דְּבָרִים אֲמוּרִים, בִּפְרִי רִאשׁוֹן; אֲבָל בִּפְרִי שֵׁנִי מִתְחַלֵּל, בֵּין דֶּרֶךְ מֶקָּח בֵּין דֶּרֶךְ חִלּוּל.&nbsp; [ט] וּכְשֶׁמְּחַלְּלִין פְּרִי הַנִּלְקָח שֵׁנִית, אֵין מְחַלְּלִין אוֹתוֹ עַל בְּהֵמָה חַיָּה וָעוֹף חַיִּים--שֶׁמֶּא יַנִּיחֵם, וִיגַדַּל מֵהֶם עֲדָרִים עֲדָרִים; וְאֵין צָרִיךְ לוֹמַר שְׁבִיעִית עַצְמָהּ.&nbsp; אֲבָל מְחַלְּלִין אוֹתָן הַפֵּרוֹת עַל הַשְּׁחוּטִים.</p>

<p><b>ו,ח</b>&nbsp;&nbsp;[י] דְּמֵי שְׁבִיעִית--אֵין פּוֹרְעִין מֵהֶן אֶת הַחוֹב, וְאֵין עוֹשִׂין בָּהֶן שׁוֹשְׁבִינוּת, וְאֵין מְשַׁלְּמִין מֵהֶן תַּגְמוּלִין, וְאֵין פּוֹסְקִין מֵהֶן צְדָקָה לָעֲנִיִּים בְּבֵית הַכְּנֶסֶת; אֲבָל מְשַׁלְּחִין מֵהֶן דְּבָרִים שֶׁלִּגְמִילוּת חֲסָדִים, וְצָרִיךְ לְהוֹדִיעַ.</p>

<p><b>ו,ט</b>&nbsp;&nbsp;וְכֵן אֵין לוֹקְחִין מֵהֶן עֲבָדִים וְקַרְקָעוֹת וּבְהֵמָה טְמֵאָה; וְאִם לָקַח, יֹאכַל כְּנֶגְדָּן כְּדֶרֶךְ שֶׁעוֹשֶׂה בְּמַעֲשֵׂר שֵׁנִי.&nbsp; וְאֵין מְבִיאִין מֵהֶן קִנֵּי זָבִים וְזָבוֹת וְיוֹלְדוֹת, חַטָּאוֹת וַאֲשָׁמוֹת; וְאִם הֵבִיא, יֹאכַל כְּנֶגְדָּן.&nbsp; וְאֵין סָכִין כֵּלִים וְעוֹרוֹת בְּשֶׁמֶן שֶׁלַּשְּׁבִיעִית; וְאִם סָךְ, יֹאכַל כְּנֶגְדָּן.</p>

<p><b>ו,י</b>&nbsp;&nbsp;[יא] אֵין נוֹתְנִין מֵהֶן לֹא לַבַּלָּן, וְלֹא לַסַּפָּר, וְלֹא לַסַּפָּן, וְלֹא לִשְׁאָר הָאֻמָּנִין; אֲבָל נוֹתֵן הוּא לְמִי שֶׁדּוֹלֶה מַיִם מִן הַבּוֹר לְהַשְׁקוֹת אוֹתוֹ מַיִם.&nbsp; וּמֻתָּר לִתֵּן מִפֵּרוֹת שְׁבִיעִית אוֹ מִדְּמֵיהֶן לָאֻמָּנִין, מַתְּנוֹת חִנָּם.</p>

<p><b>ו,יא</b>&nbsp;&nbsp;[יב] הָאוֹמֵר לַפּוֹעֵל הֵא לָךְ אֵיסָר זֶה, וְלַקַּט לִי יָרָק הַיּוֹם--שְׂכָרוֹ מֻתָּר; וְאֵינוּ כִּדְמֵי שְׁבִיעִית--אֵלָא מוֹצִיאוֹ בְּכָל מַה שֶׁיִּרְצֶה, וְלֹא קָנְסוּ אֶת הַפּוֹעֵל לִהְיוֹת שְׂכָרוֹ כִּדְמֵי שְׁבִיעִית.&nbsp; וְאִם אָמַר לוֹ, לַקַּט לִי בּוֹ הַיּוֹם יָרָק--הֲרֵי זֶה כִּדְמֵי שְׁבִיעִית; וְאֵינוּ מוֹצִיאוֹ אֵלָא בַּאֲכִילָה וּשְׁתִיָּה, כְּפֵרוֹת שְׁבִיעִית.</p>

<p><b>ו,יב</b>&nbsp;&nbsp;[יג] הַחַמָּרִים הָעוֹשִׂים בְּפֵרוֹת שְׁבִיעִית מְלֶאכֶת שְׁבִיעִית הָאֲסוּרָה, כְּגוֹן שֶׁהֵבִיאוּ יוֹתֵר מִדַּי--הֲרֵי שְׂכָרָן כִּדְמֵי שְׁבִיעִית; וְדָבָר זֶה קְנָס לָהֶם.&nbsp; וּמִפְּנֵי מַה קָנְסוּ בִּשְׂכַר הַחַמָּרִים, וְלֹא קָנְסוּ בִּשְׂכַר הַפּוֹעֵל--מִפְּנֵי שֶׁשְּׂכַר הַפּוֹעֵל מְעַט, לֹא קָנְסוּ בּוֹ מִשּׁוֹם כְּדֵי חַיָּיו.</p>

<p><b>ו,יג</b>&nbsp;&nbsp;[יד] הַלּוֹקֵחַ מִן הַנַּחְתּוֹם כִּכָּר בְּפֻנְדְּיוֹן, וְאָמַר לוֹ בְּשָׁעַת לְקִיחָה, כְּשֶׁאֲלַקַּט יַרְקוֹת שָׂדֶה, אָבִיא לָךְ--הֲרֵי זֶה מֻתָּר; וְאוֹתוֹ הַכִּכָּר, הֲרֵי הוּא כְּפֵרוֹת שְׁבִיעִית.&nbsp; וְאִם לָקַח מִמֶּנּוּ סְתָם--לֹא יְשַׁלַּם מִדְּמֵי שְׁבִיעִית, שְׁאֵין פּוֹרְעִין חוֹב מִדְּמֵי שְׁבִיעִית.</p>

<p><b>ו,יד</b>&nbsp;&nbsp;[טו] אוֹכְלִין פֵּרוֹת שְׁבִיעִית בְּטוֹבָה, וְשֶׁלֹּא בְּטוֹבָה.&nbsp; כֵּיצַד בְּטוֹבָה--שֶׁיִּתֵּן לוֹ פֵּרוֹת שְׁבִיעִית, כְּמִי שֶׁעָשָׂה עִמּוֹ טוֹבָה שֶׁנָּתַן לוֹ, אוֹ שֶׁיַּכְנִיסוֹ לְגִנָּתוֹ לֶאֱכֹל, כְּמִי שֶׁעָשָׂה עִמּוֹ טוֹבָה.&nbsp; וּמִי שֶׁנָּתְנוּ לוֹ פֵּרוֹת שְׁבִיעִית בְּמַתָּנָה, אוֹ שֶׁנָּפְלוּ לוֹ בִּירֻשָּׁה--הֲרֵי זֶה אוֹכְלָם, כְּדֶרֶךְ שֶׁאוֹכֵל פֵּרוֹת שֶׁאוֹסֵף אוֹתָן הוּא בְּעַצְמוֹ מִן הַשָּׂדֶה.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ז</h2>

<p><b>ז,א</b>&nbsp;&nbsp;פֵּרוֹת שְׁבִיעִית--אֵין אוֹכְלִין מֵהֶן אֵלָא כָּל זְמָן שֶׁאוֹתוֹ הַמִּין מָצוּי בַּשָּׂדֶה, שֶׁנֶּאֱמָר "וְלִבְהֶמְתְּךָ--וְלַחַיָּה, אֲשֶׁר בְּאַרְצֶךָ:&nbsp; תִּהְיֶה .&nbsp;.&nbsp;." (ויקרא כה,ז):&nbsp; כָּל זְמָן שֶׁחַיָּה אוֹכֶלֶת מִמִּין זֶה מִן הַשָּׂדֶה, אַתָּה אוֹכֵל מִמַּה שֶׁבַּבַּיִת; כָּלָה לַחַיָּה מִן הַשָּׂדֶה--חַיָּב לְבַעַר אוֹתוֹ הַמִּין מִן הַבַּיִת, וְזֶה הוּא בֵּעוּר שֶׁלְּפֵרוֹת שְׁבִיעִית.</p>

<p><b>ז,ב</b>&nbsp;&nbsp;כֵּיצַד:&nbsp; הֲרֵי שֶׁהָיוּ לוֹ גְּרֹגְּרוֹת שֶׁלַּשְּׁבִיעִית בְּתוֹךְ בֵּיתוֹ--אוֹכֵל מֵהֶן, כָּל זְמָן שֶׁהַתְּאֵנִים בָּאִילָנוֹת בַּשָּׂדֶה; כָּלוּ הַתְּאֵנִים מִן הַשָּׂדֶה--אָסוּר לֶאֱכֹל מִן הַגְּרֹגְּרוֹת שֶׁבַּבַּיִת, אֵלָא מְבַעֵר אוֹתָן.&nbsp; [ג] הָיוּ לוֹ פֵּרוֹת מְרֻבִּין, מְחַלְּקָן מְזוֹן שָׁלוֹשׁ סְעֻדּוֹת לְכָל אֶחָד וְאֶחָד.</p>

<p><b>ז,ג</b>&nbsp;&nbsp;וְאָסוּר לֶאֱכֹל אַחַר הַבֵּעוּר, בֵּין לָעֲנִיִּים בֵּין לָעֲשִׁירִים; וְאִם לֹא מָצָא אוֹכְלִין בְּשָׁעַת הַבֵּעוּר--שׂוֹרֵף בָּאֵשׁ, אוֹ מַשְׁלִיךְ לַיָּם, אוֹ מְאַבֵּד בְּכָל דָּבָר שֶׁמְּאַבֵּד.</p>

<p><b>ז,ד</b>&nbsp;&nbsp;הָיוּ לוֹ צִמּוּקִין שֶׁלַּשְּׁבִיעִית, וְכָלוּ הָעֲנָבִים מִן הַשָּׂדֶה מִן הַגִּנּוֹת וְהַפַּרְדֵּסִים שְׁהֶן הֶפְקֵר--אַף עַל פִּי שֶׁעֲדַיִן יֵשׁ עֲנָבִים בַּגְּפָנִים שֶׁבְּתוֹךְ הַחֲצֵרוֹת--אֵינוּ אוֹכֵל מִן הַצִּמּוּקִין מִפְּנֵי עֲנָבִים אֵלּוּ שֶׁבֶּחָצֵר, לְפִי שְׁאֵינָן מְצוּיִין לַחַיָּה.&nbsp; אֲבָל אִם יֵשׁ שָׁם עֲנָבִים קָשִׁים בְּיוֹתֵר שְׁאֵינָן נִגְמָרִין אֵלָא בְּסוּף הַשָּׁנָה, הֲרֵי זֶה אוֹכֵל מִן הַצִּמּוּקִין בִּשְׁבִילָן.&nbsp; וְכֵן כָּל כַּיּוֹצֶא בְּזֶה.</p>

<p><b>ז,ה</b>&nbsp;&nbsp;אִילָן שְׁהוּא עוֹשֶׂה פֵּרוֹת שְׁתֵּי פְּעָמִים בַּשָּׁנָה, וְהָיָה לוֹ מִפֵּרוֹתָיו הָרִאשׁוֹנוֹת--הֲרֵי זֶה אוֹכֵל מֵהֶן כָּל זְמָן שֶׁפֵּרוֹת שְׁנִיּוֹת מְצוּיוֹת בַּשָּׂדֶה, שֶׁהֲרֵי מֵאוֹתוֹ הַמִּין בַּשָּׂדֶה; אֲבָל פֵּרוֹת הַסְּתָיו--אֵין אוֹכְלִים בִּשְׁבִילָן, מִפְּנֵי שְׁהֶן דּוֹמִין לַפֵּרוֹת שֶׁלְּשָׁנָה אַחֶרֶת.</p>

<p><b>ז,ו</b>&nbsp;&nbsp;הַכּוֹבֵשׁ שְׁלוֹשָׁה כְּבָשִׁים בְּחָבִית אַחַת--כָּל שֶׁכָּלָה מִינוֹ מִן הַשָּׂדֶה, יְבַעַר מִינוֹ מִן הֶחָבִית; וְאִם הִתְחִיל בָּהּ, הֲרֵי הַכֹּל כִּמְבֹעָר.&nbsp; וּכְשֵׁם שֶׁמְּבַעֵר אֹכָלֵי אָדָם, כָּךְ מְבַעֵר אֹכָלֵי בְּהֵמָה מִן הַבַּיִת; וְאֵינוּ מַאֲכִילָן לַבְּהֵמָה, אִם כָּלָה אוֹתוֹ הַמִּין מִן הַשָּׂדֶה.&nbsp; [ז] וּכְשֵׁם שֶׁמְּבַעֲרִין אֶת הַפֵּרוֹת, כָּךְ מְבַעֲרִין אֶת הַדָּמִים.</p>

<p><b>ז,ז</b>&nbsp;&nbsp;כֵּיצַד:&nbsp; הֲרֵי שֶׁמָּכַר רִמּוֹנִים שֶׁלַּשְּׁבִיעִית, וַהֲרֵי הוּא אוֹכֵל בִּדְמֵיהֶן, וְכָלוּ הָרִמּוֹנִים מִן הָאִילָן שֶׁבַּשָּׂדֶה, וְנִשְׁאַר אֶצְלוֹ מִן הַדָּמִים שֶׁמָּכַר בָּהֶן--חַיָּב לְבַעַר.&nbsp; [ח] כֵּיצַד עוֹשֶׂה:&nbsp; קוֹנֶה בָּהֶן מַאֲכָלוֹת, וּמְחַלְּקָן מְזוֹן שָׁלוֹשׁ סְעוֹדוֹת לְכָל אֶחָד וְאֶחָד; אוֹ יַשְׁלִיךְ הַמָּעוֹת לְיָם הַמֶּלַח, אִם לֹא מָצָא אוֹכְלִין.</p>

<p><b>ז,ח</b>&nbsp;&nbsp;[ט] שָׁלוֹשׁ אֲרָצוֹת לַבֵּעוּר:&nbsp; אֶרֶץ יְהוּדָה כֻּלָּהּ--הָהָר וְהַשְּׁפֵלָה וְהָעֵמֶק, אֶרֶץ אַחַת; עֵבֶר הַיַּרְדֵּן כֻּלּוֹ--שְׁפֵלַת לוּד וְהַר שְׁפֵלַת לוּד וּמִבֵּית חוֹרוֹן עַד הַיָּם, אֶרֶץ אַחַת; וְהַגָּלִיל כֻּלּוֹ--גָּלִיל הָעֶלְיוֹן וְגָלִיל הַתַּחְתּוֹן וּתְחוּם טְבֶרְיָה, אֶרֶץ אַחַת.&nbsp; וְאוֹכְלִין בְּכָל אַחַת וְאַחַת מִשְּׁלָשְׁתָּן, עַד שֶׁיִּכְלֶה הָאַחֲרוֹן שֶׁבָּהּ.</p>

<p><b>ז,ט</b>&nbsp;&nbsp;[י] כֵּיצַד:&nbsp; הָיוּ לוֹ פֵּרוֹת בְּאֶרֶץ יְהוּדָה--אוֹכֵל מֵהֶן, כָּל זְמָן שֶׁיֵּשׁ מֵאוֹתוֹ הַמִּין בְּכָל אֶרֶץ יְהוּדָה כֻּלָּהּ; וְכֵן אִם הָיוּ לוֹ פֵּרוֹת גָּלִיל--אוֹכֵל מֵהֶן, כָּל זְמָן שֶׁיֵּשׁ מֵאוֹתוֹ הַמִּין בְּכָל אֶרֶץ הַגָּלִיל כֻּלָּהּ; וְכֵן בְּעֵבֶר הַיַּרְדֵּן.&nbsp; [יא] וְשָׁלוֹשׁ אֲרָצוֹת אֵלּוּ, כֻּלָּן חֲשׁוּבוֹת כְּאֶרֶץ אַחַת לַחַרּוּבִין וְלַזֵּיתִים וְלַתְּמָרִים.&nbsp; וְאוֹכְלִין בַּתְּמָרִים, עַד שֶׁיִּכְלֶה הָאַחֲרוֹן שֶׁבּוֹ; וְאֵימָתַי הוּא כּוֹלֶה, עַד הַפּוּרִים.&nbsp; וְכֵן אוֹכְלִין בַּזֵּיתִים, עַד הָעֲצֶרֶת; וּבָעֲנָבִים, עַד הַפֶּסַח שֶׁלְּמוֹצָאֵי שְׁבִיעִית; וּבַגְּרֹגְּרוֹת, עַד הַחֲנֻכָּה.</p>

<p><b>ז,י</b>&nbsp;&nbsp;[יב] הַמּוֹלִיךְ פֵּרוֹת שְׁבִיעִית מִמְּקוֹם שֶׁכָּלוּ לִמְקוֹם שֶׁלֹּא כָלוּ, אוֹ מִמְּקוֹם שֶׁלֹּא כָלוּ לִמְקוֹם שֶׁכָּלוּ--חַיָּב לְבַעַר:&nbsp; לְפִי שֶׁנּוֹתְנִין עָלָיו חֻמְרֵי מְקוֹם שֶׁיָּצָא מִשָּׁם, וְחֻמְרֵי מְקוֹם שֶׁהָלַךְ לְשָׁם.&nbsp; וּפֵרוֹת הָאָרֶץ שֶׁיָּצְאוּ לְחוּצָה לָאָרֶץ--מִתְבַּעֲרִים בִּמְקוֹמָן, וְלֹא יַעְבִירֵם מִמָּקוֹם לְמָקוֹם.</p>

<p><b>ז,יא</b>&nbsp;&nbsp;[יג] כְּלָל גָּדוֹל אָמְרוּ בַּשְּׁבִיעִית:&nbsp; כָּל שְׁהוּא מֵאֹכֶל אָדָם, אוֹ מֵאֹכֶל בְּהֵמָה, אוֹ מִמִּין הַצּוֹבְעִין--אִם אֵינוּ מִתְקַיֵּם בָּאָרֶץ--יֵשׁ לוֹ שְׁבִיעִית וּלְדָמָיו שְׁבִיעִית, וְחַיָּב בְּבֵעוּר וְיֵשׁ לְדָמָיו בֵּעוּר.&nbsp; כְּגוֹן עַלֵּי הַלּוּף הַשּׁוֹטֶה וְעַלֵּי הַדַּנְדַּנָּה וְהָעֻלְשִׁין, מֵאֹכֶל אָדָם; וּכְגוֹן הַחוֹחִים וְהַדַּרְדְּרִין, מֵאֹכֶל הַבְּהֵמָה; וּכְגוֹן אִסְטִיס וְקוֹצָה, מִמִּין הַצּוֹבְעִין.</p>

<p><b>ז,יב</b>&nbsp;&nbsp;וְאִם הָיָה מִתְקַיֵּם בָּאָרֶץ, כְּגוֹן הַפּוּאָה וְהָרִכְפָּה מִמִּין הַצּוֹבְעִין--אַף עַל פִּי שֶׁיֵּשׁ לוֹ שְׁבִיעִית וּלְדָמָיו שְׁבִיעִית--אֵין לוֹ בֵּעוּר וְלֹא לְדָמָיו בֵּעוּר, שֶׁהֲרֵי מִתְקַיֵּם בָּאָרֶץ, אֵלָא נִהְנִין וְצוֹבְעִין בּוֹ, עַד רֹאשׁ הַשָּׁנָה.</p>

<p><b>ז,יג</b>&nbsp;&nbsp;[יד] וְכָל שְׁאֵינוּ מְיֻחָד לֹא לְמַאֲכַל אָדָם, וְלֹא לְמַאֲכַל בְּהֵמָה, וְאֵינוּ מִמִּין הַצּוֹבְעִים--הוֹאִיל וְאֵינוּ לְעֵצִים, יֵשׁ לוֹ שְׁבִיעִית וּלְדָמָיו שְׁבִיעִית; אֲבָל אֵין לוֹ בֵּעוּר וְלֹא לְדָמָיו בֵּעוּר, אַף עַל פִּי שְׁאֵינוּ מִתְקַיֵּם בָּאָרֶץ, אֵלָא נִהְנִין בּוֹ אוֹ בְּדָמָיו, עַד רֹאשׁ הַשָּׁנָה:&nbsp; כְּגוֹן עִיקַר הַלּוּף הַשּׁוֹטֶה, וְעִיקַר הַדַּנְדַּנָּה, וְהָעַקְרְבָנִין.</p>

<p><b>ז,יד</b>&nbsp;&nbsp;[טו] קְלִפֵּי רִמּוֹן וְהַנֵּץ שֶׁלּוֹ, קְלִפֵּי אֱגוֹזִים, וְהַגַּרְעִנִּין--יֵשׁ לָהֶם שְׁבִיעִית וְלִדְמֵיהֶם שְׁבִיעִית; אֲבָל אֵין לָהֶם וְלֹא לִדְמֵיהֶם בֵּעוּר.&nbsp; לוֹלַבֵּי זְרָדִים, וְהַחַרּוּבִים--יֵשׁ לָהֶם שְׁבִיעִית וְלִדְמֵיהֶם שְׁבִיעִית, וְיֵשׁ לָהֶם וְלִדְמֵיהֶם בֵּעוּר.&nbsp; לוֹלַבֵּי הָאֵלָה, וְהַבָּטְנָה, וְהָאַטְדִין--יֵשׁ לָהֶן וְלִדְמֵיהֶן שְׁבִיעִית, וְאֵין לָהֶן וְלֹא לִדְמֵיהֶן בֵּעוּר; אֲבָל לָעַלִּין שֶׁלָּהֶן, יֵשׁ בֵּעוּר.</p>

<p><b>ז,טו</b>&nbsp;&nbsp;[טז] אֵיזוֹ הִיא שָׁעַת בֵּעוּר הָעַלִּין, בְּעֵת שֶׁיִּבֹּלוּ מִן הָאִילָנוֹת שֶׁלָּהֶן; עַלֵּי זֵיתִים, וְעַלֵּי קָנִים, וְעַלֵּי חַרּוּבִין--אֵין לָהֶם בֵּעוּר, לְפִי שְׁאֵינָן נוֹבְלוֹת וְכָלוֹת.&nbsp; [יז] וְעַד מָתַי יִהְיֶה אָדָם מְלַקֵּט עֲשָׂבִים לַחִין בַּשְּׁבִיעִית, עַד שֶׁיִּיבַשׁ הַמָּתִיק; וִיגַבַּב עֲשָׂבִים יְבֵשִׁים, עַד שֶׁתֵּרֵד רְבִיעָה שְׁנִיָּה בְּמוֹצָאֵי שְׁבִיעִית.&nbsp; [יח] וְעַד מָתַי יִהְיוּ הָעֲנִיִּים מֻתָּרִין לְהִכָּנֵס לַפַּרְדֵּסוֹת בְּמוֹצָאֵי שְׁבִיעִית, לֶאֱסֹף פֵּרוֹת שְׁבִיעִית--עַד שֶׁתֵּרֵד רְבִיעָה שְׁנִיָּה.</p>

<p><b>ז,טז</b>&nbsp;&nbsp;[יט] הַוֶּרֶד וְהַכֹּפֶר וְהַלֹּטֶם, יֵשׁ לָהֶן שְׁבִיעִית וְלִדְמֵיהֶן שְׁבִיעִית.&nbsp; הַקְּטָף, וְהוּא שֶׂרֶף--הַיּוֹצֶא מִן הָאִילָנוֹת וּמִן הָעִיקָרִין, אֵין לוֹ שְׁבִיעִית; וְהַיּוֹצֶא מִן הַפַּגִּים, יֵשׁ לוֹ שְׁבִיעִית וּלְדָמָיו שְׁבִיעִית.&nbsp; [כ] בַּמֶּה דְּבָרִים אֲמוּרִים, בְּאִילָן מַאֲכָל; אֲבָל בָּאִילָן סְרָק--אַף הַיּוֹצֶא מִן הָעַלִּין וּמִן הָעִיקָרִין כַּפְּרִי שֶׁלָּהֶן, וְיֵשׁ לוֹ שְׁבִיעִית וּלְדָמָיו שְׁבִיעִית.</p>

<p><b>ז,יז</b>&nbsp;&nbsp;[כא] הַכּוֹבֵשׁ וֶרֶד שְׁבִיעִית בְּשֶׁמֶן שֶׁלְּשִׁשִּׁית, יְלַקַּט אֶת הַוֶּרֶד וְהַשֶּׁמֶן מֻתָּר; כְּבָשׁוֹ בְּשֶׁמֶן שֶׁלְּמוֹצָאֵי שְׁבִיעִית, חַיָּב לְבַעַר הַשֶּׁמֶן--שֶׁהֲרֵי הַוֶּרֶד יָבֵשׁ הוּא, וּכְבָר נִתְחַיַּב בְּבֵעוּר.&nbsp; [כב] חַרּוּבִין שֶׁלַּשְּׁבִיעִית שֶׁכְּבָשָׁן בְּיֵין שִׁשִּׁית, אוֹ בְּיֵין מוֹצָאֵי שְׁבִיעִית--חַיָּב לְבַעַר הַיַּיִן, שֶׁהֲרֵי טַעַם פֵּרוֹת שְׁבִיעִית בּוֹ.&nbsp; זֶה הַכְּלָל:&nbsp; פֵּרוֹת שְׁבִיעִית שֶׁנִּתְעָרְבוּ בְּפֵרוֹת אֲחֵרוֹת--מִין בְּמִינוֹ, בְּכָל שְׁהוּא; וְשֶׁלֹּא בְּמִינוֹ, בְּנוֹתֵן טַעַם.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ח</h2>

<p><b>ח,א</b>&nbsp;&nbsp;כְּדֶרֶךְ שֶׁאָסוּר לַעֲבֹד הָאָרֶץ בַּשְּׁבִיעִית--כָּךְ אָסוּר לְחַזַּק יְדֵי יִשְׂרָאֵל שֶׁעוֹבְדִין אוֹתָהּ, אוֹ לִמְכֹּר לָהֶן כְּלֵי עֲבוֹדָה:&nbsp; לְפִי שֶׁאָסוּר לְחַזַּק יְדֵי עוֹבְרֵי עֲבֵרָה.</p>

<p><b>ח,ב</b>&nbsp;&nbsp;וְאֵלּוּ כֵּלִים שְׁאֵין הָאֻמָּן רַשָּׁאי לְמָכְרָן בַּשְּׁבִיעִית, לְמִי שְׁהוּא חָשׁוּד עַל הַשְּׁבִיעִית--מַחְרֵשָׁה וְכָל כֵּלֶיהָ, הָעֹל וְהַמִּזְרֶה וְהַדֶּקֶר.&nbsp; זֶה הַכְּלָל--כָּל שֶׁמְּלַאכְתּוֹ מְיֻחֶדֶת לִמְלָאכָה שֶׁאֲסוּרָה בַּשְּׁבִיעִית, אָסוּר לְמָכְרוֹ לֶחָשׁוּד; וְלַמְּלָאכָה שֶׁאִפְשָׁר שֶׁתִּהְיֶה אֲסוּרָה וְתִהְיֶה מֻתֶּרֶת, מֻתָּר לְמָכְרוֹ לֶחָשׁוּד.</p>

<p><b>ח,ג</b>&nbsp;&nbsp;כֵּיצַד:&nbsp; מוֹכֵר הוּא לוֹ הַמַּגָּל, וְהָעֲגָלָה וְכָל כֵּלֶיהָ--שְׁאִם יִקְצֹר בּוֹ מְעַט וְיָבִיא עַל הָעֲגָלָה מְעַט, הֲרֵי זֶה מֻתָּר; וְאִם יִקְצֹר כְּדֶרֶךְ הַקּוֹצְרִין אוֹ יָבִיא כָּל פֵּרוֹת שָׂדֵהוּ, אָסוּר.</p>

<p><b>ח,ד</b>&nbsp;&nbsp;וּמֻתָּר לִמְכֹּר סְתָם לְמִי שְׁאֵינוּ חָשׁוּד, אַפִלּוּ דָּבָר שֶׁמְּלַאכְתּוֹ מְיֻחֶדֶת לַמְּלָאכָה הָאֲסוּרָה בַּשְּׁבִיעִית--שֶׁהֲרֵי אִפְשָׁר שֶׁקָּנָה בַּשְּׁבִיעִית, לַעֲשׂוֹת בּוֹ מְלָאכָה לְאַחַר שְׁבִיעִית.</p>

<p><b>ח,ה</b>&nbsp;&nbsp;הַיּוֹצֵר מוֹכֵר חָמֵשׁ כַּדֵּי שֶׁמֶן, וְחָמֵשׁ עֶשְׂרֵה כַּדֵּי יַיִן.&nbsp; וּמֻתָּר לִמְכֹּר לַגּוֹי יָתֵר מִזֶּה, וְאֵינוּ חוֹשֵׁשׁ שֶׁמֶּא יִמְכֹּר לְיִשְׂרָאֵל; וּמוֹכֵר כַּדִּים רַבּוֹת לְיִשְׂרָאֵל הֶחָשׁוּד בְּחוּצָה לָאָרֶץ, וְאֵינוּ חוֹשֵׁשׁ שֶׁמֶּא יָבִיא לָאָרֶץ.</p>

<p><b>ח,ו</b>&nbsp;&nbsp;וּמוֹכֵר לֶחָשׁוּד פָּרָה חוֹרֶשֶׁת, שֶׁהֲרֵי אִפְשָׁר לְשָׁחְטָהּ.&nbsp; וּמוֹכֵר לוֹ שָׂדֵהוּ, שֶׁהֲרֵי אִפְשָׁר שֶׁיּוֹבִירָהּ; אֲבָל לֹא יִמְכֹּר לוֹ שְׂדֵה הָאִילָן, אֵלָא אִם כֵּן פּוֹסֵק עִמּוֹ עַל מְנַת שְׁאֵין לוֹ בָּאִילָן.&nbsp; וּמַשְׁאִילוֹ סְאָה לִמְדֹּד בָּהּ, אַף עַל פִּי שְׁהוּא יוֹדֵעַ שֶׁיֵּשׁ לוֹ גֹּרֶן--שֶׁהֲרֵי אִפְשָׁר שֶׁיִּמְדֹּד בָּהּ בְּתוֹךְ בֵּיתוֹ.&nbsp; וּפוֹרֵט לוֹ מָעוֹת, אַף עַל פִּי שְׁהוּא יוֹדֵעַ שֶׁיֵּשׁ לוֹ פּוֹעֲלִים.&nbsp; וְכֻלָּן בַּפֵּרוּשׁ, אֲסוּרִים.&nbsp; [ז] וְכֵן מַשְׁאֶלֶת אִשָּׁה לַחֲבִרְתָּהּ הַחֲשׁוּדָה עַל הַשְּׁבִיעִית, נַפָה וּכְבָרָה רֵחַיִם וְתַנּוּר; אֲבָל לֹא תָבֹר וְלֹא תִטְחֹן עִמָּהּ.</p>

<p><b>ח,ז</b>&nbsp;&nbsp;[ח] מְחַזְּקִין יְדֵי גּוֹיִים בַּשְּׁבִיעִית, בִּדְבָרִים בִּלְבָד--כְּגוֹן שֶׁרָאָהוּ חוֹרֵשׁ אוֹ זוֹרֵעַ, אוֹמֵר לוֹ תִּתְחַזַּק אוֹ תַּצְלִיחַ וְכַיּוֹצֶא בִּדְבָרִים אֵלּוּ:&nbsp; מִפְּנֵי שְׁאֵינָם מְצֻוִּין עַל שְׁבִיתַת הָאָרֶץ.&nbsp; אֲבָל לֹא יְסַעֲדֶנּוּ בַּיָּד.&nbsp; וּמֻתָּר לִרְדּוֹת עִמָּהֶן הַפֵּרוֹת, וְחוֹכְרִין מֵהֶן נִירִין--לְפִי שְׁאֵינָן בְּנֵי חִיּוּב כְּדֵי לִקְנֹס אוֹתָן.</p>

<p><b>ח,ח</b>&nbsp;&nbsp;[ט] מֻתָּר לַעֲשׂוֹת בַּתָּלוּשׁ בְּסוּרְיָה, אֲבָל לֹא בַּמְּחֻבָּר.&nbsp; כֵּיצַד--דָּשִׁין וְזוֹרִין וְדוֹרְכִין וּמְעַמְּרִין, אֲבָל לֹא קוֹצְרִין וְלֹא בוֹצְרִין וְלֹא מוֹסְקִין; וְכֵן כָּל כַּיּוֹצֶא בְּאֵלּוּ.</p>

<p><b>ח,ט</b>&nbsp;&nbsp;[י] כְּשֵׁם שֶׁאָסוּר לַעֲשׂוֹת סְחוֹרָה בְּפֵרוֹת שְׁבִיעִית, אוֹ לִשְׁמֹר אוֹתָן--כָּךְ אָסוּר לִקַּח אוֹתָן מֵעַם הָאָרֶץ:&nbsp; לְפִי שְׁאֵין מוֹסְרִין דְּמֵי שְׁבִיעִית לְעַם הָאָרֶץ, וְאַפִלּוּ כָּל שְׁהוּא--שֶׁמֶּא לֹא יֹאכַל אוֹתָן בִּקְדֻשַּׁת שְׁבִיעִית.&nbsp; [יא] הַלּוֹקֵחַ לוֹלָב מֵעַם הָאָרֶץ בַּשְּׁבִיעִית, נוֹתֵן לוֹ אֶתְרוֹג מַתָּנָה; וְאִם לֹא נָתַן לוֹ, מַבְלִיעַ לוֹ דְּמֵי אֶתְרוֹג בִּדְמֵי הַלּוֹלָב.</p>

<p><b>ח,י</b>&nbsp;&nbsp;[יב] בַּמֶּה דְּבָרִים אֲמוּרִים, בִּזְמָן שֶׁהָיָה מוֹכֵר פֵּרוֹת שֶׁכְּמוֹתָן בַּשָּׁמוּר, כְּגוֹן תְּאֵנִים וְרִמּוֹנִים וְכַיּוֹצֶא בָּהֶן; אֲבָל אִם הָיָה מוֹכֵר פֵּרוֹת שֶׁחֶזְקָתָן מִן הַהֶפְקֵר, כְּגוֹן הַפֵּיגָם, וְהַיַּרְבוּזִין הַשּׁוֹטִים, וְהַחֲלַגְלוֹגוֹת, וְהַכֻּסְבַּר שֶׁלֶּהָרִים, וְכַיּוֹצֶא בָּהֶן--הֲרֵי זֶה מֻתָּר לִקַּח מִמֶּנּוּ מְעַט, בִּדְמֵי שָׁלוֹשׁ סְעוֹדוֹת בִּלְבָד:&nbsp; מִשּׁוֹם כְּדֵי חַיָּיו שֶׁלַּמּוֹכֵר.</p>

<p><b>ח,יא</b>&nbsp;&nbsp;[יג] וְכֵן כָּל דָּבָר שְׁאֵינוּ חַיָּב בְּמַעַשְׂרוֹת, כְּגוֹן שׁוּם בַּעַל בֶּכִי, וּבָצֵל שֶׁלְּרִכְפָּה, וְגָרִיסִין הַקִּלְקִיּוֹת, וַעֲדָשִׁים הַמִּצְרִיּוֹת, וְכֵן זֵרְעוֹנֵי גִּנָּה שְׁאֵינָן נֶאֱכָלִין כְּגוֹן זֶרַע לֶפֶת וּצְנוֹן, וְכַיּוֹצֶא בָּהֶן--הֲרֵי אֵלּוּ נִלְקָחִין מִכָּל אָדָם בַּשְּׁבִיעִית.</p>

<p><b>ח,יב</b>&nbsp;&nbsp;[יד] בַּמֶּה דְּבָרִים אֲמוּרִים, בְּעַם הָאָרֶץ סְתָם; אֲבָל מִי שְׁהוּא חָשׁוּד לַעֲשׂוֹת סְחוֹרָה בְּפֵרוֹת שְׁבִיעִית, אוֹ לִשְׁמֹר פֵּרוֹתָיו וְלִמְכֹּר מֵהֶן--אֵין לוֹקְחִין מִמֶּנּוּ דָּבָר שֶׁיֵּשׁ עָלָיו זִיקַת שְׁבִיעִית, כְּלָל.&nbsp; וְאֵין לוֹקְחִין מִמֶּנּוּ פִּשְׁתָּן, אַפִלּוּ סָרוּק; אֲבָל לוֹקְחִין מִמֶּנּוּ טָווּי וְשָׁזוּר.</p>

<p><b>ח,יג</b>&nbsp;&nbsp;[טו] הֶחָשׁוּד עַל הַשְּׁבִיעִית, אֵינוּ חָשׁוּד עַל הַמַּעַשְׂרוֹת; וְהֶחָשׁוּד עַל הַמַּעַשְׂרוֹת, אֵינוּ חָשׁוּד עַל הַשְּׁבִיעִית:&nbsp; שֶׁאַף עַל פִּי שֶׁזֶּה וְזֶה מִן הַתּוֹרָה--מַעֲשֵׂר טָעוּן הֲבָאַת מָקוֹם, מַה שְׁאֵין כֵּן בַּשְּׁבִיעִית; וּשְׁבִיעִית אֵין לָהּ פִּדְיוֹן, מַה שְׁאֵין כֵּן בַּמַּעֲשֵׂר.</p>

<p><b>ח,יד</b>&nbsp;&nbsp;[טז] הֶחָשׁוּד עַל הַטְּהָרוֹת, אֵינוּ חָשׁוּד לֹא עַל הַמַּעֲשֵׂר וְלֹא עַל הַשְּׁבִיעִית:&nbsp; שֶׁהָאֹכֶל הַטָּמֵא הַזֶּה שֶׁמְּכָרוֹ בְּחֶזְקַת טָהוֹר, אֵינוּ מְטַמֵּא אֲחֵרִים אֵלָא מִדִּבְרֵי סוֹפְרִים; וְהֶחָשׁוּד לְדִבְרֵי סוֹפְרִים, אֵינוּ חָשׁוּד לְדִבְרֵי תּוֹרָה.</p>

<p><b>ח,טו</b>&nbsp;&nbsp;[יז] כָּל הֶחָשׁוּד עַל דָּבָר--אַף עַל פִּי שְׁאֵינוּ נֶאֱמָן עַל שֶׁלְּעַצְמוֹ, נֶאֱמָן עַל שֶׁלַּאֲחֵרִים:&nbsp; חֲזָקָה, אֵין אָדָם חוֹטֶא לַאֲחֵרִים.&nbsp; לְפִיכָּךְ הֶחָשׁוּד עַל דָּבָר, דָּנוֹ וּמֵעִידוֹ.</p>

<p><b>ח,טז</b>&nbsp;&nbsp;[יח] הַכּוֹהֲנִים חֲשׁוּדִין עַל הַשְּׁבִיעִית--לְפִי שְׁהֶם אוֹמְרִים הוֹאִיל וְהַתְּרוּמוֹת מֻתָּרוֹת לָנוּ, אַף עַל פִּי שְׁהֶן אֲסוּרִין עַל הַזָּרִים בְּמִיתָה, קַל וְחֹמֶר, פֵּרוֹת שְׁבִיעִית.&nbsp; לְפִיכָּךְ סְאָה תְּרוּמָה שֶׁנָּפְלָה לְמֵאָה סְאָה שֶׁלְּפֵרוֹת שְׁבִיעִית, תַּעֲלֶה; נָפְלָה לְפָחוּת מִמֵּאָה, יִרְקְבוּ הַכֹּל--וְלֹא יִמָּכְרוּ לַכּוֹהֲנִים כְּכָל מְדֻמָּע, לְפִי שְׁהֶם חֲשׁוּדִין עַל הַשְּׁבִיעִית.</p>

<p><b>ח,יז</b>&nbsp;&nbsp;[יט] הַצַּבָּעִין וְהַפַּטָּמִין לוֹקְחִין מֻרְסָן מִכָּל מָקוֹם, וְאֵינָן חוֹשְׁשִׁין שֶׁמֶּא מִסְּפִיחֵי שְׁבִיעִית הוּא.&nbsp; [כ] גַּבָּאֵי קֻפָּה בַּשְּׁבִיעִית, לֹא יִהְיוּ מְדַקְדְּקִין בַּחֲצֵרוֹת שֶׁלְּאוֹכְלֵי שְׁבִיעִית; וְאִם נָתְנוּ לָהֶן פַּת, מֻתֶּרֶת, וְאֵין חוֹשְׁשִׁין לָהּ, שֶׁמֶּא מִסְּפִיחֵי שְׁבִיעִית הִיא:&nbsp; שֶׁלֹּא נֶחְשְׁדוּ יִשְׂרָאֵל לִהְיוֹת נוֹתְנִין אֵלָא אוֹ מְעוֹת שְׁבִיעִית, אוֹ בֵּיצִים הַנִּלְקָחוֹת בִּדְמֵי שְׁבִיעִית.&nbsp; וּמֻתָּר לִלְווֹת מִן הָעֲנִיִּים פֵּרוֹת בַּשְּׁבִיעִית, וּמַחְזִירִין לָהֶן פֵּרוֹת בְּשָׁנָה שְׁמִינִית.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק ט</h2>

<p><b>ט,א</b>&nbsp;&nbsp;מִצְוַת עֲשֵׂה לְהַשְׁמִיט הַמַּלְוָה בַּשְּׁבִיעִית, שֶׁנֶּאֱמָר "שָׁמוֹט כָּל-בַּעַל מַשֵּׁה יָדוֹ" (דברים טו,ב); וְהַתּוֹבֵעַ חוֹב שֶׁעָבְרָה עָלָיו שְׁבִיעִית--עָבַר עַל לֹא תַעֲשֶׂה, שֶׁנֶּאֱמָר "לֹא-יִגֹּשׂ אֶת-רֵעֵהוּ" (שם).</p>

<p><b>ט,ב</b>&nbsp;&nbsp;אֵין שְׁמִטַּת כְּסָפִים נוֹהֶגֶת מִן הַתּוֹרָה בַּשְּׁבִיעִית, אֵלָא בִּזְמָן שֶׁהַיּוֹבֵל נוֹהֵג שֶׁיֵּשׁ שָׁם שְׁמִטַּת קַרְקָע--שֶׁהֲרֵי יָשׁוּב הַקַּרְקָע לִבְעָלָיו בְּלֹא כֶּסֶף; וְדָבָר זֶה, קַבָּלָה הוּא:&nbsp; אָמְרוּ חֲכָמִים, בִּזְמָן שֶׁאַתָּה מַשְׁמִיט קַרְקָע--אַתָּה מַשְׁמִיט כְּסָפִים בְּכָל מָקוֹם, בֵּין בָּאָרֶץ בֵּין בְּחוּצָה לָאָרֶץ; וּבִזְמָן שְׁאֵין שָׁם שְׁמִטַּת קַרְקָע--אֵין אַתָּה מַשְׁמִיט כְּסָפִים בַּשְּׁבִיעִית, אַפִלּוּ בָּאָרֶץ.</p>

<p><b>ט,ג</b>&nbsp;&nbsp;וּמִדִּבְרֵי סוֹפְרִים שֶׁתְּהֶא שְׁמִטַּת כְּסָפִים נוֹהֶגֶת בַּזְּמָן הַזֶּה בְּכָל מָקוֹם, וְאַף עַל פִּי שְׁאֵין הַיּוֹבֵל נוֹהֵג--כְּדֵי שֶׁלֹּא תִשְׁתַּכַּח תּוֹרַת הַשְׁמָטַת כְּסָפִים מִיִּשְׂרָאֵל.</p>

<p><b>ט,ד</b>&nbsp;&nbsp;אֵין שְׁבִיעִית מַשְׁמֶטֶת כְּסָפִים אֵלָא בְּסוֹפָהּ--שֶׁנֶּאֱמָר "מִקֵּץ שֶׁבַע-שָׁנִים, תַּעֲשֶׂה שְׁמִטָּה.&nbsp; וְזֶה, דְּבַר הַשְּׁמִטָּה--שָׁמוֹט .&nbsp;.&nbsp;." (דברים טו,א-ב), וְשָׁם הוּא אוֹמֵר "מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה--בְּחַג הַסֻּכּוֹת" (דברים לא,י):&nbsp; מַה שָׁם אַחַר שֶׁבַע, אַף הַשְׁמָטַת כְּסָפִים אַחַר שֶׁבַע.</p>

<p><b>ט,ה</b>&nbsp;&nbsp;לְפִיכָּךְ הַמַּלְוֶה אֶת חֲבֵרוֹ בַּשְּׁבִיעִית עַצְמָהּ, גּוֹבֶה חוֹבוֹ כָּל הַשָּׁנָה; וּכְשֶׁתִּשְׁקַע חַמָּה בְּלֵילֵי רֹאשׁ הַשָּׁנָה שֶׁלְּמוֹצָאֵי שְׁבִיעִית, אָבַד הַחוֹב.&nbsp; [ה] שָׁחַט אֶת הַפָּרָה, וַחֲלָקָהּ עַל דַּעַת שֶׁהַיּוֹם רֹאשׁ הַשָּׁנָה שֶׁלְּמוֹצָאֵי שְׁבִיעִית, וְנִתְעַבַּר אֱלוּל, וְנִמְצָא אוֹתוֹ הַיּוֹם סוֹף שְׁבִיעִית--אָבְדוּ הַדָּמִים, שֶׁהֲרֵי עָבְרָה שְׁבִיעִית עַל הַחוֹב.</p>

<p><b>ט,ו</b>&nbsp;&nbsp;שְׁבִיעִית מַשְׁמֶטֶת אֶת הַמַּלְוָה; וְאַפִלּוּ מַלְוָה שֶׁבַּשְּׁטָר שֶׁיֵּשׁ בּוֹ אַחְרָיוּת נְכָסִים, הֲרֵי זֶה מַשְׁמִיט.&nbsp; וְאִם סִיַּם לוֹ שָׂדֶה בְּהַלְוָאָתוֹ, אֵינוּ מַשְׁמִיט.&nbsp; וְהַשְּׁבִיעִית מַשְׁמֶטֶת אֶת הַשְּׁבוּעָה, שֶׁנֶּאֱמָר "לֹא-יִגֹּשׂ" (דברים טו,ב)--מִכָּל מָקוֹם, לֹא לְשַׁלַּם וְלֹא לְהִשָּׁבַע.</p>

<p><b>ט,ז</b>&nbsp;&nbsp;בַּמֶּה דְּבָרִים אֲמוּרִים, בִּשְׁבוּעַת הַדַּיָּנִין, וְכָל כַּיּוֹצֶא בָּהּ מִדְּבָרִים שְׁאִם יוֹדֶה בָּהֶן, שְׁבִיעִית מַשְׁמֶטֶת; אֲבָל שְׁבוּעַת הַשּׁוֹמְרִין וְהַשֻּׁתָּפִין, וְכַיּוֹצֶא בָּהֶן מִשְּׁבוּעוֹת שְׁאִם יוֹדֶה יְשַׁלַּם--הֲרֵי זֶה יִשָּׁבַע אַחַר הַשְּׁמִטָּה.</p>

<p><b>ט,ח</b>&nbsp;&nbsp;הִלְוָהוּ וּתְבָעוֹ וְכָפַר בּוֹ, וְהִגִּיעָה שְׁמִטָּה וְהוּא בִּכְפִירָתוֹ, וְהוֹדָה אַחַר שֶׁעָבְרָה שְׁבִיעִית, אוֹ שֶׁבָּאוּ עָלָיו עֵדִים אַחַר הַשְּׁבִיעִית--אֵין הַשְּׁבִיעִית מַשְׁמֶטֶת.</p>

<p><b>ט,ט</b>&nbsp;&nbsp;הַמַּלְוֶה אֶת חֲבֵרוֹ, וְקָבַע לוֹ זְמָן לְעֶשֶׂר שָׁנִים--אֵינוּ מַשְׁמִיט:&nbsp; אַף עַל פִּי שְׁהוּא בָּא לִידֵי "לֹא-יִגֹּשׂ" (דברים טו,ב), הֲרֵי הוּא עַתָּה אֵינוּ יָכוֹל לִנְגֹּשׂ.&nbsp; הִתְנָה עִמּוֹ שֶׁלֹּא יִתְבְּעֶנּוּ, שְׁבִיעִית מַשְׁמֶטֶת.</p>

<p><b>ט,י</b>&nbsp;&nbsp;הַמַּלְוֶה אֶת חֲבֵרוֹ, וְהִתְנָה עִמּוֹ שֶׁלֹּא תִשְׁמְטֶנּוּ שְׁבִיעִית--הֲרֵי זֶה נִשְׁמָט, שְׁאֵינוּ יָכוֹל לְבַטַּל דִּין הַשְּׁבִיעִית.&nbsp; הִתְנָה עִמּוֹ שֶׁלֹּא יַשְׁמִיט הוּא חוֹב זֶה, וְאַפִלּוּ בַּשְּׁבִיעִית--תְּנָאוֹ קַיָּם:&nbsp; שֶׁכָּל תְּנָאי שֶׁבַּמָּמוֹן קַיָּם; וְנִמְצָא זֶה חִיַּב עַצְמוֹ בְּמָמוֹן שֶׁלֹּא חִיְּבָה אוֹתוֹ תּוֹרָה בּוֹ, שְׁהוּא חַיָּב.</p>

<p><b>ט,יא</b>&nbsp;&nbsp;הַקָּפַת הֶחָנוּת, אֵינָהּ נִשְׁמֶטֶת; וְאִם עָשָׂה אוֹתָהּ מַלְוָה, נִשְׁמֶטֶת.&nbsp; שְׂכַר שָׂכִיר, אֵינוּ נִשְׁמָט; וְאִם זְקָפוֹ עָלָיו מַלְוָה, הֲרֵי זֶה נִשְׁמָט.&nbsp; [יב] קְנָסוֹת שֶׁלְּהָאוֹנֵס, וְהַמְּפַתֶּה, וְהַמּוֹצִיא שֵׁם רָע--אֵינָם נִשְׁמָטִין; וְאִם זְקָפָן בְּמַלְוָה, נִשְׁמָטִין.&nbsp; וּמֵאֵימָתַי נִזְקָפִין בְּמַלְוָה, מִשָּׁעַת הַעְמָדָה בַּדִּין.</p>

<p><b>ט,יב</b>&nbsp;&nbsp;[יג] הַמְּגָרֵשׁ אֶת אִשְׁתּוֹ קֹדֶם הַשְּׁמִטָּה, אֵין כְּתֻבָּתָהּ נִשְׁמֶטֶת; וְאִם פָּגְמָה אוֹתָהּ, אוֹ זְקָפַתָּהּ עָלָיו בְּמַלְוָה--נִשְׁמֶטֶת.</p>

<p><b>ט,יג</b>&nbsp;&nbsp;[יד] הַמַּלְוֶה עַל הַמַּשְׁכּוֹן, אֵינוּ מַשְׁמִיט--וְהוּא, שֶׁיִּהְיֶה הַחוֹב כְּנֶגֶד הַמַּשְׁכּוֹן; וְאִם הָיָה יָתֵר, מַשְׁמִיט הַיָּתֵר עַל הַמַּשְׁכּוֹן.</p>

<p><b>ט,יד</b>&nbsp;&nbsp;[טו] הַמּוֹסֵר שְׁטָרוֹתָיו לְבֵית דִּין, וְאָמַר לָהֶם אַתֶּם גְּבוּ לִי חוֹבִי זֶה--אֵינוּ נִשְׁמָט:&nbsp; שֶׁנֶּאֱמָר "וַאֲשֶׁר יִהְיֶה לְךָ אֶת-אָחִיךָ" (דברים טו,ג), וְזֶה בֵּית דִּין תּוֹבְעִין אוֹתוֹ.&nbsp; וְכֵן בֵּית דִּין שֶׁחָתְכוּ אֶת הַדִּין, וְכָתְבוּ אִישׁ פְּלוֹנִי אַתָּה חַיָּב לִתֵּן לְזֶה כָּךְ וְכָּךְ--אֵינוּ נִשְׁמָט:&nbsp; שֶׁזֶּה כְּגָבוּי הוּא, וּכְאִלּוּ בָּא לְיָדוֹ; וְאֵינוּ כְּמַלְוָה.</p>

<p><b>ט,טו</b>&nbsp;&nbsp;[טז] כְּשֶׁרָאָה הִלֵּל הַזָּקֵן שֶׁנִּמְנְעוּ הָעָם מִלְּהַלְווֹת זֶה אֶת זֶה, וְעוֹבְרִין עַל הַכָּתוּב בַּתּוֹרָה "הִשָּׁמֶר לְךָ פֶּן-יִהְיֶה דָבָר .&nbsp;.&nbsp;." (דברים טו,ט), הִתְקִין פְּרֻזְבּוֹל, כְּדֵי שֶׁלֹּא יִשָּׁמֵט הַחוֹב עַד שֶׁיַּלְווּ זֶה אֶת זֶה.&nbsp; וְאֵין הַפְּרֻזְבּוֹל מוֹעִיל אֵלָא בִּשְׁמִטַּת כְּסָפִים בַּזְּמָן הַזֶּה, שְׁהִיא מִדִּבְרֵי סוֹפְרִים; אֲבָל שְׁמִטָּה שֶׁלַּתּוֹרָה, אֵין הַפְּרֻזְבּוֹל מוֹעִיל בָּהּ.</p>

<p><b>ט,טז</b>&nbsp;&nbsp;[יז] אֵין כּוֹתְבִין פְּרֻזְבּוֹל אֵלָא בֵּית דִּין חֲכָמִים גְּדוֹלִים בְּיוֹתֵר, כְּבֵית דִּינוֹ שֶׁלְּרִבִּי אַמֵּי וְרִבִּי אַסֵּי--שְׁהֶן רְאוּיִין לְהַפְקִיעַ מְמוֹן בְּנֵי אָדָם; אֲבָל שְׁאָר בָּתֵּי דִּינִין, אֵין כּוֹתְבִין.</p>

<p><b>ט,יז</b>&nbsp;&nbsp;[יח] זֶה הוּא גּוּפוֹ שֶׁלַּפְּרֻזְבּוֹל--מוֹסֵר אֲנִי לָכֶם פְּלוֹנִי וּפְלוֹנִי הַדַּיָּנִין שֶׁבְּמָקוֹם פְּלוֹנִי, שֶׁכָּל חוֹב שֶׁיֵּשׁ לִי, שֶׁאֶגְבֶּנּוּ כָּל זְמָן שֶׁאֶרְצֶה; וְהַדַּיָּנִין חוֹתְמִין מִלְּמַטָּן, אוֹ הָעֵדִים.</p>

<p><b>ט,יח</b>&nbsp;&nbsp;[יט] אֵין כּוֹתְבִין פְּרֻזְבּוֹל, אֵלָא עַל הַקַּרְקָע; אִם אֵין קַרְקָע לַלּוֹוֶה--מְזַכֶּה לוֹ הַמַּלְוֶה כָּל שְׁהוּא בְּתוֹךְ שָׂדֵהוּ, אַפִלּוּ קֶלַח שֶׁלְּכַרּוּב.&nbsp; הִשְׁאִילוֹ מָקוֹם לְתַנּוּר אוֹ לְכִירָה, כּוֹתְבִין עָלָיו פְּרֻזְבּוֹל; הָיְתָה לוֹ שָׂדֵה מְמֻשְׁכֶּנֶת, כּוֹתְבִין עָלֶיהָ פְּרֻזְבּוֹל.&nbsp; [כ] וְכוֹתְבִין לָאִישׁ עַל נִכְסֵי אִשְׁתּוֹ, וְלַיְּתוֹמִים עַל נִכְסֵי אַפְטְרוּפִין.</p>

<p><b>ט,יט</b>&nbsp;&nbsp;אֵין לוֹ קַרְקָע, וְלָעַרָּב יֵשׁ לוֹ קַרְקָע--כּוֹתְבִין עָלֶיהָ פְּרֻזְבּוֹל.&nbsp; הָיָה לוֹ חוֹב עַל חֲבֵרוֹ, וְיֵשׁ לַחֲבֵרוֹ קַרְקָע--הוֹאִיל וְהוּא תַּחַת שִׁעְבּוּדוֹ, כּוֹתֵב עָלָיו פְּרֻזְבּוֹל.</p>

<p><b>ט,כ</b>&nbsp;&nbsp;[כא] אֶחָד שֶׁלָּוָה מֵחֲמִשָּׁה, צְרִיכִים פְּרֻזְבּוֹל לְכָל אֶחָד וְאֶחָד; וַחֲמִשָּׁה שֶׁלָּווּ מֵאֶחָד, דַּיּוֹ פְּרֻזְבּוֹל אֶחָד לְכֻלָּן.&nbsp; [כב] כָּתַב הַפְּרֻזְבּוֹל תְּחִלָּה, וְאַחַר כָּךְ הִלְוָה--אֵינוּ מוֹעִיל, אֵלָא מַשְׁמִיט:&nbsp; עַד שֶׁיִּכְתֹּב הַפְּרֻזְבּוֹל אַחַר שֶׁהִלְוָה.&nbsp; נִמְצֵאתָ אוֹמֵר שֶׁכָּל מַלְוָה הַקּוֹדֶמֶת לַפְּרֻזְבּוֹל, אֵינָהּ נִשְׁמֶטֶת בִּפְרֻזְבּוֹל זֶה; וְאִם הַפְּרֻזְבּוֹל קוֹדֵם אֶת הַמַּלְוָה, הֲרֵי זוֹ נִשְׁמֶטֶת.&nbsp; [כג] לְפִיכָּךְ פְּרֻזְבּוֹל הַמֻּקְדָּם כָּשֵׁר, וְהַמְּאֻחָר פָּסוּל.</p>

<p><b>ט,כא</b>&nbsp;&nbsp;כֵּיצַד:&nbsp; כָּתַב הַפְּרֻזְבּוֹל בְּנִיסָן, וְהִקְדִּים זְמַנּוֹ מֵאֲדָר--כָּשֵׁר:&nbsp; שֶׁהֲרֵי הוּרַע כּוֹחוֹ, שְׁאֵינוּ מַשְׁמִיט אֵלָא עַד אֲדָר.&nbsp; אֲבָל אִם אֵחַר זְמַנּוֹ, וּכְתָבוֹ מֵאֲיָר--פָּסוּל:&nbsp; שֶׁהֲרֵי מְיַפֶּה כּוֹחוֹ, שְׁהוּא אֵינוּ מַשְׁמִיט עַד אֲיָר שֶׁלֹּא כַּדִּין--שְׁאֵין דִּינוֹ שֶׁלֹּא יַשְׁמִיט אֵלָא עַד נִיסָן, בְּשָׁעַת מְסִירַת הַדְּבָרִים לְבֵית דִּין.</p>

<p><b>ט,כב</b>&nbsp;&nbsp;[כד] הַמּוֹצִיא שְׁטָר חוֹב אַחַר שְׁבִיעִית, וְאֵין עִמּוֹ פְּרֻזְבּוֹל--אָבַד חוֹבוֹ.&nbsp; וְאִם אָמַר הָיָה לִי, וְאָבַד--נֶאֱמָן:&nbsp; שֶׁמִּזְּמָן הַסַּכָּנָה וְאִלַּךְ, בַּעַל חוֹב גּוֹבֶה שֶׁלֹּא בִּפְרֻזְבּוֹל.&nbsp; וְלֹא עוֹד, אֵלָא כְּשֶׁיָּבִיא בַּעַל חוֹב אֶת שְׁטָרוֹ, אוֹ כְּשֶׁיָּבוֹא לִתְבֹּעַ בְּמַלְוָה עַל פֶּה--אוֹמְרִים לַנִּתְבָּע שַׁלַּם לוֹ; וְאִם טָעַן הַנִּתְבָּע וְאָמַר, אַיֵּה פְּרֻזְבּוֹל שֶׁלּוֹ--אוֹמְרִים לַתּוֹבֵעַ, הָיָה לָךְ פְּרֻזְבּוֹל וְאָבַד:&nbsp; אִם אָמַר כֵּן הָיָה, נֶאֱמָן; וְאִם הוֹדָה שֶׁלֹּא כָתַב פְּרֻזְבּוֹל, אָבַד חוֹבוֹ.&nbsp; וְהַיְּתוֹמִים, אֵינָן צְרִיכִין פְּרֻזְבּוֹל.</p>

<p><b>ט,כג</b>&nbsp;&nbsp;[כה] הוֹצִיא פְּרֻזְבּוֹל, וְטָעַן הַנִּתְבָּע וְאָמַר מַלְוָה זוֹ שְׁהוּא תּוֹבֵעַ אַחַר פְּרֻזְבּוֹל זֶה הָיְתָה, וְהַתּוֹבֵעַ אוֹמֵר קֹדֶם פְּרֻזְבּוֹל הָיְתָה--הַתּוֹבֵעַ נֶאֱמָן:&nbsp; שֶׁאִלּוּ אָמַר הָיָה לִי וְאָבַד--נֶאֱמָן, וְאַף עַל פִּי שְׁאֵין אָנוּ יוֹדְעִין זְמָן הַפְּרֻזְבּוֹל שֶׁאָבַד.</p>

<p><b>ט,כד</b>&nbsp;&nbsp;[כו] טָעַן הַנִּתְבָּע וְאָמַר, מַלְוָה יֵשׁ לוֹ אֶצְלִי, וְהַתּוֹבֵעַ אוֹמֵר לֹא כִי, אֵלָא הַקָּפַת הֶחָנוּת הִיא שְׁאֵינָהּ נִשְׁמֶטֶת שֶׁהֲרֵי לֹא זְקַפְתִּיהָ מַלְוָה--הֲרֵי זֶה נֶאֱמָן:&nbsp; שְׁאִם יִרְצֶה יֹאמַר מַלְוָה הָיְתָה, וּפְרֻזְבּוֹל הָיָה לִי וְאָבַד--שֶׁכֵּיוָן שֶׁתִּקְּנוּ חֲכָמִים פְּרֻזְבּוֹל, חֲזָקָה הִיא שְׁאֵין אָדָם מַנִּיחַ דָּבָר מֻתָּר וְאוֹכֵל דָּבָר אָסוּר.</p>

<p><b>ט,כה</b>&nbsp;&nbsp;[כז] תַּלְמִידֵי חֲכָמִים שֶׁהִלְווּ זֶה אֶת זֶה, וּמָסַר דְּבָרָיו לַתַּלְמִידִים, וְאָמַר מוֹסֵר אֲנִי לָכֶם שֶׁכָּל חוֹב שֶׁיֵּשׁ לִי שֶׁאֶגְבֶּנּוּ כָּל זְמָן שֶׁאֶרְצֶה--אֵינוּ צָרִיךְ לִכְתֹּב פְּרֻזְבּוֹל:&nbsp; מִפְּנֵי שְׁהֶן יוֹדְעִים שֶׁהַשְׁמָטַת כְּסָפִים בַּזְּמָן הַזֶּה מִדִּבְרֵיהֶם, וּבִדְבָרִים בִּלְבָד הִיא נִדְחֵית.</p>

<p><b>ט,כו</b>&nbsp;&nbsp;[כח] כָּל הַמַּחְזִיר חוֹב שֶׁעָבְרָה עָלָיו שְׁבִיעִית, רוּחַ חֲכָמִים נוֹחָה הִמֶּנּוּ.&nbsp; וְצָרִיךְ הַמַּלְוֶה לוֹמַר לַמַּחְזִיר, מַשְׁמִיט אֲנִי וּכְבָר נִפְטַרְתָּ מִמֶּנִּי:&nbsp; אוֹמֵר לוֹ אַף עַל פִּי כֵן, רְצוֹנִי שֶׁתְּקַבַּל--יְקַבַּל מִמֶּנּוּ, שֶׁנֶּאֱמָר "לֹא-יִגֹּשׂ" (דברים טו,ב) וַהֲרֵי לֹא נָגַשׂ.&nbsp; וְלֹא יֹאמַר לוֹ בְּחוֹבִי, אֲנִי נוֹתֵן לָךְ; אֵלָא יֹאמַר לוֹ שֶׁלִּי הֶם, וּבְמַתָּנָה אֲנִי נוֹתֵן לָךְ.</p>

<p><b>ט,כז</b>&nbsp;&nbsp;[כט] הִחְזִיר לוֹ חוֹבוֹ, וְלֹא אָמַר לוֹ כֵּן--מְסַבֵּב עִמּוֹ בִּדְבָרִים, עַד שֶׁיֹּאמַר לוֹ שֶׁלִּי הֶם וּבְמַתָּנָה נְתַתִּים לָךְ; וְאִם לֹא אָמַר, לֹא יְקַבַּל מִמֶּנּוּ--אֵלָא יִטֹּל מָעוֹתָיו, וְיֵלֵךְ לוֹ.</p>

<p><b>ט,כח</b>&nbsp;&nbsp;[ל] מִי שֶׁנִּמְנָע מִלְּהַלְווֹת אֶת חֲבֵרוֹ קֹדֶם הַשְּׁמִטָּה, שֶׁמֶּא יִתְאַחַר הַחוֹב אֶצְלוֹ וְיִשָּׁמֵט--עָבַר בְּלֹא תַעֲשֶׂה, שֶׁנֶּאֱמָר "הִשָּׁמֶר לְךָ .&nbsp;.&nbsp;." (דברים טו,ט).&nbsp; וְחֵטְא גָּדוֹל הוּא--שֶׁהֲרֵי הִזְהִירָה תּוֹרָה עָלָיו בִּשְׁנֵי לָאוִין, שֶׁנֶּאֱמָר "הִשָּׁמֶר לְךָ פֶּן .&nbsp;.&nbsp;." (שם):&nbsp; וְכָל מָקוֹם שֶׁנֶּאֱמָר הִשָּׁמֵר, אוֹ פֶּן, אוֹ אַל--הֲרֵי זוֹ מִצְוַת לֹא תַעֲשֶׂה.&nbsp; וְהַתּוֹרָה הִקְפִּידָה עַל מַחְשָׁבָה רָעָה זוֹ, וְקָרְאָה אוֹתוֹ "בְּלִיַּעַל" (שם); וַהֲרֵי הוֹסִיף הַכָּתוּב לְהַזְהִיר וּלְצַוּוֹת שֶׁלֹּא יִמָּנַע אֵלָא יִתֵּן, שֶׁנֶּאֱמָר "נָתוֹן תִּתֵּן לוֹ, וְלֹא-יֵרַע לְבָבְךָ בְּתִתְּךָ לוֹ .&nbsp;.&nbsp;." (דברים טו,י); וְהִבְטִיחַ הַקָּדוֹשׁ בָּרוּךְ הוּא בִּשְׂכַר מִצְוָה זוֹ בָּעוֹלָם הַזֶּה, שֶׁנֶּאֱמָר "כִּי בִּגְלַל הַדָּבָר הַזֶּה, יְבָרֶכְךָ ה'" (שם).
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק י</h2>

<p><b>י,א</b>&nbsp;&nbsp;מִצְוַת עֲשֵׂה לִסְפֹּר שָׁנִים שֶׁבַע שֶׁבַע, וּלְקַדַּשׁ שְׁנַת הַחֲמִשִּׁים--שֶׁנֶּאֱמָר "וְסָפַרְתָּ לְךָ, שֶׁבַע שַׁבְּתֹת שָׁנִים .&nbsp;.&nbsp;. וְקִדַּשְׁתֶּם, אֵת שְׁנַת הַחֲמִשִּׁים" (ויקרא כה,ח-י); וּשְׁתֵּי מִצְווֹת אֵלּוּ, מְסוּרִין לְבֵית דִּין הַגָּדוֹל בִּלְבָד.&nbsp; [ב] וּמֵאֵימָתַי הִתְחִילוּ לִמְנוֹת:&nbsp; מֵאַחַר אַרְבַּע עֶשְׂרֵה שָׁנָה מִשֶּׁנִּכְנְסוּ לָאָרֶץ--שֶׁנֶּאֱמָר "שֵׁשׁ שָׁנִים תִּזְרַע שָׂדֶךָ, וְשֵׁשׁ שָׁנִים תִּזְמֹר כַּרְמֶךָ" (ויקרא כה,ג), עַד שֶׁיִּהְיֶה כָּל אֶחָד וְאֶחָד מַכִּיר אַרְצוֹ; וְשֶׁבַע שָׁנִים עָשׂוּ בְּכִבּוּשׁ הָאָרֶץ, וְשֶׁבַע שָׁנִים בַּחִלּוּק.</p>

<p><b>י,ב</b>&nbsp;&nbsp;נִמְצֵאתָ אוֹמֵר בִּשְׁנַת שָׁלוֹשׁ וַחֲמֵשׁ מֵאוֹת וְאַלְפַּיִם מֵרֹאשׁ הַשָּׁנָה שֶׁאַחַר מוֹלַד אָדָם הָרִאשׁוֹן, שְׁהִיא שָׁנָה שְׁנִיָּה לַיְּצִירָה--הִתְחִילוּ לִמְנוֹת.&nbsp; וְעָשׂוּ שְׁנַת עֶשֶׂר וַחֲמֵשׁ מֵאוֹת וְאַלְפַּיִם לַיְּצִירָה, שְׁהִיא שְׁנַת אַחַת וְעֶשְׂרִים מִשֶּׁנִּכְנְסוּ לָאָרֶץ--שְׁמִטָּה; וּמָנוּ שֶׁבַע שְׁמִטּוֹת וְקִדְּשׁוּ שְׁנַת חֲמִשִּׁים, שְׁהִיא שְׁנַת אַרְבַּע וְשִׁשִּׁים מִשֶּׁנִּכְנְסוּ לָאָרֶץ.</p>

<p><b>י,ג</b>&nbsp;&nbsp;שִׁבְעָה עָשָׂר יוֹבְלִים מָנוּ יִשְׂרָאֵל, מִשֶּׁנִּכְנְסוּ לָאָרֶץ וְעַד שֶׁיָּצְאוּ; וְשָׁנָה שֶׁיָּצְאוּ בָּהּ, שֶׁחָרַב הַבַּיִת בָּרִאשׁוֹנָה, מוֹצָאֵי שְׁבִיעִית הָיְתָה, וּשְׁנַת שֵׁשׁ וּשְׁלוֹשִׁים בַּיּוֹבֵל הָיְתָה--שֶׁאַרְבַּע מֵאוֹת שָׁנָה וְעֶשֶׂר שָׁנִים, עָמַד בַּיִת רִאשׁוֹן.</p>

<p><b>י,ד</b>&nbsp;&nbsp;כֵּיוָן שֶׁחָרַב הַבַּיִת, בָּטַל מִנְיָן זֶה, מִשֶּׁבָּטְלָה הָאָרֶץ.&nbsp; וְנִשְׁאֲרָה הָאָרֶץ חֲרֵבָה, שִׁבְעִים שָׁנָה; וְנִבְנָה בַּיִת שֵׁנִי, וְאַרְבַּע מֵאוֹת וְעֶשְׂרִים עָמַד.&nbsp; וּבַשָּׁנָה הַשְּׁבִיעִית מִבִּנְיָנוֹ, עָלָה עֶזְרָא וְהִיא הַבִּיאָה הַשְּׁנִיָּה; וּמִשָּׁנָה זוֹ הִתְחִילוּ לִמְנוֹת מִנְיָן אַחֵר.&nbsp; וְעָשׂוּ שְׁנַת שְׁלוֹשׁ עֶשְׂרֵה לְבִנְיַן בַּיִת שֵׁנִי שְׁמִטָּה, וּמָנוּ שֶׁבַע שְׁמִטּוֹת וְקִדְּשׁוּ שְׁנַת חֲמִשִּׁים; אַף עַל פִּי שֶׁלֹּא הָיָה שָׁם יוֹבֵל בְּבַיִת שֵׁנִי, מוֹנִין הָיוּ אוֹתוֹ כְּדֵי לְקַדַּשׁ שְׁמִטּוֹת.</p>

<p><b>י,ה</b>&nbsp;&nbsp;[ד] נִמְצֵאתָ לָמֵד שֶׁהַשָּׁנָה שֶׁחָרַב בָּהּ הַבַּיִת בָּאַחֲרוֹנָה, שֶׁתְּחִלָּתָהּ מִתִּשְׁרִי שֶׁאַחַר הֶחָרְבָּן בִּשְׁנֵי חֳדָשִׁים, שֶׁהֲרֵי מִתִּשְׁרִי הוּא הַמִּנְיָן לַשְּׁמִטִּים וְלַיּוֹבֵלוֹת--אוֹתָהּ הַשָּׁנָה מוֹצָאֵי שְׁבִיעִית הָיְתָה, וּשְׁנַת חֲמֵשׁ עֶשְׂרֵה מִן הַיּוֹבֵל הַתְּשִׁיעִי הָיְתָה.</p>

<p><b>י,ו</b>&nbsp;&nbsp;וּלְפִי חֶשְׁבּוֹן זֶה, שָׁנָה זוֹ שְׁהִיא שְׁנַת אֶלֶף וּמֵאָה וְשֶׁבַע לֶחָרְבָּן, שְׁהִיא שְׁנַת שֶׁבַע וּשְׁמוֹנִים וְאֶלֶף וְאַרְבַּע מֵאוֹת לְמִנְיַן שְׁטָרוֹת, שְׁהִיא שְׁנַת שֵׁשׂ וּשְׁלוֹשִׁים וּתְשַׁע מֵאוֹת וְאַרְבַּעַת אֲלָפִים לַיְּצִירָה--הִיא שְׁנַת שְׁמִטָּה, וְהִיא שְׁנַת אַחַת וְעֶשְׂרִים מִן הַיּוֹבֵל.</p>

<p><b>י,ז</b>&nbsp;&nbsp;[ה] אֲבָל כָּל הַגְּאוֹנִים אָמְרוּ שֶׁמָּסֹרֶת הִיא בִּידֵיהֶם אִישׁ מִפִּי אִישׁ, שֶׁלֹּא מָנוּ בְּאוֹתָן הַשִּׁבְעִים שָׁנָה שֶׁבֵּין חָרְבַּן בַּיִת רִאשׁוֹן וּבִנְיַן בַּיִת שֵׁנִי אֵלָא שְׁמִטּוֹת בִּלְבָד, בְּלֹא יוֹבֵל; וְכֵן מִשֶּׁחָרַב בָּאַחֲרוֹנָה, לֹא מָנוּ שְׁנַת חֲמִשִּׁים אֵלָא שֶׁבַע שֶׁבַע בִּלְבָד מַתְחִלַּת שְׁנַת הֶחָרְבָּן.&nbsp; וְכֵן עוֹלֶה מִתַּלְמוּד עֲבוֹדָה זָרָה, כְּפִי חֶשְׁבּוֹן זֶה שְׁהוּא קַבָּלָה.</p>

<p><b>י,ח</b>&nbsp;&nbsp;[ו] וּשְׁנַת הַשְּׁמִטָּה יְדוּעָה הִיא וּמְפֻרְסֶמֶת, אֵצֶל הַגְּאוֹנִים וְאַנְשֵׁי אֶרֶץ יִשְׂרָאֵל; וְכֻלָּן לֹא מָנוּ אֵלָא לִשְׁנֵי חָרְבָּן, מַשְׁלִיכִין אוֹתָן שֶׁבַע שֶׁבַע.&nbsp; וּלְפִי חֶשְׁבּוֹן זֶה תְּהִי שָׁנָה זוֹ, שְׁהִיא שְׁנַת שֶׁבַע וּמֵאָה וְאֶלֶף לֶחָרְבָּן, מוֹצָאֵי שְׁבִיעִית.&nbsp; וְעַל זֶה אָנוּ סוֹמְכִין, וּכְפִי חֶשְׁבּוֹן זֶה אָנוּ מוֹרִין לְעִנְיַן מַעַשְׂרוֹת וּשְׁבִיעִית וְהַשְׁמָטַת כְּסָפִים--שֶׁהַקַּבָּלָה וְהַמַּעֲשֶׂה עַמּוּדִים גְּדוֹלִים בַּהוֹרָאָה, וּבָהֶן רָאוּי לְהִתָּלוֹת.</p>

<p><b>י,ט</b>&nbsp;&nbsp;[ז] שְׁנַת יוֹבֵל אֵינָהּ עוֹלָה מִמִּנְיַן שְׁנֵי הַשָּׁבוּעַ--אֵלָא שְׁנַת תֵּשַׁע וְאַרְבָּעִים שְׁמִטָּה, וּשְׁנַת חֲמִשִּׁים יוֹבֵל; וּשְׁנַת אַחַת וַחֲמִשִּׁים, תְּחִלַּת שֵׁשׁ שָׁנִים שֶׁלַּשָּׁבוּעַ.&nbsp; וְכֵן בְּכָל יוֹבֵל וְיוֹבֵל.</p>

<p><b>י,י</b>&nbsp;&nbsp;[ח] מִשֶּׁגָּלָה שֵׁבֶט רְאוּבֵן וְשֵׁבֶט גָּד וַחֲצִי שֵׁבֶט מְנַשֶּׁה, בָּטְלוּ הַיּוֹבֵלוֹת--שֶׁנֶּאֱמָר "וּקְרָאתֶם דְּרוֹר בָּאָרֶץ, לְכָל-יֹשְׁבֶיהָ" (ויקרא כה,י), בִּזְמָן שֶׁכָּל יוֹשְׁבֶיהָ עָלֶיהָ:&nbsp; וְהוּא שֶׁלֹּא יִהְיוּ מְעֹרָבִין שֵׁבֶט בְּשֵׁבֶט, אֵלָא כֻּלָּן יוֹשְׁבִים כְּתִקְנָן.</p>

<p><b>י,יא</b>&nbsp;&nbsp;בִּזְמָן שֶׁהַיּוֹבֵל נוֹהֵג בָּאָרֶץ, נוֹהֵג בְּחוּצָה לָאָרֶץ:&nbsp; שֶׁנֶּאֱמָר "יוֹבֵל הִיא" (ויקרא כה,י; ויקרא כה,יא; ויקרא כה,יב)--בְּכָל מָקוֹם, בֵּין בִּפְנֵי הַבַּיִת בֵּין שֶׁלֹּא בִּפְנֵי הַבַּיִת.&nbsp; [ט] וּבִזְמָן שֶׁהַיּוֹבֵל נוֹהֵג, נוֹהֵג דִּין עֶבֶד עִבְרִי, וְדִין בָּתֵּי עָרֵי חוֹמָה, וְדִין שְׂדֵה חֲרָמִים, וְדִין שְׂדֵה אֲחֻזָּה, וּמְקַבְּלִין גֵּר תּוֹשָׁב; וְנוֹהֶגֶת שְׁבִיעִית בָּאָרֶץ, וְהַשְׁמָטַת כְּסָפִים בְּכָל מָקוֹם--מִן הַתּוֹרָה.</p>

<p><b>י,יב</b>&nbsp;&nbsp;וּבִזְמָן שְׁאֵין הַיּוֹבֵל נוֹהֵג, אֵין נוֹהֵג עֶבֶד עִבְרִי, וְלֹא בָּתֵּי עָרֵי חוֹמָה, וְלֹא שְׂדֵה אֲחֻזָּה, וְלֹא שְׂדֵה חֲרָמִים, וְאֵין מְקַבְּלִין גֵּר תּוֹשָׁב; וְנוֹהֶגֶת שְׁבִיעִית בָּאָרֶץ מִדִּבְרֵיהֶם, וְכֵן הַשְׁמָטַת כְּסָפִים בְּכָל מָקוֹם מִדִּבְרֵיהֶם כְּמוֹ שֶׁבֵּאַרְנוּ.</p>

<p><b>י,יג</b>&nbsp;&nbsp;[י] מִצְוַת עֲשֵׂה לִתְקֹעַ בַּשּׁוֹפָר בָּעֲשִׂירִי לְתִשְׁרִי, בִּשְׁנַת הַיּוֹבֵל.&nbsp; וּמִצְוָה זוֹ מְסוּרָה לְבֵית דִּין, תְּחִלָּה; וְכָל יָחִיד וְיָחִיד חַיָּב לִתְקֹעַ, שֶׁנֶּאֱמָר "תַּעֲבִירוּ שׁוֹפָר .&nbsp;.&nbsp;." (ויקרא כה,ט).&nbsp; וְתוֹקְעִין בַּשּׁוֹפָר תֵּשַׁע, כְּדֶרֶךְ שֶׁתּוֹקְעִין בְּרֹאשׁ הַשָּׁנָה; וּמַעְבִירִין שׁוֹפָר בְּכָל גְּבוּל יִשְׂרָאֵל.</p>

<p><b>י,יד</b>&nbsp;&nbsp;[יא] שׁוֹפָר שֶׁלַּיּוֹבֵל וְשֶׁלְּרֹאשׁ הַשָּׁנָה, אֶחָד הוּא לְכָל דָּבָר; וְאֶחָד הַיּוֹבֵל וְאֶחָד רֹאשׁ הַשָּׁנָה לַתְּקִיעוֹת:&nbsp; אֵלָא שֶׁבַּיּוֹבֵל תּוֹקְעִין בֵּין בְּבֵית דִּין שֶׁקִּדְּשׁוּ בּוֹ אֶת הַחֹדֶשׁ, וּבֵין בְּבֵית דִּין שֶׁלֹּא קִדְּשׁוּ בּוֹ אֶת הַחֹדֶשׁ; וְכָל יָחִיד וְיָחִיד חַיָּב לִתְקֹעַ כָּל זְמָן שֶׁבֵּית דִּין יוֹשְׁבִין, וְשֶׁלֹּא בִּפְנֵי בֵּית דִּין.&nbsp; [יב] וּבְרֹאשׁ הַשָּׁנָה שֶׁחָל לִהְיוֹת בַּשַּׁבָּת, לֹא הָיוּ תּוֹקְעִין אֵלָא בְּבֵית דִּין שֶׁקִּדְּשׁוּ בּוֹ אֶת הַחֹדֶשׁ; וְאֵין כָּל יָחִיד וְיָחִיד תּוֹקֵעַ, אֵלָא בִּפְנֵי בֵּית דִּין.</p>

<p><b>י,טו</b>&nbsp;&nbsp;[יג] שְׁלוֹשָׁה דְּבָרִים מְעַכְּבִין בַּיּוֹבֵל:&nbsp; תְּקִיעָה; וְשִׁלּוּחַ עֲבָדִים; וְהַחְזָרַת שָׂדוֹת לְבַעְלֵיהֶן, וְזוֹ הִיא הַשְׁמָטַת קַרְקָע.&nbsp; [יד] מֵרֹאשׁ הַשָּׁנָה וְעַד יוֹם הַכִּפּוּרִים, לֹא הָיוּ עֲבָדִים נִפְטָרִים לְבָתֵּיהֶן, וְלֹא מִשְׁתַּעְבְּדִין לַאֲדוֹנֵיהֶן, וְלֹא הַשָּׂדוֹת חוֹזְרוֹת לְבַעְלֵיהֶן--אֵלָא עֲבָדִים אוֹכְלִים וְשׁוֹתִים וּשְׂמֵחִים, וְעַטְרוֹתֵיהֶם בְּרָאשֵׁיהֶם.&nbsp; כֵּיוָן שֶׁהִגִּיעַ יוֹם הַכִּפּוּרִים, תָּקְעוּ בֵּית דִּין בַּשּׁוֹפָר, נִפְטְרוּ עֲבָדִים לְבָתֵּיהֶן, וְחָזְרוּ שָׂדוֹת לְבַעְלֵיהֶן.</p>

<p><b>י,טז</b>&nbsp;&nbsp;[טו] דִּין הַיּוֹבֵל בִּשְׁבִיתַת הָאָרֶץ וְדִין הַשְּׁמִטָּה, אֶחָד הוּא לְכָל דָּבָר:&nbsp; כָּל שֶׁאָסוּר בַּשְּׁבִיעִית מֵעֲבוֹדַת הָאָרֶץ, אָסוּר בִּשְׁנַת יוֹבֵל; וְכָל שֶׁמֻּתָּר בַּשְּׁבִיעִית, מֻתָּר בַּיּוֹבֵל; וּמְלָאכוֹת שֶׁלּוֹקִין עֲלֵיהֶן בַּשְּׁבִיעִית, לוֹקִין עֲלֵיהֶן בַּיּוֹבֵל; וְדִין פֵּרוֹת שְׁנַת יוֹבֵל בַּאֲכִילָה וּמְכִירָה וּבְבֵעוּר, כְּדִין פֵּרוֹת שְׁבִיעִית לְכָל דָּבָר.</p>

<p><b>י,יז</b>&nbsp;&nbsp;[טז] יְתֵרָה שְׁבִיעִית עַל הַיּוֹבֵל--שֶׁהַשְּׁבִיעִית מַשְׁמֶטֶת כְּסָפִים, וְאֵין הַיּוֹבֵל מַשְׁמִיט כְּסָפִים.&nbsp; וְיוֹתֵר יוֹבֵל עַל הַשְּׁבִיעִית--שֶׁהַיּוֹבֵל מוֹצִיא עֲבָדִים, וּמַשְׁמִיט קַרְקָע:&nbsp; וְזֶה הוּא דִּין מְכִירַת שָׂדוֹת הָאָמוּר בַּתּוֹרָה; וְהִיא מִצְוַת עֲשֵׂה, שֶׁנֶּאֱמָר "גְּאֻלָּה, תִּתְּנוּ לָאָרֶץ" (ויקרא כה,כד).&nbsp; יוֹבֵל מַשְׁמִיט קַרְקָע, בִּתְחִלָּתוֹ; וּשְׁבִיעִית אֵין מַשְׁמֶטֶת כְּסָפִים אֵלָא בְּסוֹפָהּ, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק יא</h2>

<p><b>יא,א</b>&nbsp;&nbsp;אֶרֶץ יִשְׂרָאֵל הַמִּתְחַלֶּקֶת לַשְּׁבָטִים--אֵינָהּ נִמְכֶּרֶת לִצְמִיתוּת, שֶׁנֶּאֱמָר "וְהָאָרֶץ, לֹא תִמָּכֵר לִצְמִתֻת" (ויקרא כה,כג).&nbsp; וְאִם מָכַר לִצְמִיתוּת, שְׁנֵיהֶם עוֹבְרִין בְּלֹא תַעֲשֶׂה; וְאֵין מַעֲשֵׂיהֶן מוֹעִילִין, אֵלָא תַּחְזֹר הַשָּׂדֶה לִבְעָלֶיהָ בַּיּוֹבֵל.&nbsp; [ב] וְהַמּוֹכֵר שָׂדֵהוּ לְשִׁשִּׁים שָׁנָה, אֵינָהּ יוֹצְאָה בַּיּוֹבֵל--שְׁאֵין חוֹזֵר בַּיּוֹבֵל אֵלָא דָּבָר הַנִּמְכָּר סְתָם, אוֹ הַנִּמְכָּר לִצְמִיתוּת.</p>

<p><b>יא,ב</b>&nbsp;&nbsp;[ג] לֹא יִמְכֹּר אָדָם בֵּיתוֹ אוֹ שְׂדֵה אֲחֻזָּתוֹ, אַף עַל פִּי שְׁהֶם חוֹזְרִין אַחַר זְמָן--אֵלָא אִם כֵּן הִעְנִי, שֶׁנֶּאֱמָר "וְכִי-יָמוּךְ אָחִיךָ, וּמָכַר מֵאֲחֻזָּתוֹ" (ראה ויקרא כה,כה).&nbsp; אֲבָל לִמְכֹּר וּלְהַנִּיחַ הַדָּמִים בְּכִיסוֹ, אוֹ לַעֲשׂוֹת בָּהֶן סְחוֹרָה, אוֹ לִקַּח בָּהֶן כֵּלִים וַעֲבָדִים וּבְהֵמָה--אֵינוּ רַשָּׁאי:&nbsp; אֵלָא לִמְזוֹנוֹת בִּלְבָד.&nbsp; וְאִם עָבַר וּמָכַר מִכָּל מָקוֹם, הֲרֵי אֵלּוּ מְכוּרִין.&nbsp; [ד] וְדָנִין בַּבַּיִת, דִּין בָּתֵּי עָרֵי חוֹמָה; וּבַשָּׂדֶה, דִּין שְׂדֵה אֲחֻזָּה.</p>

<p><b>יא,ג</b>&nbsp;&nbsp;דִּין מוֹכֵר שְׂדֵה אֲחֻזָּתוֹ--לְחַשַּׁב אֶת הַדָּמִים, לְפִי הַשָּׁנִים הַנִּשְׁאָרוֹת לַיּוֹבֵל; וּבְכָל עֵת שֶׁיִּרְצֶה לִפְדּוֹת, מְחַשֵּׁב עִם הַלּוֹקֵחַ עַל הַשָּׁנִים שֶׁאָכַל, וְגוֹרֵעַ מִדְּמֵי הַמְּכָר, וּמַחְזִיר לוֹ אֶת הַשְּׁאָר.</p>

<p><b>יא,ד</b>&nbsp;&nbsp;[ה] כֵּיצַד:&nbsp; הֲרֵי שֶׁנִּשְׁאַר לַיּוֹבֵל עֶשֶׂר שָׁנִים, וּמָכַר לוֹ שָׂדֵהוּ בְּמֵאָה דֵּינָר, אֲכָלָהּ הַלּוֹקֵחַ שָׁלוֹשׁ שָׁנִים, וְרָצָה הַמּוֹכֵר לִגְאֹל--נוֹתֵן לוֹ שִׁבְעִים דֵּינָר, וּמַחְזִיר שָׂדֵהוּ; וְכֵן אִם אֲכָלָהּ שֵׁשׁ שָׁנִים--נוֹתֵן לוֹ אַרְבָּעִים דֵּינָר, וּמַחְזִיר שָׂדֵהוּ.&nbsp; לֹא גְאָלָהּ, אֵלָא הָיְתָה בְּיַד הַלּוֹקֵחַ עַד שְׁנַת הַיּוֹבֵל--תַּחְזֹר לַבְּעָלִים בְּלֹא דָּמִים, שֶׁנֶּאֱמָר "מִסְפַּר תְּבוּאֹת, יִמְכָּר-לָךְ" (ראה ויקרא כה,טו; ויקרא כה,טז).</p>

<p><b>יא,ה</b>&nbsp;&nbsp;[ו] מְכָרָהּ לוֹ וְהִיא מְלֵאָה פֵּרוֹת, וּלְאַחַר שָׁנִים גְּאָלָהּ--אֵינוּ יָכוֹל לוֹמַר לוֹ, הַחְזִירָהּ לִי מְלֵאָה פֵּרוֹת כְּמוֹ שֶׁמָּכַרְתִּי לָךְ.&nbsp; לְפִיכָּךְ אִם מְכָרָהּ לוֹ מְלֵאָה פֵּרוֹת לִפְנֵי רֹאשׁ הַשָּׁנָה, וּגְאָלָהּ אַחַר שְׁתֵּי שָׁנִים--הֲרֵי זֶה אוֹכֵל שָׁלוֹשׁ תְּבוּאוֹת בִּשְׁתֵּי הַשָּׁנִים, וְאֵינוּ מְחַשֵּׁב עִמּוֹ אֵלָא לְפִי שְׁתֵּי שָׁנִים בִּלְבָד:&nbsp; שֶׁנֶּאֱמָר "עַל-פִּי הַשָּׁנִים" (ויקרא כז,יח), לֹא עַל פִּי הַתְּבוּאוֹת.</p>

<p><b>יא,ו</b>&nbsp;&nbsp;[ז] הַקָּנִים וְהַזְּמוֹרוֹת וּפֵרוֹת שִׁקְמָה שֶׁבְּתוֹכָהּ, הֲרֵי הֶן שֶׁלַּלּוֹקֵחַ כִּשְׁאָר הַפֵּרוֹת שֶׁלָּהּ; אֲבָל אִילָן שֶׁנִּכְסַח אוֹ שֶׁיָּבַשׁ, שְׁנֵיהֶן אֲסוּרִין בּוֹ.&nbsp; כֵּיצַד יֵעָשֶׂה--יִמָּכֵר וְיִלָּקַח בְּדָמָיו קַרְקָע, וְהַלּוֹקֵחַ אוֹכֵל פֵּרוֹתֶיהָ, עַד שֶׁתִּגָּאֵל הַשָּׂדֶה מִיָּדוֹ.</p>

<p><b>יא,ז</b>&nbsp;&nbsp;[ח] הַלּוֹקֵחַ שְׂדֵה אֲחֻזָּה, וּנְטָעָהּ אִילָנוֹת וְהִשְׁבִּיחָה--כִּשְׁהִיא חוֹזֶרֶת בַּיּוֹבֵל, שָׁמִין שְׁבָח הָאִילָנוֹת שֶׁבְּתוֹכָהּ; וְנוֹתֵן בַּעַל הַשָּׂדֶה דְּמֵי הַשְּׁבָח לַלּוֹקֵחַ, שֶׁנֶּאֱמָר "וְיָצָא מִמְכַּר-בַּיִת" (ויקרא כה,לג)--מִמְכָּר חוֹזֵר, וְאֵין הַשְּׁבָח חוֹזֵר.</p>

<p><b>יא,ח</b>&nbsp;&nbsp;[ט] הַמּוֹכֵר אֶת שָׂדֵהוּ בִּזְמָן שֶׁהַיּוֹבֵל נוֹהֵג, כְּמוֹ שֶׁבֵּאַרְנוּ--אֵינוּ מֻתָּר לִגְאֹל לְפָחוּת מִשְּׁתֵּי שָׁנִים, שֶׁנֶּאֱמָר "בְּמִסְפַּר שְׁנֵי-תְבוּאֹת, יִמְכָּר-לָךְ" (ויקרא כה,טו); וְאַפִלּוּ רָצָה הַלּוֹקֵחַ, הֲרֵי זֶה אָסוּר--שֶׁנֶּאֱמָר "בְּמִסְפַּר שָׁנִים אַחַר הַיּוֹבֵל, תִּקְנֶה מֵאֵת עֲמִיתֶךָ" (שם), אֵין פָּחוּת מִשְּׁתֵּי שָׁנִים מֵעֵת לְעֵת מִיּוֹם הַמְּכִירָה.</p>

<p><b>יא,ט</b>&nbsp;&nbsp;[י] וְצָרִיךְ שֶׁיֹּאכַל הַלּוֹקֵחַ שְׁתֵּי תְּבוּאוֹת, בִּשְׁתֵּי הַשָּׁנִים--וְאַחַר כָּךְ יִגְאַל, שֶׁנֶּאֱמָר "שְׁנֵי-תְבוּאֹת" (ויקרא כה,טו); לְפִיכָּךְ אִם הָיְתָה אַחַת מִשְּׁתֵּי הַשָּׁנִים שְׁבִיעִית, אוֹ שְׁנַת שִׁדָּפוֹן אוֹ יֵרָקוֹן--אֵינָהּ עוֹלָה מִן הַמִּנְיָן.&nbsp; [יא] הִנִּיחָהּ הַלּוֹקֵחַ בּוּרָה שָׁנָה וַאֲכָלָהּ שָׁנָה, אוֹ אֲכָלָהּ שָׁנָה וְנָרָהּ שָׁנָה לְזָרְעָהּ וְלֹא זְרָעָהּ--הֲרֵי אֵלּוּ עוֹלִין לַמִּנְיָן.</p>

<p><b>יא,י</b>&nbsp;&nbsp;מְכָרָהּ בִּשְׁנַת יוֹבֵל עַצְמָהּ--אֵינָהּ נִמְכֶּרֶת, וְהַדָּמִים חוֹזְרִין לַבְּעָלִים.&nbsp; [יב] מְכָרָהּ שָׁנָה אַחַת לִפְנֵי הַיּוֹבֵל--הֲרֵי הַלּוֹקֵחַ אוֹכֵל אוֹתָהּ שָׁנָה שְׁנִיָּה אַחַר הַיּוֹבֵל, שֶׁנֶּאֱמָר "שְׁנֵי-תְבוּאֹת" (ויקרא כה,טו).</p>

<p><b>יא,יא</b>&nbsp;&nbsp;[יג] מָכַר נְקָעִים מְלֵאִים מַיִם, אוֹ סְלָעִים שְׁאֵינָם רְאוּיִין לִזְרִיעָה--הֲרֵי זֶה פּוֹדֶה בְּפָחוּת מִשְּׁתֵּי שָׁנִים:&nbsp; שֶׁנֶּאֱמָר "בְּמִסְפַּר שְׁנֵי-תְבוּאֹת" (ויקרא כה,טו)--שָׂדֶה הָרְאוּיָה לִתְבוּאָה, הִיא שְׁאֵינָהּ נִגְאֶלֶת אֵלָא אַחַר שְׁתֵּי שָׁנִים.&nbsp; וְאִם לֹא נִגְאֲלָה--אַף עַל פִּי שְׁאֵינָהּ רְאוּיָה לִזְרִיעָה, חוֹזֶרֶת לַבְּעָלִים בַּיּוֹבֵל.</p>

<p><b>יא,יב</b>&nbsp;&nbsp;[יד] מָכַר אִילָנוֹת--אֵין נִגְאָלִין לְפָחוּת מִשְּׁתֵּי שָׁנִים, שֶׁהֲרֵי רְאוּיִין לִתְבוּאוֹת; וְאִם לֹא גְאָלָן, אֵינָן חוֹזְרִין לַבְּעָלִים בַּיּוֹבֵל--שֶׁנֶּאֱמָר "וְשָׁב, לַאֲחֻזָּתוֹ" (ויקרא כה,כז; ויקרא כה,כח), וְלֹא לָאִילָנוֹת.</p>

<p><b>יא,יג</b>&nbsp;&nbsp;[טו] מָכַר שָׂדֵהוּ לְרִאשׁוֹן, וּמְכָרָהּ רִאשׁוֹן לְשֵׁנִי, וְשֵׁנִי לִשְׁלִישִׁי, אַפִלּוּ מֵאָה--בִּשְׁנַת הַיּוֹבֵל תַּחְזֹר לְאָדוֹן רִאשׁוֹן, שֶׁנֶּאֱמָר "בִּשְׁנַת הַיּוֹבֵל יָשׁוּב הַשָּׂדֶה, לַאֲשֶׁר קָנָהוּ מֵאִתּוֹ--לַאֲשֶׁר-לוֹ, אֲחֻזַּת הָאָרֶץ" (ויקרא כז,כד).</p>

<p><b>יא,יד</b>&nbsp;&nbsp;[טז] מְכָרָהּ לָרִאשׁוֹן בְּמֵאָה דֵּינָר, וּמְכָרָהּ הָרִאשׁוֹן לַשְּׁנִי בְּמָאתַיִם, וְרָצָה הָאָדוֹן לִגְאֹל--אֵינוּ מְחַשֵּׁב אֵלָא עִם הָרִאשׁוֹן, שֶׁנֶּאֱמָר "לָאִישׁ אֲשֶׁר מָכַר-לוֹ" (ויקרא כה,כז).</p>

<p><b>יא,טו</b>&nbsp;&nbsp;מְכָרָהּ לָרִאשׁוֹן בְּמָאתַיִם, וּמְכָרָהּ הָרִאשׁוֹן לַשֵּׁנִי בְּמֵאָה--הֲרֵי זֶה מְחַשֵּׁב עִם הָאַחֲרוֹן.&nbsp; וְכֵן אִם מְכָרָהּ בְּמֵאָה, וְהִשְׁבִּיחָה בְּיַד הַלּוֹקֵחַ, וַהֲרֵי הִיא רְאוּיָה לְהִמָּכֵר בְּמָאתַיִם--מְחַשֵּׁב לְפִי מַה שֶׁמָּכַר; וְאִם מְכָרָהּ בְּמָאתַיִם, וְהִכְסִיפָה, וַהֲרֵי הִיא רְאוּיָה לְהִמָּכֵר בְּמֵאָה--מְחַשֵּׁב לְפִי מַה שְׁהִיא:&nbsp; לְעוֹלָם מְיַפִּין כּוֹחַ הַמּוֹכֵר שְׂדֵה אֲחֻזָּה, וּמְרִיעִין כּוֹחַ הַלּוֹקֵחַ.</p>

<p><b>יא,טז</b>&nbsp;&nbsp;[יז] הַמּוֹכֵר שְׂדֵה אֲחֻזָּה, וְהָיוּ לוֹ שָׂדוֹת אֲחֵרוֹת, וּמָכַר מֵאוֹתָן הַשָּׂדוֹת כְּדֵי לִגְאֹל שָׂדֶה שֶׁמָּכַר--אֵין שׁוֹמְעִין לוֹ:&nbsp; שֶׁנֶּאֱמָר "וּמָצָא כְּדֵי גְאֻלָּתוֹ" (ויקרא כה,כו), עַד שֶׁיִּמְצָא דָּבָר שְׁאֵינוּ מָצוּי לוֹ בְּשָׁעָה שֶׁמָּכַר.&nbsp; וְכֵן אִם לָוָה לִגְאֹל, אֵין שׁוֹמְעִין לוֹ--שֶׁנֶּאֱמָר "וְהִשִּׂיגָה יָדוֹ" (שם), לֹא שֶׁיִּלְוֶה.</p>

<p><b>יא,יז</b>&nbsp;&nbsp;[יח] מָצָא מְעַט, וְרָצָה לִגְאֹל חֲצִי הַשָּׂדֶה שֶׁמָּכַר--אֵין שׁוֹמְעִין לוֹ:&nbsp; שֶׁנֶּאֱמָר "כְּדֵי גְאֻלָּתוֹ" (ויקרא כה,כו)--אוֹ גּוֹאֵל אֶת כֻּלָּהּ, אוֹ אֵינוּ גּוֹאֵל.&nbsp; וְאִם רָצוּ קְרוֹבָיו לִגְאֹל--גּוֹאֲלִים, שֶׁנֶּאֱמָר "אוֹ-דֹדוֹ אוֹ בֶן-דֹּדוֹ, יִגְאָלֶנּוּ" (ויקרא כה,מט).</p>

<p><b>יא,יח</b>&nbsp;&nbsp;[יט] הַנּוֹתֵן שֶׁדָּהוּ מַתָּנָה, הֲרֵי זוֹ חוֹזֶרֶת לוֹ בַּיּוֹבֵל--שֶׁנֶּאֱמָר "תָּשֻׁבוּ, אִישׁ אֶל-אֲחֻזָּתוֹ" (ויקרא כה,יג), לְרַבּוֹת אֶת הַמַּתָּנָה.</p>

<p><b>יא,יט</b>&nbsp;&nbsp;[כ] הָאַחִין שֶׁחָלְקוּ--כְּלָקוֹחוֹת הֶן, וּמַחְזִירִין זֶה לְזֶה חֶלְקוֹ בַּיּוֹבֵל; וְלֹא תִבָּטֵל חֲלֻקָּתָן מִכְּמוֹת שֶׁהָיְתָה.&nbsp; וְכֵן הַבְּכוֹר וְהַמְּיַבֵּם אֵשֶׁת אָחִיו--מַחְזִיר בַּיּוֹבֵל חֵלֶק שֶׁנָּטַל, וְנוֹטֵל הַחֵלֶק שֶׁכְּנֶגְדּוֹ.</p>

<p><b>יא,כ</b>&nbsp;&nbsp;[כא] אֲבָל הַיּוֹרֵשׁ אֶת אִשְׁתּוֹ--אַף עַל פִּי שֶׁיְּרֻשַּׁת הַבַּעַל מִדִּבְרֵיהֶם--עָשׂוּ חִזּוּק לְדִבְרֵיהֶם כְּשֶׁלַּתּוֹרָה, וְאֵינוּ מַחְזִיר בַּיּוֹבֵל.&nbsp; וְאִם יָרַשׁ מִמֶּנָּה בֵּית הַקְּבָרוֹת--יַחְזִיר לִבְנֵי מִשְׁפָּחָה, מִשּׁוֹם פְּגָם מִשְׁפָּחָה; וְיִתְּנוּ לוֹ דָּמֶיהָ, וּמְנַכִּין לוֹ דְּמֵי קֶבֶר אִשְׁתּוֹ--שֶׁהֲרֵי חַיָּב בִּקְבוּרָתָהּ.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק יב</h2>

<p><b>יב,א</b>&nbsp;&nbsp;הַמּוֹכֵר בַּיִת בְּתוֹךְ עִיר הַמֻּקֶּפֶת חוֹמָה--הֲרֵי זֶה גּוֹאֵל אוֹתָהּ כָּל שְׁנֵים עָשָׂר חֹדֶשׁ מִיּוֹם שֶׁמָּכַר בְּכָל עֵת שֶׁיִּרְצֶה, וְאַפִלּוּ בַּיּוֹם שֶׁמָּכַר; וּכְשֶׁרוֹצֶה לִפְדּוֹת--נוֹתֵן כָּל הַדָּמִים שֶׁלָּקַח, וְאֵינוּ גּוֹרֵעַ לַלּוֹקֵחַ כְּלוּם.&nbsp; [ב] וְאֵין הַקְּרוֹבִים פּוֹדִין אוֹתָהּ, אֵלָא הַמּוֹכֵר עַצְמוֹ אִם הִשִּׂיגָה יָדוֹ.&nbsp; וְיֵשׁ לוֹ לִמְכֹּר מִנְּכָסָיו וְלִפְדּוֹת; אֲבָל לֹא יִלְוֶה וְיִגְאַל, וְלֹא יִגְאַל לַחֲצָיִין.</p>

<p><b>יב,ב</b>&nbsp;&nbsp;[ג] מֵת הַלּוֹקֵחַ, יִפְדֶּה מִיַּד בְּנוֹ; וְכֵן אִם מֵת הַמּוֹכֵר, יֵשׁ לִבְנוֹ לִפְדּוֹתָהּ כָּל שְׁנֵים עָשָׂר חֹדֶשׁ.&nbsp; [ד] מָכַר לְרִאשׁוֹן, וּמָכַר רִאשׁוֹן לְשֵׁנִי בְּתוֹךְ הַשָּׁנָה--מוֹנִין לָרִאשׁוֹן:&nbsp; כֵּיוָן שֶׁשָּׁלְמָה שָׁנָה לָרִאשׁוֹן, הֻחְלַט הַבַּיִת בְּיַד הַשֵּׁנִי--שֶׁהַמּוֹכֵר מָכַר לַשֵּׁנִי, כָּל זְכוּת שֶׁתָּבוֹא לְיָדוֹ.</p>

<p><b>יב,ג</b>&nbsp;&nbsp;הִגִּיעַ שְׁנֵים עָשָׂר חֹדֶשׁ וְלֹא גְאָלָהּ, הֲרֵי זוֹ נֶחְלְטָה בְּיַד הַלּוֹקֵחַ; וְכֵן אִם נָתַן הַבַּיִת מַתָּנָה וְלֹא גְאָלוֹ כָּל שְׁנֵים עָשָׂר חֹדֶשׁ, הֲרֵי זֶה נֶחְלַט בְּיַד זֶה שֶׁנִּתָּן לוֹ מַתָּנָה.</p>

<p><b>יב,ד</b>&nbsp;&nbsp;[ה] הָיְתָה שָׁנָה מְעֻבֶּרֶת, אֵינוּ נֶחְלָט עַד סוֹפָהּ--שֶׁנֶּאֱמָר "עַד-מְלֹאת לוֹ שָׁנָה תְמִימָה" (ויקרא כה,ל), לְהָבִיא חֹדֶשׁ הָעִבּוּר.&nbsp; [ו] מָכַר שְׁנֵי בָּתִּים, אֶחָד בַּחֲצִי אֲדָר רִאשׁוֹן וְאֶחָד בְּרֹאשׁ אֲדָר שֵׁנִי--זֶה שֶׁמָּכַר בְּרֹאשׁ אֲדָר שֵׁנִי, כֵּיוָן שֶׁהִגִּיעַ אֶחָד בַּאֲדָר שֶׁלַּשָּׁנָה הַבָּאָה עָלְתָה לוֹ שָׁנָה; וְזֶה שֶׁמָּכַר בַּחֲצִי אֲדָר רִאשׁוֹן, לֹא עָלְתָה לוֹ שָׁנָה עַד חֲצִי אֲדָר שֶׁלַּשָּׁנָה הַבָּאָה--מִפְּנֵי שֶׁיָּרַד הַלּוֹקֵחַ בְּחֹדֶשׁ הָעִבּוּר.</p>

<p><b>יב,ה</b>&nbsp;&nbsp;[ז] הִגִּיעַ יוֹם שְׁנֵים עָשָׂר חֹדֶשׁ, וְלֹא נִמְצָא הַלּוֹקֵחַ לִפְדּוֹת מִמֶּנּוּ--הֲרֵי זֶה מַנִּיחַ מָעוֹתָיו בְּבֵית דִּין, וְשׁוֹבֵר אֶת הַדֶּלֶת וְנִכְנָס לְבֵיתוֹ; וְאֵימָתַי שֶׁיָּבוֹא הַלּוֹקֵחַ, יָבוֹא וְיִטֹּל אֶת מָעוֹתָיו.</p>

<p><b>יב,ו</b>&nbsp;&nbsp;[ח] הַמַּקְדִּישׁ בֵּית עִיר חוֹמָה, וּגְאָלוֹ אַחֵר מִיַּד הַהֶקְדֵּשׁ--כֵּיוָן שֶׁעָלְתָה לוֹ שָׁנָה מִשָּׁעָה שֶׁנִּגְאַל מִיַּד הַהֶקְדֵּשׁ וְלֹא גְאָלוֹ בְּעָלָיו, נֶחְלַט בְּיַד הַגּוֹאֵל:&nbsp; שְׁאֵין הַהֶקְדֵּשׁ חוֹלֵט אֵלָא הַלֶּקַח, שֶׁנֶּאֱמָר "לַקֹּנֶה אֹתוֹ, לְדֹרֹתָיו" (ויקרא כה,ל).</p>

<p><b>יב,ז</b>&nbsp;&nbsp;[ט] מָכַר בֵּית עִיר חוֹמָה, וְהִגִּיעַ יוֹבֵל בְּתוֹךְ שְׁנַת הַמְּכָר--אֵינוּ חוֹזֵר בַּיּוֹבֵל:&nbsp; אֵלָא יִהְיֶה בְּיַד הַלּוֹקֵחַ, עַד שֶׁיִּרְצֶה הַמּוֹכֵר לִגְאֹל כָּל שְׁנַת הַמְּכָר; אוֹ תִּמָּלֵא שָׁנָה, וְיַחְלֹט.</p>

<p><b>יב,ח</b>&nbsp;&nbsp;[י] הַמּוֹכֵר בַּיִת בְּבָתֵּי הַחֲצֵרִים, אוֹ בָּעִיר שְׁאֵינָהּ מֻקֶּפֶת חוֹמָה כָּרָאוּי--הֲרֵי זֶה נִגְאָל בְּכוֹחַ יָפֶה שֶׁבְּדִין הַשָּׂדוֹת וְשֶׁבְּדִין הַבָּתִּים הַמֻּקָּפִין חוֹמָה.&nbsp; כֵּיצַד:&nbsp; אִם רָצָה לִגְאֹל מִיָּד--גּוֹאֵל, כְּדִין הַבָּתִּים.&nbsp; הִגִּיעַ שְׁנֵים עָשָׂר חֹדֶשׁ וְלֹא גָאַל--הֲרֵי זֶה גּוֹאֵל עַד שְׁנַת הַיּוֹבֵל, כְּדִין הַשָּׂדוֹת; וּבְעֵת שֶׁגּוֹאֵל מְחַשֵּׁב עִם הַמּוֹכֵר, וְגוֹרֵעַ לוֹ מַה שֶׁאָכַל.&nbsp; הִגִּיעַ יוֹבֵל וְלֹא גָאַל--חוֹזֵר הַבַּיִת בְּלֹא דָּמִים, כְּדִין הַשָּׂדוֹת.</p>

<p><b>יב,ט</b>&nbsp;&nbsp;[יא] כָּל שְׁהוּא לִפְנִים מִן הַחוֹמָה, כְּגוֹן הַגִּנּוֹת וְהַמֶּרְחֲצָאוֹת וְהַשּׁוֹבָכוֹת--הֲרֵי הוּא כַּבָּתִּים, שֶׁנֶּאֱמָר "אֲשֶׁר-בָּעִיר" (ויקרא כה,ל).&nbsp; אֲבָל הַשָּׂדוֹת שֶׁבְּתוֹךְ הָעִיר, נִגְאָלִין כְּדִין הַשָּׂדוֹת שֶׁחוּץ לָעִיר:&nbsp; שֶׁנֶּאֱמָר "וְקָם הַבַּיִת אֲשֶׁר-בָּעִיר" (שם)--"הַבַּיִת" וְכָל הַדּוֹמֶה לַבַּיִת, לֹא הַשָּׂדוֹת.</p>

<p><b>יב,י</b>&nbsp;&nbsp;[יב] בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, אֵינוּ נֶחְלָט בְּבָתֵּי עָרֵי חוֹמָה; וִירוּשָׁלַיִם, אֵין הַבַּיִת נֶחְלָט בָּהּ; וּבַיִת הַבָּנוּי בַּחוֹמָה, אֵינוּ כְּבָתֵּי עָרֵי חוֹמָה.&nbsp; [יג] עִיר שֶׁגַּגּוֹתֶיהָ חוֹמָתָהּ, אוֹ שֶׁהַיָּם חוֹמָתָהּ--אֵינָהּ כְּמֻקֶּפֶת חוֹמָה.</p>

<p><b>יב,יא</b>&nbsp;&nbsp;[יד] אֵין הַמָּקוֹם נִקְרָא "עִיר חוֹמָה" (ויקרא כה,כט)--עַד שֶׁיִּהְיֶה בּוֹ שָׁלוֹשׁ חֲצֵרוֹת אוֹ יָתֵר, וּבְכָל חָצֵר מֵהֶן שְׁנֵי בָּתִּים אוֹ יָתֵר, וְיַקִּיפוּ אוֹתָן חוֹמָה תְּחִלָּה, וְאַחַר כָּךְ יִבְנוּ הַחֲצֵרוֹת בְּתוֹכוֹ; אֲבָל מְקוֹם שֶׁיֻּשַּׁב וְאַחַר כָּךְ הֻקַּף, אוֹ שֶׁלֹּא הָיוּ בּוֹ שָׁלוֹשׁ חֲצֵרוֹת שֶׁלִּשְׁנֵי שְׁנֵי בָּתִּים--אֵינוּ "עִיר חוֹמָה", אֵלָא בָּתִּים שֶׁבּוֹ כְּבָתֵּי הַחֲצֵרִים.</p>

<p><b>יב,יב</b>&nbsp;&nbsp;[טו] אֵין סוֹמְכִין אֵלָא עַל חוֹמָה הַמֻּקֶּפֶת, בְּשָׁעַת כִּבּוּשׁ הָאָרֶץ.&nbsp; כֵּיצַד:&nbsp; עִיר שֶׁלֹּא הָיְתָה מֻקֶּפֶת חוֹמָה בְּשָׁעָה שֶׁכָּבַשׁ יְהוֹשׁוּעַ אֶת הָאָרֶץ--אַף עַל פִּי שְׁהִיא מֻקֶּפֶת עַתָּה, הֲרֵי הִיא כְּבָתֵּי הַחֲצֵרִים; וְעִיר שֶׁהָיְתָה מֻקֶּפֶת חוֹמָה בִּימֵי יְהוֹשׁוּעַ--אַף עַל פִּי שְׁאֵינָהּ מֻקֶּפֶת עַתָּה, הֲרֵי הִיא כְּמֻקֶּפֶת.&nbsp; וְכֵיוָן שֶׁגָּלוּ בְּחָרְבָּן רִאשׁוֹן, בָּטְלָה קְדֻשַּׁת עָרֵי חוֹמָה שֶׁהָיוּ בִּימֵי יְהוֹשׁוּעַ.</p>

<p><b>יב,יג</b>&nbsp;&nbsp;כֵּיוָן שֶׁעָלָה עֶזְרָא בְּבִיאָה שְׁנִיָּה, נִתְקַדְּשׁוּ כָּל הֶעָרִים הַמֻּקָּפוֹת חוֹמָה בְּאוֹתָהּ הָעֵת--מִפְּנֵי שֶׁבִּיאָתָן בִּימֵי עֶזְרָא שְׁהִיא בִּיאָה שְׁנִיָּה, כְּבִיאָתָן בִּימֵי יְהוֹשׁוּעַ:&nbsp; מַה בִּיאָתָן בִּימֵי יְהוֹשׁוּעַ, מָנוּ שְׁמִטִּין וְיוֹבֵלוֹת, וְקִדְּשׁוּ בָּתֵּי עָרֵי חוֹמָה, וְנִתְחַיְּבוּ בְּמַעֲשֵׂר--אַף בִּיאָתָן בִּימֵי עֶזְרָא, מָנוּ שְׁמִטִּין וְיוֹבֵלוֹת, וְקִדְּשׁוּ בָּתֵּי עָרֵי חוֹמָה, וְנִתְחַיְּבוּ בְּמַעֲשֵׂר.</p>

<p><b>יב,יד</b>&nbsp;&nbsp;[טז] וְכֵן לָעֲתִיד לָבוֹא בְּבִיאָה שְׁלִישִׁית, בְּעֵת שֶׁיִּכָּנְסוּ לָאָרֶץ--יַתְחִילוּ לִמְנוֹת שְׁמִטִּין וְיוֹבֵלוֹת, וִיקַדְּשׁוּ בָּתֵּי עָרֵי חוֹמָה, וְיִתְחַיַּב כָּל מָקוֹם שֶׁיִּכְבְּשׁוּהוּ בְּמַעַשְׂרוֹת:&nbsp; שֶׁנֶּאֱמָר "וֶהֱבִיאֲךָ ה' אֱלֹהֶיךָ, אֶל-הָאָרֶץ אֲשֶׁר-יָרְשׁוּ אֲבֹתֶיךָ--וִירִשְׁתָּהּ" (דברים ל,ה), מַקִּישׁ יְרֻשָּׁתָךְ לִירֻשַּׁת אֲבוֹתֶיךָ--מַה יְרֻשַּׁת אֲבוֹתֶיךָ, אַתָּה נוֹהֵג בְּחִדּוּשׁ כָּל הַדְּבָרִים הָאֵלּוּ; אַף יְרֻשָּׁתָךְ, אַתָּה נוֹהֵג בָּהּ בְּחִדּוּשׁ כָּל הַדְּבָרִים הָאֵלּוּ.
<br>&nbsp;</p>

<h2>הִלְכּוֹת שְׁמִטָּה וְיוֹבֵל פֵּרֶק יג</h2>

<p><b>יג,א</b>&nbsp;&nbsp;שֵׁבֶט לֵוִי--אַף עַל פִּי שְׁאֵין לָהֶם חֵלֶק בָּאָרֶץ, כְּבָר נִצְטַוּוּ יִשְׂרָאֵל לִתֵּן לָהֶם עָרִים לָשֶׁבֶת וּמִגְרְשֵׁיהֶם:&nbsp; וְהֶעָרִים הֶם שֵׁשׁ עָרֵי הַמִּקְלָט, וַעֲלֵיהֶן אַרְבָּעִים וּשְׁתַּיִם עִיר; וּכְשֶׁמּוֹסִיפִין עָרֵי מִקְלָט אֲחֵרוֹת בִּימוֹת הַמָּשִׁיחַ, הַכֹּל לַלְּוִיִּים.</p>

<p><b>יג,ב</b>&nbsp;&nbsp;מִגְרְשֵׁי הֶעָרִים, כְּבָר נִתְפָּרְשׁוּ בַּתּוֹרָה שְׁהֶם שְׁלֹשֶׁת אֲלָפִים אַמָּה סָבִיב--שֶׁנֶּאֱמָר "מִקִּיר הָעִיר וָחוּצָה, אֶלֶף אַמָּה סָבִיב" (במדבר לה,ד), וּלְהַלָּן הוּא אוֹמֵר "וּמַדֹּתֶם מִחוּץ לָעִיר, אֶת-פְּאַת-קֵדְמָה אַלְפַּיִם בָּאַמָּה .&nbsp;.&nbsp;." (במדבר לה,ה):&nbsp; אֶלֶף הָרִאשׁוֹנוֹת מִגְרָשׁ, וְאַלְפַּיִם שֶׁמּוֹדְדִין חוּץ לַמִּגְרָשׁ לְשָׂדוֹת וּכְרָמִים.</p>

<p><b>יג,ג</b>&nbsp;&nbsp;וְנוֹתְנִין לְכָל עִיר, בֵּית קְבָרוֹת חוּץ לִתְחוּם זֶה--שְׁאֵין קוֹבְרִין מֵתֵיהֶם בִּתְחוּם עָרֵיהֶם:&nbsp; שֶׁנֶּאֱמָר "וּמִגְרְשֵׁיהֶם, יִהְיוּ לִבְהֶמְתָּם וְלִרְכֻשָׁם, וּלְכֹל, חַיָּתָם" (במדבר לה,ג)--לְחַיִּים נִתְּנוּ, לֹא לִקְבוּרָה.</p>

<p><b>יג,ד</b>&nbsp;&nbsp;אֵין עוֹשִׂין בְּעָרֵי הַלְּוִיִּים עִיר מִגְרָשׁ, וְלֹא מִגְרָשׁ עִיר, וְלֹא מִגְרָשׁ שָׂדֶה, וְלֹא שָׂדֶה מִגְרָשׁ--שֶׁנֶּאֱמָר "וּשְׂדֵה מִגְרַשׁ עָרֵיהֶם, לֹא יִמָּכֵר" (ויקרא כה,לד); [ה] וּמִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "לֹא יִמָּכֵר", לֹא יְשֻׁנֶּה--אֵלָא הַשָּׂדֶה וְהַמִּגְרָשׁ וְהָעִיר, כָּל אֶחָד מִשְּׁלָשְׁתָּן כְּמוֹת שְׁהוּא לְעוֹלָם.</p>

<p><b>יג,ה</b>&nbsp;&nbsp;וְכֵן בִּשְׁאָר עָרֵי יִשְׂרָאֵל--אֵין עוֹשִׂין שָׂדֶה מִגְרָשׁ, וְלֹא מִגְרָשׁ שָׂדֶה, וְלֹא מִגְרָשׁ עִיר, וְלֹא עִיר מִגְרָשׁ; [ו] וְלֹא יִסְתֹּר אָדָם אֶת בֵּיתוֹ לַעֲשׂוֹתוֹ גִּנָּה, וְלֹא יִטַּע אֶת חָרְבָתוֹ גִּנָּה:&nbsp; שֶׁלֹּא יַחְרִיבוּ אֶרֶץ יִשְׂרָאֵל.</p>

<p><b>יג,ו</b>&nbsp;&nbsp;[ז] כּוֹהֲנִים וּלְוִיִּים שֶׁמָּכְרוּ שָׂדֶה מִשְּׂדוֹת עָרֵיהֶם, אוֹ בַּיִת מִבָּתֵּי עָרֵי חוֹמָה שֶׁלָּהֶן--אֵינָן גּוֹאֲלִין כַּסֵּדֶר הַזֶּה:&nbsp; אֵלָא מוֹכְרִין הַשָּׂדוֹת וְאַפִלּוּ סָמוּךְ לַיּוֹבֵל, וְגוֹאֲלִין מִיָּד; וְאִם הִקְדִּישׁוּ שָׂדֶה, גּוֹאֲלִין מִיַּד הַהֶקְדֵּשׁ לְאַחַר הַיּוֹבֵל; וְגוֹאֲלִין בָּתֵּי עָרֵי חוֹמָה כָּל זְמָן שֶׁיִּרְצוּ, אַפִלּוּ אַחַר כַּמָּה שָׁנִים--שֶׁנֶּאֱמָר "גְּאֻלַּת עוֹלָם, תִּהְיֶה לַלְוִיִּם" (ויקרא כה,לב).</p>

<p><b>יג,ז</b>&nbsp;&nbsp;[ח] יִשְׂרָאֵל שֶׁיָּרַשׁ אֶת אֲבִי אִמּוֹ לֵוִי--הֲרֵי זֶה גּוֹאֵל כַּלְּוִיִּים, אַף עַל פִּי שְׁאֵינוּ לֵוִי, הוֹאִיל וְהֶעָרִים אוֹ הַשָּׂדוֹת הֶן שֶׁלַּלְּוִיִּים, גּוֹאֵל לְעוֹלָם:&nbsp; שֶׁדִּין זֶה תָּלוּי בִּמְקוֹמוֹת אֵלּוּ, לֹא בַּבְּעָלִים.&nbsp; [ט] וְלֵוִי שֶׁיָּרַשׁ אֶת אֲבִי אִמּוֹ יִשְׂרָאֵל--אֵינוּ גּוֹאֵל כַּלְּוִיִּים, אֵלָא כְּיִשְׂרָאֵל:&nbsp; שֶׁלֹּא נֶאֱמָר "גְּאֻלַּת עוֹלָם, תִּהְיֶה לַלְוִיִּם" (ויקרא כה,לב), אֵלָא בְּעָרֵי הַלְּוִיִּים.</p>

<p><b>יג,ח</b>&nbsp;&nbsp;[י] כָּל שֵׁבֶט לֵוִי, מֻזְהָרִין שֶׁלֹּא יִנְחֲלוּ בְּאֶרֶץ כְּנַעַן, וְכֵן הֶן מֻזְהָרִין שֶׁלֹּא יִטְּלוּ חֵלֶק בַּבִּזָּה, בְּשָׁעָה שֶׁכּוֹבְשִׁין אֶת הֶעָרִים--שֶׁנֶּאֱמָר "לֹא-יִהְיֶה לַכֹּהֲנִים הַלְוִיִּם כָּל-שֵׁבֶט לֵוִי, חֵלֶק וְנַחֲלָה--עִם-יִשְׂרָאֵל" (דברים יח,א), "חֵלֶק" בַּבִּזָּה וְ"נַחֲלָה" בָּאָרֶץ; וְכֵן הוּא אוֹמֵר "בְּאַרְצָם לֹא תִנְחָל, וְחֵלֶק, לֹא-יִהְיֶה לְךָ בְּתוֹכָם" (במדבר יח,כ), בַּבִּזָּה.&nbsp; וּבֶן לֵוִי אוֹ כּוֹהֵן שֶׁנָּטַל חֵלֶק בַּבִּזָּה, לוֹקֶה; וְאִם נָטַל נַחֲלָה בָּאָרֶץ, מַעְבִירִין אוֹתָהּ מִמֶּנּוּ.</p>

<p><b>יג,ט</b>&nbsp;&nbsp;[יא] יֵרָאֶה לִי, שְׁאֵין הַדְּבָרִים אֲמוּרִים, אֵלָא בָּאָרֶץ שֶׁנִּכְרְתָה עָלֶיהָ בְּרִית לְאַבְרָהָם לְיִצְחָק וּלְיַעֲקוֹב, וִירֵשׁוּהָ בְּנֵיהֶם וְנִתְחַלְּקָה לָהֶם; אֲבָל שְׁאָר כָּל הָאֲרָצוֹת שֶׁכּוֹבֵשׁ מֶלֶךְ מִמַּלְכֵי יִשְׂרָאֵל--הֲרֵי הַכּוֹהֲנִים וְהַלְּוִיִּים בְּאוֹתָן הָאֲרָצוֹת וּבְבִזָּתָן, כְּכָל יִשְׂרָאֵל.</p>

<p><b>יג,י</b>&nbsp;&nbsp;[יב] וְלָמָּה לֹא זָכָה לֵוִי בְּנַחֲלַת אֶרֶץ יִשְׂרָאֵל וּבְבִזָּתָהּ עִם אֶחִיו:&nbsp; מִפְּנֵי שֶׁהֻבְדַּל לַעֲבֹד אֶת ה' וּלְשָׁרְתוֹ, וּלְהוֹרוֹת דְּרָכָיו הַיְּשָׁרִים וּמִשְׁפָּטָיו הַצַּדִּיקִים לָרַבִּים--שֶׁנֶּאֱמָר "יוֹרוּ מִשְׁפָּטֶיךָ לְיַעֲקֹב, וְתוֹרָתְךָ לְיִשְׂרָאֵל" (דברים לג,י).&nbsp; לְפִיכָּךְ הֻבְדְּלוּ מִדַּרְכֵי הָעוֹלָם--לֹא עוֹרְכִין מִלְחָמָה כִּשְׁאָר יִשְׂרָאֵל, וְלֹא נוֹחֲלִין, וְלֹא זוֹכִין לְעַצְמָן בְּכוֹחַ גּוּפָן; אֵלָא הֶם חֵיל ה', שֶׁנֶּאֱמָר "בָּרֵךְ ה' חֵילוֹ" (דברים לג,יא), וְהוּא בָּרוּךְ הוּא זִכָּה לָהֶם, שֶׁנֶּאֱמָר "אֲנִי חֶלְקְךָ וְנַחֲלָתְךָ" (במדבר יח,כ).</p>

<p><b>יג,יא</b>&nbsp;&nbsp;[יג] וְלֹא שֵׁבֶט לֵוִי בִּלְבָד, אֵלָא כָּל אִישׁ וְאִישׁ מִכָּל בָּאֵי הָעוֹלָם אֲשֶׁר נָדְבָה רוּחוֹ אוֹתוֹ וֶהֱבִינוֹ מַדָּעוֹ לְהִבָּדֵל לַעֲמֹד לִפְנֵי ה' לְשָׁרְתוֹ וּלְעָבְדוֹ לְדֵעָה אֶת ה', וְהָלַךְ יָשָׁר כְּמוֹ שֶׁעָשָׂהוּ הָאֱלֹהִים, וּפָרַק מֵעַל צַוָּארוֹ עֹל הַחֶשְׁבּוֹנוֹת הָרַבִּים אֲשֶׁר בִּקְּשׁוּ בְּנֵי הָאָדָם--הֲרֵי זֶה נִתְקַדַּשׁ קֹדֶשׁ קֳדָשִׁים, וְיִהְיֶה ה' חֶלְקוֹ וְנַחֲלָתוֹ לְעוֹלָם וּלְעוֹלְמֵי עוֹלָמִים; וְיִזְכֶּה לוֹ בָּעוֹלָם הַזֶּה דָּבָר הַמַּסְפִּיק לוֹ, כְּמוֹ שֶׁזִּכָּה לַכּוֹהֲנִים וְלַלְּוִיִּים.&nbsp; הֲרֵי דָּוִיד אוֹמֵר "ה', מְנָת-חֶלְקִי וְכוֹסִי--אַתָּה, תּוֹמִיךְ גּוֹרָלִי" (תהילים טז,ה).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר שְׁבִיעִי, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, חֲמִשָּׁה וּשְׁמוֹנִים:&nbsp; הִלְכּוֹת כִּלְאַיִם, עֲשָׂרָה פְּרָקִים; הִלְכּוֹת מַתְּנוֹת עֲנִיִּים, עֲשָׂרָה פְּרָקִים; הִלְכּוֹת תְּרוּמוֹת, חֲמִשָּׁה עָשָׂר פְּרָקִים; הִלְכּוֹת מַעֲשֵׂר, אַרְבָּעָה עָשָׂר פְּרָקִים; הִלְכּוֹת מַעֲשֵׂר שֵׁנִי וְנֶטַע רְבָעִי, אֶחָד עָשָׂר פְּרָקִים; הִלְכּוֹת בִּכּוּרִים עִם שְׁאָר מַתְּנוֹת כְּהֻנָּה שֶׁבַּגְּבוּלִין, שְׁנֵים עָשָׂר פְּרָקִים; הִלְכּוֹת שְׁמִטָּה וְיוֹבֵל, שְׁלוֹשָׁה עָשָׂר פְּרָקִים.<br>&nbsp;</p>
</div>
</body></html>
