<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר קניין - הלכות שכנים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁכֵנִים</h1>

<p>עִנְיַן אֵלּוּ הַהֲלָכוֹת לֵידַע דִּין חִלּוּק הַקַּרְקָעוֹת בֵּין הַשֻּׁתָּפִין, וְהַרְחָקַת נֶזֶק כָּל אֶחָד מֵהֶם מִשְּׁכֵנוֹ וּמִבַּעַל הַמְּצָר שֶׁלּוֹ, וְדִין בַּעַל הַמְּצָר.&nbsp; וּבֵאוּר כָּל הַדִּינִין הָאֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁכֵנִים פֵּרֶק א</h2>

<p><b>א,א</b>&nbsp;&nbsp;אֶחָד הַקּוֹנֶה מֵחֲבֵרוֹ חֲצִי שָׂדֵהוּ, אוֹ שְׁנַיִם שֶׁקָּנוּ מֵאֶחָד שָׂדֶה, אוֹ שָׁיָּרְשׁוּ, אוֹ שֶׁנִּתְּנָה לָהֶן בְּמַתָּנָה, אוֹ שֶׁהִחְזִיקוּ בָּהּ מִן הַהֶפְקֵר אוֹ נִכְסֵי גֵּר:&nbsp; כְּלָלוֹ שֶׁלַּדָּבָר--כָּל שֶׁיֵּשׁ בֵּינֵיהֶם שֻׁתָּפוּת בַּקַּרְקָע, וּבִקַּשׁ אֶחָד מִן הַשֻּׁתָּפִין לַחְלֹק וְלִטֹּל חֶלְקוֹ לְבַדּוֹ--אִם יֵשׁ בְּאוֹתָהּ קַרְקָע דִּין חֲלֻקָּה, כּוֹפֶה אֶת שְׁאָר הַשֻּׁתָּפִין וְחוֹלְקִין עִמּוֹ; וְאִם אֵין בָּהּ דִּין חֲלֻקָּה, אֵין אֶחָד מֵהֶן יָכוֹל לָכֹף אֶת חֲבֵרוֹ לַחְלֹק.&nbsp; וְכֵן הַדִּין בַּמִּטַּלְטְלִין.</p>

<p><b>א,ב</b>&nbsp;&nbsp;בַּמֶּה דְּבָרִים אֲמוּרִים, בִּשְׁאֵין אֶחָד מֵהֶן מַכִּיר אֶת חֶלְקוֹ בִּמְקוֹם שְׁהֶן שֻׁתָּפִין בּוֹ, אֵלָא יַד כֻּלָּן מִשְׁתַּמֶּשֶׁת בְּכָל הַמָּקוֹם; אֲבָל אִם הָיָה כָּל אֶחָד מֵהֶן מַכִּיר חֶלְקוֹ--אַף עַל פִּי שְׁאֵין בָּהּ דִּין חֲלֻקָּה, כּוֹפֶה כָּל אֶחָד מֵהֶן אֶת חֲבֵרוֹ לְהַבְדִּיל בֵּין חֶלְקוֹ וְחֵלֶק חֲבֵרוֹ.</p>

<p><b>א,ג</b>&nbsp;&nbsp;[ב] אֶחָד מִן הַשֻּׁתָּפִין שֶׁאָמַר לַחֲבֵרוֹ בִּמְקוֹם שְׁאֵין בּוֹ דִּין חֲלֻקָּה, אוֹ בְּדָבָר שְׁאֵי אִפְשָׁר שֶׁיֵּחָלֵק כְּגוֹן שִׁפְחָה אוֹ כְּלִי, מְכֹר לִי חֶלְקָךְ בְּכָּךְ וְכָּךְ, אוֹ קְנֵה מִמֶּנִּי חֶלְקִי בַּשַּׁעַר הַזֶּה--הַדִּין עִמּוֹ, וְכוֹפִין אֶת הַנִּתְבָּע לִמְכֹּר לַחֲבֵרוֹ אוֹ לִקְנוֹת מִמֶּנּוּ.</p>

<p><b>א,ד</b>&nbsp;&nbsp;אֲבָל אִם אֵין הַתּוֹבֵעַ רוֹצֶה לִקְנוֹת, אוֹ לֹא יִמָּצֵא בְּמַה יִקְנֶה--אֵינוּ יָכוֹל לָכֹף אֶת חֲבֵרוֹ לִקְנוֹת מִמֶּנּוּ, אַפִלּוּ בַּשַּׁעַר הַזּוֹל:&nbsp; שֶׁהֲרֵי חֲבֵרוֹ יָכוֹל לוֹמַר לוֹ אֵין רְצוֹנִי שֶׁאֶקְנֶה, אֵלָא שֶׁאֶמְכֹּר.</p>

<p><b>א,ה</b>&nbsp;&nbsp;לְפִיכָּךְ שְׁנֵי אַחִין, אֶחָד עָנִי וְאֶחָד עָשִׁיר, שֶׁהִנִּיחַ לָהֶם אֲבִיהֶם מֶרְחֵץ אוֹ בֵּית הַבַּד--אִם עֲשָׂאָן הָאָב לְשָׂכָר, הַשָּׂכָר לָאֶמְצָע כָּל זְמָן שֶׁיִּרְצוּ לַעֲמֹד בְּשֻׁתָּפוּת; עֲשָׂאָן הָאָב לְעַצְמוֹ--אֵינוּ יָכוֹל לָכֹף אָחִיו לִשְׂכֹּר אוֹתָם, אֵלָא מִשְׁתַּמְּשִׁין בָּהֶם כְּדֶרֶךְ שֶׁהִשְׁתַּמַּשׁ אֲבִיהֶם.&nbsp; וַהֲרֵי הֶעָשִׁיר אוֹמֵר לֶעָנִי קַח לָךְ זֵיתִים, וּבוֹא וַעֲשֵׂה אוֹתָם בְּבֵית הַבַּד, קְנֵה לָךְ עֲבָדִים, וְיָבוֹאוּ וְיִרְחֲצוּ בַּמֶּרְחֵץ.&nbsp; וְאֵין הֶעָנִי כּוֹפֶה אֶת הֶעָשִׁיר לִקְנוֹת חֶלְקוֹ; אֵלָא אִם כֵּן אָמַר לוֹ קְנֵה מִמֶּנִּי אוֹ מְכֹר לִי, וַהֲרֵינִי לוֹוֶה וְקוֹנֶה, אוֹ מוֹכֵר לַאֲחֵרִים וְקוֹנֶה--הַדִּין עִמּוֹ.</p>

<p><b>א,ו</b>&nbsp;&nbsp;אָמַר כָּל אֶחָד מֵהֶן אֵינִי קוֹנֶה, אֵלָא הֲרֵינִי מוֹכֵר חֶלְקִי--מוֹכְרִין אוֹתָהּ לַאֲחֵרִים.&nbsp; אָמַר כָּל אֶחָד מֵהֶם אֵינִי מוֹכֵר, אֵלָא כָּל אֶחָד מֵהֶן רוֹצֶה שֶׁיִּקְנֶה חֵלֶק חֲבֵרוֹ, אוֹ שְׁאֵין אֶחָד מֵהֶן רוֹצֶה לֹא לִקְנוֹת חֵלֶק חֲבֵרוֹ וְלֹא לִמְכֹּר חֶלְקוֹ אֵלָא יִשָּׁאֲרוּ שֻׁתָּפִין בַּגּוּף--הֵיאַךְ הֶן עוֹשִׂין:&nbsp; אִם הָיָה הַמָּקוֹם עָשׂוּי לְשָׂכָר--שׂוֹכְרִין אוֹתוֹ, וְחוֹלְקִין שְׂכָרוֹ.&nbsp; וְאִם אֵינוּ עָשׂוּי לְשָׂכָר--אִם חָצֵר הִיא, שׁוֹכְנִין בָּהּ שָׁנָה שָׁנָה, שְׁאֵי אִפְשָׁר שֶׁיִּשְׁכְּנוּ שְׁנֵיהֶם כְּאֶחָד, מִפְּנֵי הֶזֵּק רְאִיָּה שֶׁהֲרֵי אֵין בָּהּ דִּין חֲלֻקָּה; וְאֵין אָדָם עָשׂוּי לִטְרֹחַ כָּל שְׁלוֹשִׁים יוֹם לְפַנּוֹת מֵחָצֵר לְחָצֵר, אֵלָא מִשָּׁנָה לְשָׁנָה.</p>

<p><b>א,ז</b>&nbsp;&nbsp;וְאִם מֶרְחֵץ הִיא, נִכְנָסִין לָהּ שְׁנֵיהֶם תָּמִיד בְּכָל יוֹם.&nbsp; וְכֵן כָּל דָּבָר שֶׁרָאוּי לְהִשְׁתַּמַּשׁ בּוֹ תָּמִיד, וְאֵינוּ עָשׂוּי לְשָׂכָר, כְּגוֹן מֶרְחֵץ אוֹ שִׁפְחָה אוֹ סֵפֶר תּוֹרָה--אֵינוּ יָכוֹל לוֹמַר לוֹ אַתָּה יוֹם וַאֲנִי יוֹם, שֶׁהֲרֵי אוֹמֵר לוֹ בְּכָל יוֹם אֲנִי רוֹצֶה לְהִשְׁתַּמַּשׁ בְּזֶה.</p>

<p><b>א,ח</b>&nbsp;&nbsp;[ג] אֶחָד הַשּׂוֹכֵר מֵחֲבֵרוֹ מִקְצַת חָצֵר, אוֹ שָׂדֶה שְׁאֵין בָּהּ דִּין חֲלֻקָּה, אוֹ שְׁנַיִם שֶׁשָּׂכְרוּ מָקוֹם אֶחָד בְּשֻׁתָּפוּת--כָּל אֶחָד מֵהֶן יֵשׁ לוֹ לָכֹף אֶת חֲבֵרוֹ וְלוֹמַר לוֹ, אוֹ שְׂכֹר מִמֶּנִּי חֶלְקִי אוֹ הַשְׂכֵּר לִי חֶלְקָךְ; וְאִם יֵשׁ בָּהּ דִּין חֲלֻקָּה, חוֹלְקִין.</p>

<p><b>א,ט</b>&nbsp;&nbsp;[ד] אֵיזֶה הוּא דִּין חֲלֻקָּה, כָּל שֶׁאִלּוּ יֵחָלֵק לְפִי הַשֻּׁתָּפִין יַגִּיעַ לַפָּחוּת שֶׁבָּהֶם חֵלֶק שֶׁשֵּׁם הַכֹּל קָרוּי עָלָיו; אֲבָל אִם אֵין שֵׁם הַכֹּל נִקְרָא עַל הַחֵלֶק, אֵין בָּהּ דִּין חֲלֻקָּה.</p>

<p><b>א,י</b>&nbsp;&nbsp;כֵּיצַד:&nbsp; כָּל חָצֵר שְׁאֵין בָּהּ אַרְבַּע אַמּוֹת עַל אַרְבַּע אַמּוֹת, אֵינָהּ קְרוּיָה חָצֵר; וְכָל שָׂדֶה שְׁאֵין בָּהּ כְּדֵי זְרִיעַת תִּשְׁעַת קַבִּין, אֵינָהּ קְרוּיָה שָׂדֶה; וְכָל גִּנָּה שְׁאֵין בָּהּ כְּדֵי זְרִיעַת חֲצִי קַב, אֵינָהּ קְרוּיָה גִּנָּה; וְכָל פַּרְדֵּס שְׁאֵין בּוֹ כְּדֵי זְרִיעַת שְׁלֹשֶׁת קַבִּין, אֵינוּ קָרוּי פַּרְדֵּס.</p>

<p><b>א,יא</b>&nbsp;&nbsp;לְפִיכָּךְ אֵין חוֹלְקִין אֶת הֶחָצֵר, עַד שֶׁיִּהְיֶה בָּהּ אַרְבַּע אַמּוֹת לְכָל אֶחָד וְאֶחָד מִן הַשֻּׁתָּפִין; וְלֹא אֶת הַשָּׂדֶה, עַד שֶׁיִּהְיֶה בָּהּ בֵּית תִּשְׁעַת קַבִּין לְכָל אֶחָד וְאֶחָד; וְלֹא אֶת הַגִּנָּה, עַד שֶׁיִּהְיֶה בָּהּ בֵּית חֲצִי קַב לְכָל אֶחָד וְאֶחָד; וְלֹא אֶת הַפַּרְדֵּס, עַד שֶׁיִּהְיֶה בּוֹ בֵּית שְׁלֹשֶׁת קַבִּין לְכָל אֶחָד וְאֶחָד.</p>

<p><b>א,יב</b>&nbsp;&nbsp;בַּמֶּה דְּבָרִים אֲמוּרִים, בְּאֶרֶץ יִשְׂרָאֵל וְכַיּוֹצֶא בָּהּ.&nbsp; אֲבָל בְּבָבֶל וְכַיּוֹצֶא בָּהּ, אֵין חוֹלְקִין אֶת הַשָּׂדֶה, עַד שֶׁיִּהְיֶה בָּהּ כְּדֵי חֲרִישַׁת יוֹם לְזֶה וַחֲרִישַׁת יוֹם לְזֶה; וְלֹא אֶת הַפַּרְדֵּס, עַד שֶׁיִּהְיֶה בּוֹ שִׁשָּׁה וּשְׁלוֹשִׁים אִילָנוֹת לְזֶה וְשִׁשָּׁה וּשְׁלוֹשִׁים אִילָנוֹת לְזֶה כְּדֵי עֲבוֹדַת אָדָם אֶחָד בְּיוֹם אֶחָד; וְשָׂדֶה שֶׁמַּשְׁקִין אוֹתָהּ בִּדְלִי, עַד שֶׁיִּהְיֶה בָּהּ כְּדֵי שֶׁיְּמַלֵּא הַפּוֹעֵל יוֹם אֶחָד לְזֶה וְיוֹם אֶחָד לְזֶה.</p>

<p><b>א,יג</b>&nbsp;&nbsp;[ה] אֵין חוֹלְקִין אֶת הַטְּרַקְלִין, וְלֹא אֶת הַמּוֹרָן, וְלֹא אֶת הַשּׁוֹבָךְ, וְלֹא אֶת בֵּית הַבַּד, וְלֹא אֶת הַמֶּרְחֵץ, וְלֹא אֶת הַטְּלִית, עַד שֶׁיִּהְיֶה בְּכָל חֵלֶק מֵהֶן כְּדֵי לְזֶה וּכְדֵי לְזֶה.&nbsp; אִם מֶרְחֵץ חָלְקוּ, עַד שֶׁיִּהְיֶה בְּכָל חֵלֶק כְּדֵי מֶרְחֵץ; וְאִם שׁוֹבָךְ, עַד שֶׁיִּהְיֶה כָּל חֵלֶק שׁוֹבָךְ בִּפְנֵי עַצְמוֹ; וְכֵן בַּטְּלִית וּבִשְׁאָר כָּל הַדְּבָרִים.</p>

<p><b>א,יד</b>&nbsp;&nbsp;אֵין בָּהֶן כְּדֵי לְזֶה וּכְדֵי לְזֶה, מַעֲלִין אוֹתוֹ בְּדָמִים, וְיֵשׁ לוֹ לוֹמַר לַחֲבֵרוֹ, אוֹ מְכֹר לִי אוֹ קְנֵה מִמֶּנִּי.&nbsp; אָמַר אֶחָד מֵהֶן חֲלֹק זֶה אַף עַל פִּי שְׁאֵין הַחֲלָקִין שׁוֹוִים, וַאֲנִי אֶטֹּל אֶת הַפָּחוּת, וְטֹל אַתָּה אֶת הַיָּתֵר--אֵין שׁוֹמְעִין לוֹ, שֶׁהֲרֵי אוֹמֵר לוֹ אֵין רְצוֹנִי לִקַּח מַתָּנָה, אֵלָא הוֹאִיל וְאֵין בָּהּ דִּין חֲלֻקָּה בְּשׁוֹוֶה, הֲרֵי אָנוּ מַעֲלִין אוֹתָהּ בְּדָמִים.
<br>&nbsp;</p>

<h2>הִלְכּוֹת שְׁכֵנִים פֵּרֶק ב</h2>

<p><b>ב,א</b>&nbsp;&nbsp;חַצְרוֹת הַכְּפָרִים, שֶׁכָּל אֶחָד וְאֶחָד בּוֹנֶה לוֹ בַּיִת וְנִמְצֵאת הֶחָצֵר שֶׁבֵּין הַבָּתִּים מְשֻׁתֶּפֶת לְכָל בְּנֵי הַבָּתִּים--הֲרֵי יֵשׁ לְכָל פֶּתַח וּפֶתַח אַרְבַּע אַמּוֹת לְפָנָיו, בְּרֹחַב כָּל הַפֶּתַח.&nbsp; וְהַנִּשְׁאָר מִן הֶחָצֵר--אִם יֵשׁ בּוֹ אַרְבַּע אַמּוֹת עַל אַרְבַּע אַמּוֹת לְכָל שֻׁתָּף וְשֻׁתָּף, חוֹלְקִין אוֹתָהּ; וְאִם לָאו, אֵין חוֹלְקִין אוֹתָהּ, שֶׁכָּל חָצֵר שְׁאֵין בָּהּ אַרְבַּע אַמּוֹת עַל אַרְבַּע אַמּוֹת, אֵינָהּ קְרוּיָה חָצֵר כְּמוֹ שֶׁבֵּאַרְנוּ.</p>

<p><b>ב,ב</b>&nbsp;&nbsp;כֵּיצַד:&nbsp; הָיוּ שְׁנֵי שֻׁתָּפִין, לְזֶה שְׁנֵי בָּתִּים וּלְזֶה בַּיִת אֶחָד--זֶה שֶׁיֵּשׁ לוֹ שְׁנֵי בָּתִּים, מוֹדְדִין לוֹ מִן הֶחָצֵר אַרְבַּע אַמּוֹת לְכָל בַּיִת וּבַיִת עַל רֹחַב הַפֶּתַח, אַפִלּוּ הָיָה עֶשֶׂר אַמּוֹת; וְזֶה שֶׁיֵּשׁ לוֹ בַּיִת אֶחָד, נוֹתְנִין לוֹ אַרְבַּע אַמּוֹת בְּרֹחַב פִּתְחוֹ לִפְנֵי פִּתְחוֹ.&nbsp; וְהַנִּשְׁאָר מִן הֶחָצֵר--אִם יֵשׁ בּוֹ שְׁמוֹנֶה אַמּוֹת כְּדֵי שֶׁיִּהְיֶה לְזֶה אַרְבַּע אַמּוֹת עַל אַרְבַּע אַמּוֹת וּלְזֶה אַרְבַּע אַמּוֹת עַל אַרְבַּע אַמּוֹת, חוּץ מִשֶּׁלַּפְּתָחִים--יֵשׁ בָּהּ דִּין חֲלֻקָּה, וְחוֹלְקִין; פָּחוּת מִזֶּה, אֵין בָּהּ דִּין חֲלֻקָּה.</p>

<p><b>ב,ג</b>&nbsp;&nbsp;[ב] בַּיִת שֶׁיֵּשׁ לוֹ פְּתָחִים רַבִּים מִכָּל רוּחוֹתָיו, יֵשׁ לוֹ אַרְבַּע אַמּוֹת לְכָל רוּחַ; וְאִם יֵחַד לוֹ פֶּתַח, אֵין לוֹ אֵלָא אַרְבַּע אַמּוֹת כְּנֶגֶד פִּתְחוֹ.</p>

<p><b>ב,ד</b>&nbsp;&nbsp;[ג] אַכְסַדְרָה--אִם אִפְשָׁר לוֹ לְהִכָּנֵס לְתוֹכָהּ בְּמַשָּׂאוֹ, אֵין לָהּ אַרְבַּע אַמּוֹת; וְאִם לָאו, יֵשׁ לָהּ אַרְבַּע אַמּוֹת:&nbsp; שֶׁלֹּא אָמְרוּ שֶׁיֵּשׁ לְכָל פֶּתַח אַרְבַּע אַמּוֹת, אֵלָא כְּדֵי לִפְרֹק מַשָּׂאוֹ שָׁם.</p>

<p><b>ב,ה</b>&nbsp;&nbsp;[ד] בֵּית שַׁעַר אוֹ מַרְפֶּסֶת, יֵשׁ לָהֶם אַרְבַּע אַמּוֹת; הָיוּ חֲמִשָּׁה בָּתִּים פְּתוּחִים לַמַּרְפֶּסֶת, וְהַמַּרְפֶּסֶת פְּתוּחָה לֶחָצֵר--אֵין לָהּ אֵלָא אַרְבַּע אַמּוֹת.</p>

<p><b>ב,ו</b>&nbsp;&nbsp;[ה] לוּל שֶׁלְּתֻרְנְגוֹלִים, אֵין לוֹ אַרְבַּע אַמּוֹת.&nbsp; [ו] בַּיִת--חֶצְיוֹ מְקֹרֶה וְחֶצְיוֹ אֵינוּ מְקֹרֶה, בֵּין שֶׁקֵּרוּיוֹ לִפְנִים אוֹ כְּלַפֵּי חוּץ--אֵין לוֹ אַרְבַּע אַמּוֹת.&nbsp; [ז] בַּיִת סָתוּם, יֵשׁ לוֹ אַרְבַּע אַמּוֹת; פָּרַץ אֶת פְּצִימָיו, אֵין לוֹ אַרְבַּע אַמּוֹת.</p>

<p><b>ב,ז</b>&nbsp;&nbsp;[ח] בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, אֵין לוֹ אַרְבַּע אַמּוֹת בֶּחָצֵר; אֵלָא אִם יֵשׁ בְּכָל הֶחָצֵר אַרְבַּע אַמּוֹת לְזֶה, וְאַרְבַּע אַמּוֹת לְזֶה עַד פֶּתַח הַבַּיִת הַזֶּה--חוֹלְקִין.&nbsp; וְהַזֵּבֶל שֶׁלֶּחָצֵר, מִתְחַלֵּק לְפִי הַפְּתָחִים; אֲבָל הָאַכְסַנְיָה שֶׁלַּמֶּלֶךְ, לְפִי בְּנֵי אָדָם.</p>

<p><b>ב,ח</b>&nbsp;&nbsp;[ט] הַשֻּׁתָּפִין שֶׁרָצוּ לַחְלֹק דָּבָר שְׁאֵין בּוֹ דִּין חֲלֻקָּה, אַף עַל פִּי שְׁהֶן מַפְסִידִין אֶת שְׁמוֹ--חוֹלְקִין.&nbsp; וּבְכִתְבֵי הַקֹּדֶשׁ--אַף עַל פִּי שֶׁרָצוּ, לֹא יַחְלֹקוּ.&nbsp; בַּמֶּה דְּבָרִים אֲמוּרִים, בְּכֶרֶךְ אֶחָד; אֲבָל בִּשְׁתֵּי כְּרִיכוֹת--אִם רָצוּ לַחְלֹק, חוֹלְקִין.</p>

<p><b>ב,ט</b>&nbsp;&nbsp;[י] מְקוֹם שְׁאֵין בּוֹ דִּין חֲלֻקָּה, שֶׁרָצוּ הַשֻּׁתָּפִין לְחָלְקוֹ--אַף עַל פִּי שֶׁקָּנוּ מִיָּדָם שֶׁרָצוּ, כָּל אֶחָד מֵהֶן יָכוֹל לַחְזֹר בּוֹ:&nbsp; שֶׁזֶּה קִנְיַן דְּבָרִים הוּא, כְּמוֹ שֶׁבֵּאַרְנוּ.&nbsp; אֲבָל אִם קָנוּ מִיָּדָם שֶׁזֶּה רָצָה בְּרוּחַ פְּלוֹנִית, וְזֶה רָצָה בְּרוּחַ פְּלוֹנִית--אֵינָן יְכוּלִים לַחְזֹר.&nbsp; וְכֵן אִם הָלַךְ זֶה בְּעַצְמוֹ וְהִחְזִיק בְּחֶלְקוֹ, וְזֶה בְּעַצְמוֹ וְהִחְזִיק בְּחֶלְקוֹ--אַף עַל פִּי שֶׁלֹּא קָנוּ מִיָּדָם, אֵין אֶחָד מֵהֶם יָכוֹל לַחְזֹר בַּחֲבֵרוֹ.</p>

<p><b>ב,י</b>&nbsp;&nbsp;[יא] הָאַחִין שֶׁחָלְקוּ, וְעָשׂוּ בֵּינֵיהֶם גּוֹרָל--כֵּיוָן שֶׁעָלָה הַגּוֹרָל לְאֶחָד מֵהֶן, קָנוּ כֻּלָּן:&nbsp; בַּהֲנָיָה שֶׁנַּעֲשָׂת לָהֶם שֶׁשָּׁמְעוּ זֶה מִזֶּה לַדָּבָר שֶׁהִסְכִּימוּ עָלָיו, גָּמַר כָּל אֶחָד מֵהֶן וּמַקְנֶה לַחֲבֵרוֹ.</p>

<p><b>ב,יא</b>&nbsp;&nbsp;[יב] הָאַחִין שֶׁחָלְקוּ, הֲרֵי הֶן כְּלָקוֹחוֹת זֶה מִזֶּה; וְאֵין לָהֶם דֶּרֶךְ זֶה עַל זֶה, וְלֹא סֻלָּמוֹת זֶה עַל זֶה, וְלֹא חַלּוֹנוֹת זֶה עַל זֶה, וְלֹא אַמַּת הַמַּיִם זֶה עַל זֶה:&nbsp; שֶׁכֵּיוָן שֶׁחָלְקוּ, לֹא נִשְׁאַר לְאַחַד מֵהֶן זְכוּת בְּחֵלֶק חֲבֵרוֹ.</p>

<p><b>ב,יב</b>&nbsp;&nbsp;לְפִיכָּךְ יֵשׁ לוֹ לוֹמַר לְאֶחָיו, כְּשֶׁהָיְתָה הַשָּׂדֶה הַזֹּאת כֻּלָּהּ לְאֶחָד, הָיָה מַעְבִיר בָּהּ אַמַּת הַמַּיִם הַזֹּאת מִמָּקוֹם לְמָקוֹם; אֲבָל עַתָּה שֶׁנַּעֲשֶׂה זֶה חֶלְקִי, יֵשׁ לִי לְהָסִיר אַמַּת הַמַּיִם מֵעָלַי.&nbsp; וְכֵן סוֹתֵם הַחַלּוֹן הַמַּשְׁקִיף עַל חֶלְקוֹ, וּבוֹנֶה בְּצַד הַסֻּלָּם, אַף עַל פִּי שְׁהוּא מְבַטֵּל אֶת תַּשְׁמִישׁוֹ.</p>

<p><b>ב,יג</b>&nbsp;&nbsp;וְהוּא הַדִּין בִּשְׁנַיִם שֶׁקָּנוּ שָׂדֶה מֵאֶחָד, וְחָלְקוּ--לֹא נִשְׁאַר לְאַחַד מֵהֶם זְכוּת בְּחֵלֶק חֲבֵרוֹ, וּמַפְסִיק אַמַּת הַמַּיִם מֵחֶלְקוֹ, וְסוֹתֵם הַחַלּוֹנוֹת.&nbsp; [יג] אֲבָל שְׁנַיִם שֶׁקָּנוּ שָׂדֶה מִשְּׁנֵי אַחִים, אוֹ מִשְּׁנֵי אֲנָשִׁים--אֵין לְאֶחָד מֵהֶם לְהַפְסִיק אַמַּת הַמַּיִם, וְלֹא לְשַׁנּוֹת דָּבָר מִן הַנְּזָקִים שֶׁהִחְזִיקוּ בָּהֶן הַמּוֹכְרִין.</p>

<p><b>ב,יד</b>&nbsp;&nbsp;חֲצַר הַשֻּׁתָּפִין שֶׁיֵּשׁ בָּהּ דִּין חֲלֻקָּה, אוֹ שֶׁחֲלָקוּהָ בִּרְצוֹנָם אַף עַל פִּי שְׁאֵין בָּהּ דִּין חֲלֻקָּה--יֵשׁ לְכָל אֶחָד מֵהֶן לָכֹף אֶת חֲבֵרוֹ לִבְנוֹת הַכּוֹתָל בָּאֶמְצָע, כְּדֵי שֶׁלֹּא יִרְאֶה חֲבֵרוֹ בְּשָׁעָה שֶׁמִּשְׁתַּמֵּשׁ בְּחֶלְקוֹ:&nbsp; שֶׁהֶזֵּק רְאִיָּה, הֶזֵּק הוּא; וְאֵין לוֹ חֲזָקָה בֶּחָצֵר, אֵלָא אַף עַל פִּי שֶׁעָמְדוּ כָּךְ שָׁנִים רַבּוֹת בְּלֹא מְחִצָּה, כּוֹפֵהוּ לַעֲשׂוֹת מְחִצָּה בְּכָל עֵת שֶׁיִּרְצֶה.</p>

<p><b>ב,טו</b>&nbsp;&nbsp;רֹחַב מְקוֹם הַכּוֹתָל, מִשֶּׁלִּשְׁנֵיהֶם.&nbsp; וְכַמָּה יִהְיֶה רָחְבּוֹ, הַכֹּל כְּמִנְהַג הַמְּדִינָה, וְאַפִלּוּ נָהֲגוּ לַעֲשׂוֹת מְחִצָּה בֵּינֵיהֶם בְּקָנִים וּבְהַוְצִין, וּבִלְבָד שֶׁלֹּא יִהְיֶה בָּהּ אַוֵּיר שֶׁיִּסְתַּכַּל בּוֹ וְיִרְאֶה אֶת חֲבֵרוֹ.</p>

<p><b>ב,טז</b>&nbsp;&nbsp;כַּמָּה גֹּבַהּ הַכּוֹתָל, אֵין פָּחוּת מֵאַרְבַּע אַמּוֹת; וְכֵן בְּגִנָּה, כּוֹפֵהוּ לְהַבְדִּיל גִּנָּתוֹ מִגִּנַּת חֲבֵרוֹ בִּמְחִצָּה גְּבוֹהָה עֲשָׂרָה טְפָחִים.&nbsp; אֲבָל בְּבִקְעָה, אֵין צָרִיךְ לְהַבְדִּיל בִּקְעָתוֹ מִבִּקְעַת חֲבֵרוֹ אֵלָא בִּמְקוֹם שֶׁנָּהֲגוּ.</p>

<p><b>ב,יז</b>&nbsp;&nbsp;רָצָה לְהַבְדִּיל בִּקְעָתוֹ מִבִּקְעַת חֲבֵרוֹ--כּוֹנֵס לְתוֹךְ שֶׁלּוֹ, וּבוֹנֶה, וְעוֹשֶׂה חֲזִית כְּמוֹ אַמָּה בְּסִיד מִבַּחוּץ, כְּדֵי לְהוֹדִיעַ שֶׁהַכּוֹתָל שֶׁלּוֹ; לְפִיכָּךְ אִם נָפַל הַכּוֹתָל, הַמָּקוֹם וְהָאֲבָנִים שֶׁלּוֹ.&nbsp; וְאִם עָשׂוּ מִדַּעַת שְׁנֵיהֶם--בּוֹנִים הַכּוֹתָל בָּאֶמְצָע, וְעוֹשִׂין חֲזִית מִכָּאן וּמִכָּאן; לְפִיכָּךְ אִם נָפַל הַכּוֹתָל, הַמָּקוֹם וְהָאֲבָנִים שֶׁלִּשְׁנֵיהֶן.</p>

<p><b>ב,יח</b>&nbsp;&nbsp;[יז] הַמּוֹכֵר גִּנָּה לַחֲבֵרוֹ סְתָם, וְהָיְתָה מְעֹרֶבֶת עִם גִּנּוֹת אֲחֵרוֹת--כּוֹפִין אֶת הַלּוֹקֵחַ לִבְנוֹת אֶת הַכּוֹתָל בֵּינֵיהֶם, וְאַפִלּוּ בִּמְקוֹם שֶׁנָּהֲגוּ שֶׁלֹּא לִגְדֹּר בַּגִּנּוֹת.&nbsp; אֲבָל אִם מָכַר בִּקְעָה סְתָם--אֵין מְחַיְּבִים אוֹתוֹ לִגְדֹּר, אֵלָא בִּמְקוֹם שֶׁנָּהֲגוּ.</p>

<p><b>ב,יט</b>&nbsp;&nbsp;[יח] מְקוֹם שֶׁנָּהֲגוּ לִבְנוֹת הַכּוֹתָלִים הַמַּבְדִּילִין בַּחֲצֵרוֹת אוֹ בַּגִּנּוֹת בָּאֲבָנִים שְׁאֵינָן גָּזִית, זֶה נוֹתֵן שְׁלוֹשָׁה טְפָחִים וְזֶה נוֹתֵן שְׁלוֹשָׁה טְפָחִים; בַּגָּזִית, זֶה נוֹתֵן טִפְחַיִם וּמֶחְצָה וְזֶה נוֹתֵן טִפְחַיִם וּמֶחְצָה; בַּכָּפִיסִין, זֶה נוֹתֵן טִפְחַיִם וְזֶה נוֹתֵן טִפְחַיִם; בִּלְבֵנִים, זֶה נוֹתֵן טֶפַח וּמֶחְצָה וְזֶה נוֹתֵן טֶפַח וּמֶחְצָה.&nbsp; וְכָל הַשֵּׁעוּרִין הָאֵלּוּ, עֹבִי הַכּוֹתָל עִם הַסִּיד.</p>

<p><b>ב,כ</b>&nbsp;&nbsp;וְהוֹאִיל וּמְקוֹם הַכּוֹתָל מִשֶּׁלִּשְׁנֵיהֶם--אִם נָפַל הַכּוֹתָל, הֲרֵי הַמָּקוֹם וְהָאֲבָנִים שֶׁלִּשְׁנֵיהֶם.&nbsp; וְאַפִלּוּ נָפַל לִרְשׁוּת אֶחָד מֵהֶן, אוֹ שֶׁפִּנָּה אֶחָד מֵהֶן אֶת כָּל הָאֲבָנִים לִרְשׁוּתוֹ, וְטָעַן שֶׁמָּכַר לוֹ חֲבֵרוֹ חֶלְקוֹ, אוֹ נְתָנוֹ לוֹ בְּמַתָּנָה--אֵינוּ נֶאֱמָן; אֵלָא הֲרֵי הֶן בִּרְשׁוּת שְׁנֵיהֶם, עַד שֶׁיָּבִיא רְאָיָה.
<br>&nbsp;</p>

<h2>הִלְכּוֹת שְׁכֵנִים פֵּרֶק ג</h2>

<p><b>ג,א</b>&nbsp;&nbsp;כּוֹתַל חָצֵר הַמַּבְדִּיל בֵּין שְׁנֵי שֻׁתָּפִין שֶׁנָּפַל--יֵשׁ לְכָל אֶחָד מִשְּׁנֵיהֶם לָכֹף אֶת חֲבֵרוֹ לִבְנוֹתוֹ עַד גֹּבַהּ אַרְבַּע אַמּוֹת, כְּדֵי שֶׁלֹּא יִרְאוּ זֶה אֶת זֶה; אֲבָל יָתֵר עַל אַרְבַּע אַמּוֹת, אֵין מְחַיְּבִין אוֹתוֹ.</p>

<p><b>ג,ב</b>&nbsp;&nbsp;רָצָה הָאֶחָד וְהִגְבִּיהַּ הַכּוֹתָל יָתֵר עַל אַרְבַּע אַמּוֹת--אִם בָּא חֲבֵרוֹ וּבָנָה כּוֹתָל אַחֵר גָּבוֹהַּ כְּנֶגֶד הַכּוֹתָל שֶׁבֵּינֵיהֶן, מְחַיְּבִין אוֹתוֹ לִתֵּן חֶלְקוֹ בַּגֹּבַהּ שֶׁכְּנֶגֶד כּוֹתָלוֹ.</p>

<p><b>ג,ג</b>&nbsp;&nbsp;כֵּיצַד:&nbsp; בָּנָה הָאֶחָד כּוֹתָל שֶׁבֵּינֵיהֶן, וְהִגְבִּיהוֹ עֶשֶׂר אַמּוֹת, וּבָא חֲבֵרוֹ וּבָנָה כּוֹתָל אֶחָד כְּנֶגְדוֹ אוֹ בְּצִדּוֹ לַעֲשׂוֹת לוֹ בַּיִת, וְהִגְבִּיהַּ הַכּוֹתָל הָאַחֵר שֵׁשׁ אַמּוֹת--מְחַיְּבִין אוֹתוֹ לִתֵּן חֶלְקוֹ בִּשְׁתֵי הָאַמּוֹת שֶׁהוֹסִיף עַל הָאַרְבַּע:&nbsp; שֶׁהֲרֵי נִרְאֶה מִמַּעֲשָׂיו שְׁהוּא רוֹצֶה בָּהֶן.</p>

<p><b>ג,ד</b>&nbsp;&nbsp;וְכֵן אִם חָקַק בְּרֹאשׁ הַכּוֹתָל שֶׁבֵּינֵיהֶן מָקוֹם לְהַנִּיחַ בּוֹ הַקּוֹרוֹת, אוֹ שֶׁבָּנָה עָלָיו קוֹרָה גְּדוֹלָה שֶׁהַקּוֹרוֹת נִשְׁעָנִין עָלֶיהָ--מְחַיְּבִין אוֹתוֹ לִתֵּן חֶלְקוֹ בְּשֵׁשׁ הָאַמּוֹת כֻּלָּן שֶׁהוֹסִיף חֲבֵרוֹ עַל הָאַרְבַּע, אַף עַל פִּי שֶׁלֹּא בָּנָה כְּנֶגֶד כָּל הַכּוֹתָל:&nbsp; שֶׁהֲרֵי גִּלָּה דַּעְתּוֹ שְׁהוּא רוֹצֶה בְּכָל הַגֹּבַהּ הַזֶּה.</p>

<p><b>ג,ה</b>&nbsp;&nbsp;[ב] אֶחָד מִן הַשֻּׁתָּפִין שֶׁבָּנָה הַכּוֹתָל הַמַּבְדִּיל בֵּינוֹ וּבֵין חֲבֵרוֹ עַד אַרְבַּע אַמּוֹת, וְתָבַע חֲבֵרוֹ לִתֵּן חֶלְקוֹ בַּהוֹצָאָה, וְאָמַר נָתַתִּי חֶלְקִי--הֲרֵי זֶה בְּחֶזְקַת שֶׁנָּתַן, וְנִשְׁבָּע הֶסֵּת שֶׁנָּתַן וְנִפְטָר:&nbsp; עַד שֶׁיָּבִיא הַתּוֹבֵעַ רְאָיָה שֶׁלֹּא נָתַן.</p>

<p><b>ג,ו</b>&nbsp;&nbsp;אֲבָל אִם בָּא לִתְבֹּעַ אוֹתוֹ לִתֵּן חֶלְקוֹ בְּהוֹצָאַת שְׁאָר הַגֹּבַהּ שֶׁהוֹסִיף עַל אַרְבַּע אַמּוֹת, מִפְּנֵי שֶׁסָּמַךְ לוֹ אוֹ כְּנֶגְדוֹ, וְאָמַר נָתַתִּי--אֵינוּ נֶאֱמָן, אֵלָא חֲבֵרוֹ נִשְׁבָּע בִּנְקִיטַת חֵפֶץ שֶׁלֹּא נָתַן לוֹ, וְנוֹטֵל מִמֶּנּוּ, כְּדִין כָּל הַנִּשְׁבָּעִין וְנוֹטְלִין:&nbsp; עַד שֶׁיָּבִיא רְאָיָה זֶה שֶׁנָּתַן לוֹ.</p>

<p><b>ג,ז</b>&nbsp;&nbsp;[ג] מִי שֶׁהָיְתָה לוֹ חֻרְבָה בֵּין חֻרְבוֹת חֲבֵרוֹ, וְעָמַד חֲבֵרוֹ וְגָדַר רוּחַ רִאשׁוֹנָה וּשְׁנִיָּה וּשְׁלִישִׁית, עַד שֶׁנִּמְצֵאת חֻרְבָה זוֹ מֻקֶּפֶת גָּדֵר מִשָּׁלוֹשׁ רוּחוֹתֶיהָ--אֵין מְחַיְּבִין אוֹתוֹ לִתֵּן מִן הַהוֹצָאָה כְּלוּם, שֶׁהֲרֵי לֹא הוֹעִיל לוֹ וַהֲרֵי חֻרְבָתוֹ פְּתוּחָה לִרְשׁוּת הָרַבִּים כְּשֶׁהָיְתָה.</p>

<p><b>ג,ח</b>&nbsp;&nbsp;לְפִיכָּךְ אִם גָּדַר לוֹ רוּחַ רְבִיעִית, עַד שֶׁנִּמְצֵאת חֻרְבָתוֹ מֻקֶּפֶת גָּדֵר--מְגַלְגְּלִין עָלָיו אֶת הַכֹּל, וְנוֹתֵן חֲצִי הַהוֹצָאָה שֶׁהוֹצִיא זֶה בְּאַרְבַּע הָרוּחוֹת עַד אַרְבַּע אַמּוֹת:&nbsp; וּבִלְבָד, שֶׁיִּהְיֶה מְקוֹם הַכּוֹתָל שֶׁלִּשְׁנֵיהֶם.&nbsp; [ד] אֲבָל אִם הָיָה הַכּוֹתָל שֶׁלְּזֶה שֶׁבָּנָה, וּבְחֶלְקוֹ בָּנָה--יֵרָאֶה לִי שְׁאֵין מְגַלְגְּלִין עָלָיו אֵלָא דָּבָר מוּעָט כְּמוֹ שֶׁיִּרְאוּ הַדַּיָּנִין, שֶׁהֲרֵי אֵינוּ יָכוֹל לְהִשְׁתַּמַּשׁ בַּכּוֹתָלִים.</p>

<p><b>ג,ט</b>&nbsp;&nbsp;וְכֵן אִם הַנִּקָּף עַצְמוֹ, הוּא שֶׁגָּדַר רוּחַ רְבִיעִית--הֲרֵי גִּלָּה דַּעְתּוֹ; וְנוֹתֵן חֲצִי הַהוֹצָאָה שֶׁלְּשָׁלוֹשׁ רוּחוֹת, אִם הָיוּ הַכּוֹתָלִים שֶׁלִּשְׁנֵיהֶם.&nbsp; וְכֵן כָּל כַּיּוֹצֶא בְּזֶה.</p>

<p><b>ג,י</b>&nbsp;&nbsp;[ה] שְׁנֵי בָּתִּים זֶה בְּצַד זֶה, וְהָיוּ גַּגֵּיהֶן עֲשׂוּיִין לְדִירָה, אַפִלּוּ הָיוּ בִּשְׁנֵי צִדֵּי רְשׁוּת הָרַבִּים--זֶה עוֹשֶׂה מַעֲקֶה לַחֲצִי גַּגּוֹ שְׁהוּא דָּר בּוֹ, וְזֶה עוֹשֶׂה מַעֲקֶה לַחֲצִי גַּגּוֹ שְׁהוּא דָּר בּוֹ:&nbsp; זֶה שֶׁלֹּא כְּנֶגֶד זֶה וּמַעֲדִיף, כְּדֵי שֶׁלֹּא יִרְאוּ זֶה אֶת זֶה.&nbsp; וְאַף עַל פִּי שֶׁבְּנֵי רְשׁוּת הָרַבִּים רוֹאִין אוֹתָן, יָכוֹל כָּל אֶחָד מֵהֶן לוֹמַר לַחֲבֵרוֹ, אֵלּוּ אֵין רוֹאִין אוֹתִי אֵלָא בַּיּוֹם בְּעֵת שֶׁאֶעֱמֹד עַל גַּגִּי, וְאַתָּה רוֹאֶה אוֹתִי תָּמִיד.</p>

<p><b>ג,יא</b>&nbsp;&nbsp;[ו] גָּג הַסָּמוּךְ לַחֲצַר חֲבֵרוֹ, עוֹשֶׂה לוֹ מַעֲקֶה גָּבוֹהַּ אַרְבַּע אַמּוֹת.&nbsp; אֲבָל בֵּין גָּג לְגָג מִשְּׁאָר הַגַּגִּין, אֵינוּ זָקוּק לְאַרְבַּע אַמּוֹת, שְׁאֵין בְּנֵי אָדָם דָּרִין בַּגַּגּוֹת, לְפִיכָּךְ אֵין בַּגַּגּוֹת הֶזֵּק רְאִיָּה; אֲבָל צָרִיךְ לַעֲשׂוֹת מְחִצָּה בֵּין שְׁנֵי הַגַּגִּין גְּבוֹהָה עֲשָׂרָה טְפָחִים, כְּדֵי שֶׁיִּתְפֹּס אוֹתוֹ כְּגַנָּב אִם נִכְנָס לִרְשׁוּתוֹ.</p>

<p><b>ג,יב</b>&nbsp;&nbsp;[ז] שְׁתֵּי חֲצֵרוֹת זוֹ לְמַעְלָה מִזּוֹ, לֹא יֹאמַר הָעֶלְיוֹן הֲרֵינִי בּוֹנֶה מִכְּנֶגְדִּי וְעוֹלֶה; אֵלָא בּוֹנִים שְׁנֵיהֶם מִלְּמַטָּה וְעוֹלֶה, וּבוֹנֶה הָעֶלְיוֹן לְבַדּוֹ מִכְּנֶגְדּוֹ וּלְמַעְלָה.&nbsp; וְאִם הָיְתָה חֲצֵרוֹ לְמַעְלָה מִגַּגּוֹ שֶׁלַּחֲבֵרוֹ, אֵין הָעֶלְיוֹן זָקוּק לַתַּחְתּוֹן כְּלָל.</p>

<p><b>ג,יג</b>&nbsp;&nbsp;[ח] מִי שֶׁהָיָה כּוֹתָלוֹ סָמוּךְ לְגִנַּת חֲבֵרוֹ, וְנָפַל--כּוֹפִין אוֹתוֹ לְפַנּוֹת אֲבָנָיו.&nbsp; אָמַר לוֹ הִגִּיעוּךָ, וַהֲרֵי הֶן שֶׁלָּךְ--אֵין שׁוֹמְעִין לוֹ.&nbsp; וְאִם רָצָה בָּהֶן בַּעַל הַגִּנָּה, וְאָמַר לוֹ הִין--אִם פִּנָּה אוֹתָם--קָנָה, וְאֵינוּ יָכוֹל לַחְזֹר בּוֹ; וְאַפִלּוּ אָמַר לוֹ הֵא לָךְ יְצִיאוֹתֶיךָ, וְאֶטֹּל אֲבָנַי--אֵין שׁוֹמְעִין לוֹ.&nbsp; אֲבָל אִם לֹא פִנָּה--לֹא קָנָה, שֶׁלֹּא אָמַר לוֹ אֵלָא לִדְחוֹתוֹ.</p>

<p><b>ג,יד</b>&nbsp;&nbsp;[ט] חָמֵשׁ גִּנּוֹת הַמְּסַפְּקוֹת מַיִם מִמַּעְיָן אֶחָד, וְנִתְקַלְקַל הַמַּעְיָן--כֻּלָּן מְתַקְּנוֹת עִם הָעֶלְיוֹנָה.&nbsp; נִמְצֵאת הַתַּחְתּוֹנָה מְתַקֶּנֶת עִם כֻּלָּן, וּמְתַקֶּנֶת לְעַצְמָהּ; וְהָרִאשׁוֹנָה אֵינָהּ מְתַקֶּנֶת עִם הַשְּׁנִיָּה, וְלֹא מִשְּׁנִיָּה וּלְמַטָּה.</p>

<p><b>ג,טו</b>&nbsp;&nbsp;וְכֵן חָמֵשׁ חֲצֵרוֹת שֶׁשּׁוֹפְכוֹת מַיִם לְבִיב אֶחָד, וְנִתְקַלְקַל הַבִּיב--כֻּלָּן מְתַקְּנוֹת עִם הַתַּחְתּוֹנָה.&nbsp; נִמְצֵאת הָעֶלְיוֹנָה מְתַקֶּנֶת עִם כֻּלָּן, וּמְתַקֶּנֶת לְעַצְמָהּ; וְהַתַּחְתּוֹנָה אֵינָהּ מְתַקֶּנֶת עִם הַשְּׁנִיָּה לָהּ, וְלֹא מִשְּׁנִיָּה וּלְמַעְלָה.</p>

<p><b>ג,טז</b>&nbsp;&nbsp;[י] בְּנֵי הַנָּהָר מַשְׁקִין עַל הַסֵּדֶר:&nbsp; רָצָה אֶחָד מֵהֶן לִסְכֹּר כְּדֵי שֶׁיַּחְזִיר לוֹ הַמַּיִם וְיַשְׁקֶה תְּחִלָּה, וְאַחַר כָּךְ יִפְתַּח, וְאַחֵר רוֹצֶה לְהַשְׁקוֹת תְּחִלָּה--כָּל הַמִּתְגַּבֵּר זָכָה.&nbsp; וּבוֹר הַקָּרוֹב לָאַמָּה מִתְמַלֵּא רִאשׁוֹן, מִפְּנֵי דַּרְכֵּי שָׁלוֹם.
<br>&nbsp;</p>

<h2>הִלְכּוֹת שְׁכֵנִים פֵּרֶק ד</h2>

<p><b>ד,א</b>&nbsp;&nbsp;מִי שֶׁהָיְתָה לוֹ עֲלִיָּה לְמַעְלָה מִבֵּיתוֹ שֶׁלַּחֲבֵרוֹ, וְנָפַל כּוֹתָל מִכּוֹתָלֵי הַבַּיִת--אֵין בַּעַל הָעֲלִיָּה נוֹתֵן לוֹ בִּיצִיאוֹתָיו כְּלוּם, וְכוֹפֶה אֶת בַּעַל הַבַּיִת לִבְנוֹתוֹ כְּשֶׁהָיָה; אֲבָל אֵין בַּעַל הַבַּיִת כּוֹפֶה לְבַעַל הָעֲלִיָּה לִבְנוֹת כּוֹתַל עֲלִיָּה שֶׁנָּפַל.&nbsp; וְהַתַּקְרָה שֶׁלַּבַּיִת, הֲרֵי הִיא שֶׁלְּבַעַל הַבַּיִת; וְהַמַּעְזֵבָה שֶׁעַל הַתַּקְרָה, הֲרֵי הִיא שֶׁלְּבַעַל הָעֲלִיָּה.</p>

<p><b>ד,ב</b>&nbsp;&nbsp;נָפְלוּ שְׁתֵּיהֶן, הַבַּיִת וְהָעֲלִיָּה--הֲרֵי שְׁנֵיהֶם חוֹלְקִין בָּעֵצִים וּבָאֲבָנִים וּבֶעָפָר.&nbsp; וְאִם נִשְׁתַּבְּרוּ מִקְצַת הָאֲבָנִים, רוֹאִין אֵיזוֹ רְאוּיוֹת לְהִשְׁתַּבַּר, אִם אַבְנֵי הַבַּיִת, אוֹ אַבְנֵי הָעֲלִיָּה; וְדָבָר זֶה יִוָּדַע מִדֶּרֶךְ הַנְּפִילָה:&nbsp; אִם נָפַל הָעֶלְיוֹן עַל הַתַּחְתּוֹן וַהֲרָסוֹ, אוֹ נִשְׁמַט הַתַּחְתּוֹן וְנָפַל הָעֶלְיוֹן וְנֶהְרַס.&nbsp; וְאִם אֵינָן יוֹדְעִין כֵּיצַד נָפַל, חוֹלְקִין הָאֲבָנִים הַשְּׁלֵמוֹת וְהַשְּׁבוּרוֹת.</p>

<p><b>ד,ג</b>&nbsp;&nbsp;אָמַר בַּעַל הָעֲלִיָּה לְבַעַל הַבַּיִת לִבְנוֹת הַבַּיִת כְּדֵי שֶׁיִּבְנֶה עֲלִיָּתוֹ עַל גַּבָּיו, וְהוּא אֵינוּ רוֹצֶה--הֲרֵי בַּעַל הָעֲלִיָּה בּוֹנֶה אֶת הַבַּיִת כְּשֶׁהָיָה, וְיוֹשֵׁב וְדָר בְּתוֹכוֹ עַד שֶׁיִּתֵּן לוֹ אֶת כָּל יְצִיאוֹתָיו; וְאַחַר כָּךְ יֵצֵא וְיִבְנֶה עֲלִיָּתוֹ, אִם רָצָה.&nbsp; [ד] וְאִם אֵין אֶחָד מֵהֶן יָכוֹל לִבְנוֹת--בַּעַל הָעֲלִיָּה נוֹטֵל שְׁלִישׁ הַקַּרְקָע, וּבַעַל הַבַּיִת שְׁנֵי שְׁלִישִׁים.</p>

<p><b>ד,ד</b>&nbsp;&nbsp;[ה] רָצָה בַּעַל הַבַּיִת לִבְנוֹת בֵּיתוֹ, בּוֹנֶה אוֹתוֹ כְּשֶׁהָיָה.&nbsp; וְאִם בָּא לְשַׁנּוֹת בַּכּוֹתָלִים--אִם חִזַּק אוֹתָן וְהִרְבָּה בְּרָחְבָּן יָתֵר מִמַּה שֶׁהָיוּ, שׁוֹמְעִין לוֹ; רָצָה לְמַעַט בְּרָחְבָּן אוֹ לִפְחֹת מֵחָזְקָן, כְּגוֹן שֶׁהָיוּ אֲבָנִים וּבִקַּשׁ לְהַחְזִירָן לְבֵנִים וְכַיּוֹצֶא בְּזֶה--אֵין שׁוֹמְעִין לוֹ.</p>

<p><b>ד,ה</b>&nbsp;&nbsp;בָּא לְשַׁנּוֹת הַתַּקְרָה לְקוֹרוֹת כְּבֵדִין וַחֲזָקִין, שׁוֹמְעִין לוֹ; פָּחוּת מִמַּה שֶׁהָיוּ, אֵין שׁוֹמְעִין לוֹ.&nbsp; הִרְבָּה בַּחַלּוֹנוֹת אוֹ שֶׁהוֹסִיף בְּגֹבַהּ הַבַּיִת, אֵין שׁוֹמְעִין לוֹ; מִעַט בַּחַלּוֹנוֹת אוֹ שֶׁמִּעַט בְּגֹבַהּ הַבַּיִת, שׁוֹמְעִין לוֹ.</p>

<p><b>ד,ו</b>&nbsp;&nbsp;וְכֵן בַּעַל הָעֲלִיָּה בּוֹנֶה אוֹתָהּ, אִם רָצָה, כְּשֶׁהָיְתָה.&nbsp; וְאִם בָּא לְשַׁנּוֹת אֶת הַכּוֹתָלִים לְהַרְחִיב וּלְחַזַּק--אֵין שׁוֹמְעִין לוֹ, מִפְּנֵי שְׁהוּא מַכְבִּיד עַל כּוֹתָלֵי הַתַּחְתּוֹן; אֲבָל לְמַעַט מֵהֶן, שׁוֹמְעִין לוֹ.</p>

<p><b>ד,ז</b>&nbsp;&nbsp;וְכֵן בְּקוֹרוֹת תַּקְרַת הָעֲלִיָּה--אִם שִׁנָּה אוֹתָם לְקַלִּים מִמַּה שֶׁהָיוּ, שׁוֹמְעִין לוֹ; לִכְבֵדִים מֵהֶן, אֵין שׁוֹמְעִין לוֹ.&nbsp; הִרְבָּה בַּחַלּוֹנוֹת אוֹ שֶׁמִּעַט בְּגֹבַהּ הָעֲלִיָּה, שׁוֹמְעִין לוֹ; אֲבָל אִם מִעַט בַּחַלּוֹנוֹת אוֹ שֶׁהִרְבָּה בְּגָבְהָהּ, אֵין שׁוֹמְעִין לוֹ.</p>

<p><b>ד,ח</b>&nbsp;&nbsp;[ו] נִדַּלְדְּלוּ קוֹרוֹת הַבַּיִת, וְיָרְדוּ לְאַוֵּיר הַבַּיִת--אִם הִגִּיעוּ לְתוֹךְ עֲשָׂרָה טְפָחִים, סוֹתֵר וּבוֹנֶה; וְאִם לֹא הִגִּיעוּ, יָכוֹל בַּעַל הָעֲלִיָּה לְעַכַּב עָלָיו.&nbsp; וְאַפִלּוּ אָמַר לוֹ בַּעַל הַבַּיִת הֲרֵינִי אֶשְׂכֹּר לָךְ מָקוֹם כְּדֵי שֶׁתָּדוּר בּוֹ עַד שֶׁאֲתַקַּן הַתַּקְרָה--אֵין שׁוֹמְעִין לוֹ, שֶׁהֲרֵי אוֹמֵר לוֹ אֵין מֵרְצוֹנִי שֶׁאֶטְרַח מִמָּקוֹם לְמָקוֹם כְּדֵי שֶׁתְּתַקַּן אַתָּה אֶת בֵּיתָךְ.</p>

<p><b>ד,ט</b>&nbsp;&nbsp;[ז] הִתְנוּ בֵּינֵיהֶם עַל דָּבָר זֶה אִם נִשְׁאַר בְּגֹבַהּ הַבַּיִת כָּל שֶׁיִּקַּח אָדָם חֲבִלָּה בֵּינוֹנִית עַל רֹאשׁוֹ, וְיִכָּנֵס בָּהּ תַּחַת קוֹרוֹת אֵלּוּ שֶׁנֶּעֶקְמוּ--אֵינוּ סוֹתֵר; וְאִם אֵינוּ יָכוֹל לְהִכָּנֵס בָּהּ, עַד שֶׁיָּכֹף אֶת רֹאשׁוֹ--סוֹתֵר וּמְתַקֵּן וּבוֹנֶה.&nbsp; וְאֵין בַּעַל הָעֲלִיָּה יָכוֹל לְעַכַּב, שֶׁהֲרֵי הִתְנוּ בֵּינֵיהֶם תְּחִלָּה.</p>

<p><b>ד,י</b>&nbsp;&nbsp;[ח] בֵּית הַבַּד שְׁהוּא בָּנוּי בְּעֹבִי הָהָר, וְגִנַּת אֶחָד עַל גַּבָּיו, וְנִפְחֲתוּ שְׁמֵי בֵּית הַבַּד בְּאַרְבָּעָה טְפָחִים אוֹ יָתֵר--הֲרֵי בַּעַל הַגִּנָּה יוֹרֵד וְזוֹרֵעַ לְמַטָּה, עַד שֶׁיַּעֲשֶׂה זֶה לְבֵית בַּדּוֹ כִּיפִין, וִיתַקַּן הָעֶלְיוֹן קַרְקַע גִּנָּתוֹ, וְיִזְרַע כָּל גִּנָּתוֹ.</p>

<p><b>ד,יא</b>&nbsp;&nbsp;[ט] שְׁתֵּי גִּנּוֹת זוֹ עַל גַּבֵּי זוֹ, וְהַיָּרָק בִּנְתַּיִם בְּגֹבַהּ עֹבִי הָאָרֶץ שֶׁבֵּינֵיהֶם--כָּל שֶׁהָעֶלְיוֹן יָכוֹל לִפְשֹׁט אֶת יָדוֹ וְלִטֹּל אוֹתוֹ מֵעִיקָרוֹ, הֲרֵי הוּא שֶׁלּוֹ, וּבִלְבָד, שֶׁלֹּא יֶאֱנֹס עַצְמוֹ; וְהַשְּׁאָר, שֶׁלַּתַּחְתּוֹן.&nbsp; הָיָה מַגִּיעַ לְנוֹפוֹ, וְאֵינוּ מַגִּיעַ לְעִיקָרוֹ--לֹא יִטֹּל הָעֶלְיוֹן; וְאִם נָטַל, אֵין מוֹצִיאִין מִיָּדוֹ.&nbsp; אֲבָל הָאִילָן הָעוֹמֵד עַל הַמְּצָר--אַף עַל פִּי שְׁהוּא נוֹטֶה לְתוֹךְ שָׂדֶה אֶחָד מֵהֶן, הֲרֵי שְׁנֵיהֶם חוֹלְקִין בְּפֵרוֹתָיו.</p>

<p><b>ד,יב</b>&nbsp;&nbsp;[י] שָׁטַף נָהָר זֵיתָיו, וּשְׁתָלָם בְּתוֹךְ שְׂדֵה חֲבֵרוֹ, וְאָמַר הַלָּה זֵיתַי אֲנִי נוֹטֵל--אֵין שׁוֹמְעִין לוֹ, מִשּׁוֹם יִשּׁוּב הָאָרֶץ; אֵלָא יַעַמְדוּ בִּמְקוֹמָן.&nbsp; וְאִם עֲקָרָן הַנָּהָר בְּגוּשֵׁיהֶן כְּשֶׁשְּׁתָלָן--יְחַלְּקוּ הַפֵּרוֹת בַּעַל הַשָּׂדֶה עִם בַּעַל הַזֵּיתִים, כָּל שָׁלוֹשׁ שָׁנִים; וּלְאַחַר שָׁלוֹשׁ, הַכֹּל לְבַעַל הַשָּׂדֶה.&nbsp; וְאִם לֹא נֶעֶקְרוּ בְּגוּשֵׁיהֶן, הַכֹּל לְבַעַל הַקַּרְקָע מִיָּד.</p>

<p><b>ד,יג</b>&nbsp;&nbsp;[יא] כַּיּוֹצֶא בּוֹ הַמּוֹכֵר זֵיתָיו לְעֵצִים--אִם פָּסַק עִמּוֹ לָקֹץ מִיָּד--כָּל הַפֵּרוֹת שֶׁיַּעֲשׂוּ, הֲרֵי הֶן לְבַעַל הַקַּרְקָע; וְאִם הִתְנָה עִמּוֹ שָׁיָּקֹץ כָּל זְמָן שֶׁיִּרְצֶה--הֲרֵי כָּל הַפֵּרוֹת שֶׁיּוֹצִיאוּ, לְבַעַל הָעֵצִים.&nbsp; מָכַר סְתָם--אִם עָשׂוּ פָּחוּת מֵרְבִיעִית לִסְאָה חוּץ מִן הַהוֹצָאָה, הֲרֵי אֵלּוּ שֶׁלְּבַעַל הַזֵּיתִים; עָשׂוּ רְבִיעִית לִסְאָה חוּץ מִן הַהוֹצָאָה, הֲרֵי אֵלּוּ יַחְלֹקוּ.
<br>&nbsp;</p>

<h2>הִלְכּוֹת שְׁכֵנִים פֵּרֶק ה</h2>

<p><b>ה,א</b>&nbsp;&nbsp;חֲצַר הַשֻּׁתָּפִין--כָּל אֶחָד מֵהֶן כּוֹפֶה אֶת חֲבֵרוֹ לַעֲשׂוֹת לָהּ בֵּית שַׁעַר וְדֶלֶת, וְכֵן כָּל הַדְּבָרִים שֶׁהֶחָצֵר צְרִיכָה לָהֶם צֹרֶךְ גָּדוֹל, אוֹ דְּבָרִים שֶׁנָּהֲגוּ בְּנֵי הַמְּדִינָה לַעֲשׂוֹתָם.&nbsp; אֲבָל שְׁאָר הַדְּבָרִים, כְּגוֹן צִיּוּר וְכִיּוּר וְכַיּוֹצֶא בָּהֶן--אֵינוּ כּוֹפֵהוּ.&nbsp; עָשָׂה אֶחָד מֵהֶן מֵעַצְמוֹ--אִם יְגַלֶּה הַשֵּׁנִי דַּעְתּוֹ שֶׁנּוֹחַ לוֹ בְּמַה שֶׁעָשָׂה חֲבֵרוֹ, מְגַלְגְּלִין עָלָיו אֶת הַכֹּל וְנוֹתֵן חֶלְקוֹ בַּהוֹצָאָה.</p>

<p><b>ה,ב</b>&nbsp;&nbsp;מִי שֶׁיֵּשׁ לוֹ בַּיִת בְּחָצֵר אַחֶרֶת--בְּנֵי חָצֵר מְשַׁעְבְּדִין אוֹתוֹ לַעֲשׂוֹת עִמָּהֶם דֶּלֶת וּנְגָר וּמַנְעוּל, אֲבָל בִּשְׁאָר הַדְּבָרִים אֵין מְשַׁעְבְּדִין אוֹתוֹ; וְאִם הָיָה שָׁרוּי עִמָּהֶם בְּאוֹתָהּ חָצֵר, מְשַׁעְבְּדִין אוֹתוֹ עַל הַכֹּל.</p>

<p><b>ה,ג</b>&nbsp;&nbsp;אֶחָד מִן הַשֻּׁתָּפִין בֶּחָצֵר שֶׁבִּקַּשׁ לְהַעְמִיד בָּהּ בְּהֵמָה אוֹ רֵחַיִם, אוֹ לְגַדַּל בָּהּ תֻּרְנְגוֹלִין--חֲבֵרוֹ מְעַכֵּב עָלָיו.&nbsp; וְכֵן שְׁאָר הַדְּבָרִים שְׁאֵין דֶּרֶךְ אַנְשֵׁי הַמָּקוֹם לַעֲשׂוֹתָן בְּחַצְרוֹתֵיהֶן, בְּכֻלָּן הַשֻּׁתָּפִין מְעַכְּבִין זֶה עַל זֶה--חוּץ מִן הַכְּבִיסָה, לְפִי שְׁאֵין דַּרְכָּן שֶׁלִּבְנוֹת יִשְׂרָאֵל לְהִתְבַּזּוֹת עַל גַּב הַנָּהָר.</p>

<p><b>ה,ד</b>&nbsp;&nbsp;אֶחָד חֲצַר הַשֻּׁתָּפִין, וְאֶחָד מָבוֹי שְׁאֵינוּ מְפֻלָּשׁ--כָּל בְּנֵי הַמָּבוֹי מְעַכְּבִין זֶה עַל זֶה שֶׁלֹּא לְהִשְׁתַּמַּשׁ בַּמָּבוֹי, אֵלָא בִּדְבָרִים שֶׁדֶּרֶךְ בְּנֵי הַמְּדִינָה לְהִשְׁתַּמַּשׁ בָּהֶן בַּמְּבוֹאוֹת.</p>

<p><b>ה,ה</b>&nbsp;&nbsp;אֶחָד מִן הַשֻּׁתָּפִין בֶּחָצֵר שֶׁהִעְמִיד בְּהֵמָה אוֹ רֵחַיִם וְכַיּוֹצֶא בָּהֶן בֶּחָצֵר, וְלֹא מִחָה בּוֹ שֻׁתָּפוֹ--הֲרֵי זֶה מְעַכֵּב עָלָיו, כָּל זְמָן שֶׁיִּרְצֶה.&nbsp; וְאִם הִעְמִיד בִּפְנֵי בְּהֵמָה זוֹ וְכַיּוֹצֶא בָּהּ מְחִצָּה גְּבוֹהָה עֲשָׂרָה טְפָחִים, הִחְזִיק:&nbsp; שֶׁהַשֻּׁתָּפִין מַקְפִּידִין עַל הַמְּחִצָּה; וְהוֹאִיל וְהִנִּיחוֹ, מָחַל.</p>

<p><b>ה,ו</b>&nbsp;&nbsp;בַּמֶּה דְּבָרִים אֲמוּרִים, בַּחֲצַר הַשֻּׁתָּפִין.&nbsp; אֲבָל בַּחֲצַר חֲבֵרוֹ--אַפִלּוּ הִעְמִיד בְּהֶמְתּוֹ וְעָשָׂה לָהּ מְחִצָּה, לֹא הִחְזִיק:&nbsp; שֶׁהַדָּבָר יָדוּעַ שְׁאֵין זוֹ אֵלָא דֶּרֶךְ שְׁאֵלָה.&nbsp; וְהוּא הַדִּין לְכָל מַעְמִיד תַּנּוּר וְכִירַיִם וּמְגַדֵּל תֻּרְנְגוֹלִין וְכַיּוֹצֶא בָּהֶן--שְׁאִם תֹּאמַר הִחְזִיק, אֵין לָךְ אָדָם שֶׁמַּשְׁאִיל מָקוֹם לַחֲבֵרוֹ.</p>

<p><b>ה,ז</b>&nbsp;&nbsp;[ו] אֶחָד מִן הַשֻּׁתָּפִין שֶׁבִּקַּשׁ לִפְתֹּחַ לוֹ חַלּוֹן בְּתוֹךְ בֵּיתוֹ לֶחָצֵר--חֲבֵרוֹ מְעַכֵּב עָלָיו, מִפְּנֵי שֶׁמִּסְתַּכֵּל בּוֹ מִמֶּנּוּ; וְאִם פָּתַח, יִסְתֹּם.&nbsp; וְכֵן לֹא יִפְתְּחוּ הַשֻּׁתָּפִין בַּחֲצֵרָן פֶּתַח בַּיִת כְּנֶגֶד פֶּתַח בַּיִת, אוֹ חַלּוֹן כְּנֶגֶד חַלּוֹן; אֲבָל פּוֹתֵחַ אָדָם לִרְשׁוּת הָרַבִּים פֶּתַח כְּנֶגֶד פֶּתַח וְחַלּוֹן כְּנֶגֶד חַלּוֹן, מִפְּנֵי שְׁהוּא אוֹמֵר לוֹ הֲרֵינִי כְּאַחַד מִבְּנֵי רְשׁוּת הָרַבִּים שֶׁרוֹאִין אוֹתָךְ.</p>

<p><b>ה,ח</b>&nbsp;&nbsp;[ז] אַף עַל פִּי כֵן לֹא יִפְתַּח אָדָם חָנוּת כְּנֶגֶד פֶּתַח חֲצַר חֲבֵרוֹ, שֶׁזֶּה הֶזֵּק קָבוּעַ תָּמִיד:&nbsp; שֶׁהֲרֵי בְּנֵי רְשׁוּת הָרַבִּים עוֹבְרִים וְשָׁבִים; וְזֶה יוֹשֵׁב בְּחָנוּתוֹ כָּל הַיּוֹם, וּמַבִּיט בְּפֶתַח חֲבֵרוֹ.</p>

<p><b>ה,ט</b>&nbsp;&nbsp;[ח] אֶחָד מִן הַשֻּׁתָּפִין בֶּחָצֵר שֶׁלָּקַח בַּיִת בְּחָצֵר אַחֶרֶת, אֵינוּ יָכוֹל לִפְתֹּחַ פִּתְחוֹ לַחֲצַר הַשֻּׁתָּפִין שֶׁלּוֹ.&nbsp; אַפִלּוּ בָּנָה עֲלִיָּה עַל גַּג בֵּיתוֹ--לֹא יַעֲשֶׂה לָהּ פֶּתַח לְתוֹךְ הֶחָצֵר, לְפִי שֶׁמַּרְבֶּה עֲלֵיהֶן אֶת הַדֶּרֶךְ:&nbsp; שֶׁהֲרֵי הָיָה לְזֶה שָׁכֵן אֶחָד, וְנַעֲשׂוּ לוֹ שְׁכֵנִים הַרְבֵּה.&nbsp; אֲבָל פּוֹתֵחַ הוּא פֶּתַח הָעֲלִיָּה לְתוֹךְ בֵּיתוֹ; וְאִם רָצָה לַחְלֹק חַדְרוֹ לִשְׁנַיִם, חוֹלֵק.</p>

<p><b>ה,י</b>&nbsp;&nbsp;[ט] מִכָּאן אַתָּה לָמֵד שֶׁאֶחָד מִן הַשֻּׁתָּפִין שֶׁהֵבִיא אֶצְלוֹ לְבֵיתוֹ אַנְשֵׁי בַּיִת אַחֵר--יֵשׁ לַחֲבֵרוֹ לְעַכַּב עָלָיו, מִפְּנֵי שֶׁמַּרְבֶּה עָלָיו אֶת הַדֶּרֶךְ.&nbsp; וְכֵן הַשּׂוֹכֵר בֵּיתוֹ לְבַעַל בַּיִת אַחֵר, וְהֵבִיא עִמּוֹ קְרוֹבָיו וּמְיֻדָּעָיו לִשְׁכֹּן עִמּוֹ כְּאֶחָד בְּבַיִת זֶה--הֲרֵי הַמַּשְׂכִּיר מְעַכֵּב עָלָיו.</p>

<p><b>ה,יא</b>&nbsp;&nbsp;[י] הָיָה פֶּתַח שֶׁלְּאֶחָד מִן הַשֻּׁתָּפִין קָטָן, אֵינוּ יָכוֹל לְהַרְחִיבוֹ--שֶׁהֲרֵי שֻׁתָּפוֹ אוֹמֵר לוֹ בְּפֶתַח קָטָן אֲנִי יָכוֹל לְהִסָּתֵר מִמָּךְ בְּשָׁעַת תַּשְׁמִישִׁי, וְאֵינִי יָכוֹל לְהִסָּתֵר מִמָּךְ בְּפֶתַח גָּדוֹל.&nbsp; וְכֵן אִם הָיָה הַפֶּתַח גָּדוֹל, לֹא יַעֲשֶׂנּוּ שְׁנַיִם--שְׁהוּא אוֹמֵר לוֹ בְּפֶתַח אֶחָד אֲנִי יָכוֹל לְהִסָּתֵר, בִּשְׁנַיִם אֵינִי יָכוֹל.</p>

<p><b>ה,יב</b>&nbsp;&nbsp;[יא] אֲבָל מִי שֶׁיֵּשׁ לוֹ פֶּתַח קָטָן לִרְשׁוּת הָרַבִּים, וְרָצָה לְהַרְחִיבוֹ, אוֹ הָיָה רָחֵב, וְרָצָה לַעֲשׂוֹתוֹ שְׁנַיִם--אֵין חֲבֵרוֹ שֶׁכְּנֶגְדוֹ מְעַכֵּב עָלָיו; וְאֵין צָרִיךְ לוֹמַר בְּנֵי רְשׁוּת הָרַבִּים, שְׁאֵינָן יְכוּלִין לְעַכַּב עָלָיו.</p>

<p><b>ה,יג</b>&nbsp;&nbsp;[יב] כּוֹפִין בְּנֵי מָבוֹי זֶה אֶת זֶה לַעֲשׂוֹת לָהֶן לֶחִי וְקוֹרָה לַמָּבוֹי.&nbsp; [יג] וּמִי שֶׁיֵּשׁ לוֹ פֶּתַח בַּמָּבוֹי--אֵין בְּנֵי מָבוֹי כּוֹפִין אוֹתוֹ לַעֲשׂוֹת דֶּלֶת לַמָּבוֹי, שֶׁיָּכוֹל לוֹמַר רְצוֹנִי שֶׁאִכָּנֵס בַּחֲבִלָּתִי עַד פִּתְחִי.&nbsp; וּמָבוֹי הַמְּפֻלָּשׁ לִרְשׁוּת הָרַבִּים, וּבִקְּשׁוּ בְּנֵי הַמָּבוֹי לְהַעְמִיד לָהֶם דְּלָתוֹת--בְּנֵי רְשׁוּת הָרַבִּים מְעַכְּבִין עֲלֵיהֶם, שֶׁפְּעָמִים דּוֹחֲקִין הָרַבִּים וְנִכְנָסִין בּוֹ.</p>

<p><b>ה,יד</b>&nbsp;&nbsp;מִי שֶׁבִּקַּשׁ לִפְתֹּחַ לוֹ פֶּתַח בְּמָבוֹי שְׁאֵינוּ מְפֻלָּשׁ--בְּנֵי מָבוֹי מְעַכְּבִין עָלָיו, מִפְּנֵי שֶׁמַּרְבֶּה עֲלֵיהֶם אֶת הַדֶּרֶךְ; וְאִם הָיָה מָבוֹי מְפֻלָּשׁ, פּוֹתֵחַ כָּל פֶּתַח שֶׁיִּרְצֶה לְכַתְּחִלָּה.</p>

<p><b>ה,טו</b>&nbsp;&nbsp;הָיָה לוֹ פֶּתַח סָתוּם בְּמָבוֹי שְׁאֵינוּ מְפֻלָּשׁ, הֲרֵי זֶה פּוֹתְחוֹ בְּכָל עֵת שֶׁיִּרְצֶה; וְאִם פָּרַץ אֶת פְּצִימָיו, בְּנֵי הַמָּבוֹי מְעַכְּבִין עָלָיו.</p>

<p><b>ה,טז</b>&nbsp;&nbsp;וְכֵן אֶחָד מִבְּנֵי מָבוֹי שֶׁבִּקַּשׁ לִסְתֹּם פִּתְחוֹ, וּלְהַחְזִירוֹ לְמָבוֹי אַחֵר--בְּנֵי הַמָּבוֹי מְעַכְּבִין עָלָיו, שֶׁמֶּא יָבוֹא לָהֶן מַס וּמִתְמַעֵט מֵחֶלְקָן מִן הַמַּס הַקָּצוּב עַל בְּנֵי הַמָּבוֹי.&nbsp; לְפִיכָּךְ מְקוֹם שְׁאֵין הַמַּס קָצוּב עַל בְּנֵי הַמָּבוֹי, הֲרֵי זֶה סוֹתֵם פִּתְחוֹ בְּכָל עֵת שֶׁיִּרְצֶה.</p>

<p><b>ה,יז</b>&nbsp;&nbsp;[טז] חָמֵשׁ חֲצֵרוֹת הַפְּתוּחוֹת לְמָבוֹי שְׁאֵינוּ מְפֻלָּשׁ--כֻּלָּן מִשְׁתַּמְּשׁוֹת עִם הַחִיצוֹנָה, וְהַחִיצוֹנָה מִשְׁתַּמֶּשֶׁת לְעַצְמָהּ.&nbsp; וְכֵן הַשְּׁנִיָּה מִשְׁתַּמֶּשֶׁת לְעַצְמָהּ, וּמִשְׁתַּמֶּשֶׁת עִם הַחִיצוֹנָה, וְאֵינָהּ מִשְׁתַּמֶּשֶׁת עִם הַשְּׁאָר.&nbsp; נִמְצֵאת הַפְּנִימִית מִשְׁתַּמֶּשֶׁת עִם כֻּלָּן, וּמִשְׁתַּמֶּשֶׁת לְעַצְמָהּ.</p>

<p><b>ה,יח</b>&nbsp;&nbsp;לְפִיכָּךְ אִם בָּנָה בַּעַל הַשְּׁנִיָּה אִצְטַבָּה כְּנֶגֶד פִּתְחוֹ, וּסְתָמוֹ--אֵין הַחִיצוֹנָה יְכוּלָה לְעַכַּב עָלָיו.&nbsp; אֲבָל כָּל הַפְּנִימִיּוֹת מְעַכְּבוֹת עָלָיו, מִפְּנֵי שֶׁמַּרְבֶּה לָהֶן בְּאֹרֶךְ הַדֶּרֶךְ, שֶׁהֲרֵי מַקִּיפִין הָאִצְטַבָּה.&nbsp; וְכֵן בַּעַל הַשְּׁנִיָּה שֶׁפָּתַח לַחֲצֵרוֹ פֶּתַח שֵׁנִי בֵּינוֹ וּבֵין הַחִיצוֹנָה--אֵין הַחִיצוֹנָה מְעַכֶּבֶת עָלָיו, שְׁאֵין לָהּ לְהִשְׁתַּמַּשׁ אֵלָא מִפִּתְחָהּ וְלַחוּץ; אֲבָל אִם פָּתַח פֶּתַח הַשֵּׁנִי בֵּינוֹ וּבֵין הַשְּׁלִישִׁית--הַפְּנִימִיּוֹת מְעַכְּבוֹת עָלָיו, שְׁאֵין לוֹ לְהִשְׁתַּמַּשׁ בַּמָּבוֹי אֵלָא מִפֶּתַח חֲצֵרוֹ הָרִאשׁוֹן וְלַחוּץ.&nbsp; וְכֵן הַדִּין בְּכֻלָּן.
<br>&nbsp;</p>

<h2>הִלְכּוֹת שְׁכֵנִים פֵּרֶק ו</h2>

<p><b>ו,א</b>&nbsp;&nbsp;כּוֹפין בְּנֵי הָעִיר זֶה אֶת זֶה לַעֲשׂוֹת חוֹמָה דְּלָתַיִם וּבְרִיחַ לָעִיר, וְלִבְנוֹת לָהֶן בֵּית הַכְּנֶסֶת, וְלִקְנוֹת סֵפֶר תּוֹרָה נְבִיאִים וּכְתוּבִים כְּדֵי שֶׁיִּקְרָא בָּהֶן כָּל מִי שֶׁיִּרְצֶה לִקְרוֹת מִן הַצִּבּוּר.</p>

<p><b>ו,ב</b>&nbsp;&nbsp;מִי שֶׁלָּקַח עִיר בְּאֶרֶץ יִשְׂרָאֵל, כּוֹפין אוֹתוֹ בֵּית דִּין לִקַּח לוֹ דֶּרֶךְ מֵאַרְבַּע רוּחוֹתֶיהָ מִשּׁוֹם יִשּׁוּב אֶרֶץ יִשְׂרָאֵל.&nbsp; וְכוֹפִין בְּנֵי בִּקְעָה זֶה אֶת זֶה לַעֲשׂוֹת בֵּינֵיהֶם חָרִיץ וּבֶן חָרִיץ.</p>

<p><b>ו,ג</b>&nbsp;&nbsp;מִי שֶׁיֵּשׁ לוֹ חָצֵר בְּעִיר אַחֶרֶת, בְּנֵי הָעִיר מְשַׁעְבְּדִין אוֹתוֹ לַחְפֹּר עִמָּהֶם בּוֹרוֹת שִׁיחִין וּמְעָרוֹת וְאַמַּת הַמַּיִם; אֲבָל בִּשְׁאָר כָּל הַדְּבָרִים, אֵין מְשַׁעְבְּדִין אוֹתוֹ.&nbsp; וְאִם הָיָה שָׁרוּי עִמָּהֶם בְּאוֹתָהּ הָעִיר, מְשַׁעְבְּדִין אוֹתוֹ עַל הַכֹּל.</p>

<p><b>ו,ד</b>&nbsp;&nbsp;כִּשְׁהֶן גּוֹבִין מֵאַנְשֵׁי הָעִיר לִבְנוֹת הַחוֹמָה, גּוֹבִין לְפִי קְרִיבַת הַבָּתִּים מִן הַחוֹמָה:&nbsp; כָּל הַסָּמוּךְ לַחוֹמָה, נוֹתֵן יָתֵר.&nbsp; [ה] וְכָל הַדָּר בָּעִיר שְׁנֵים עָשָׂר חֹדֶשׁ, אוֹ שֶׁקָּנָה בָּהּ בֵּית דִּירָה--נוֹתֵן עִם בְּנֵי הָעִיר בְּכָל הַדְּבָרִים שֶׁצְּרִיכִין לְתִקּוּן הַחוֹמָה וְהַדְּלָתוֹת וּשְׂכַר הַפָּרָשִׁין הַשּׁוֹמְרִין אֶת הַמְּדִינָה, וְכָל כַּיּוֹצֶא בְּאֵלּוּ מִדְּבָרִים שֶׁשּׁוֹמְרִין אֶת הָעִיר.</p>

<p><b>ו,ה</b>&nbsp;&nbsp;[ו] כָּל הַדְּבָרִים שֶׁצְּרִיכִין לִשְׁמִירַת הָעִיר--לוֹקְחִין מִכָּל אַנְשֵׁי הָעִיר, וְאַפִלּוּ מִן הַיְּתוֹמִים:&nbsp; חוּץ מִתַּלְמִידֵי חֲכָמִים, לְפִי שְׁאֵין תַּלְמִידִי הַחֲכָמִים צְרִיכִין שְׁמִירָה--הַתּוֹרָה שׁוֹמַרְתָּן.&nbsp; אֲבָל לְתִקּוּן הַדְּרָכִים וְהָרְחוֹבוֹת, אַפִלּוּ מִן הַחֲכָמִים.&nbsp; וְאִם כָּל הָעָם יוֹצְאִין וּמְתַקְּנִין בְּעַצְמָן--לֹא יֵצְאוּ תַּלְמִידֵי חֲכָמִים עִמָּהֶן, שְׁאֵין דֶּרֶךְ תַּלְמִידֵי חֲכָמִים לְהִזְדַּלְזַל בִּפְנֵי עַמֵּי הָאָרֶץ.</p>

<p><b>ו,ו</b>&nbsp;&nbsp;[ז] הָיוּ חוֹפְרִין נָהָר לְהָבִיא בּוֹ מַיִם לַמְּדִינָה--גּוֹבִין אַף מִן הַיְּתוֹמִים, שֶׁזּוֹ זְכוּת לָהֶם כְּדֵי שֶׁיַּשְׁקוּ מִמֶּנּוּ שְׂדוֹתֵיהֶם וְכַרְמֵיהֶם; לְפִיכָּךְ אִם אֵרַע לָהֶם דָּבָר, וְלֹא בָאוּ הַמַּיִם, הוֹאִיל וְלֹא נִהְנוּ הַיְּתוֹמִים, מַחְזִירִין לָהֶם כָּל מַה שֶׁנִּלְקַח מֵהֶן.&nbsp; וְכֵן כָּל כַּיּוֹצֶא בְּזֶה.</p>

<p><b>ו,ז</b>&nbsp;&nbsp;[ח] כּוֹפין בְּנֵי מָבוֹי זֶה אֶת זֶה שֶׁלֹּא לְהוֹשִׁיב בֵּינֵיהֶן לֹא חַיָּט, וְלֹא בֻּרְסִי, וְלֹא אֶחָד מִבַּעֲלֵי אֻמָּנִיּוֹת.&nbsp; הָיָה שָׁם בַּמָּבוֹי אֶחָד מִבְּנֵי הַמָּבוֹי אֻמָּן, וְלֹא מִחוּ בּוֹ, אוֹ שֶׁהָיְתָה שָׁם מֶרְחֵץ אוֹ חָנוּת אוֹ רֵחַיִם, וּבָא חֲבֵרוֹ וְעָשָׂה מֶרְחֵץ אַחֶרֶת בְּצִדּוֹ אוֹ טָחוֹן אַחֶרֶת--אֵינוּ יָכוֹל לְמָנְעוֹ מִפָּנָיו וְלוֹמַר לוֹ אַתָּה פּוֹסֵק חַיַּי.&nbsp; וְאַפִלּוּ הָיָה מִבְּנֵי מָבוֹי אַחֵר--אֵינָן יְכוּלִין לְמָנְעוֹ, שֶׁהֲרֵי יֵשׁ בֵּינֵיהֶם אוֹתָהּ אֻמָּנוּת.</p>

<p><b>ו,ח</b>&nbsp;&nbsp;אֲבָל גֵּר מִמְּדִינָה אַחֶרֶת שֶׁבָּא לַעֲשׂוֹת חָנוּת בְּצַד חָנוּתוֹ שֶׁלְּזֶה, אוֹ מֶרְחֵץ בְּצַד מֶרְחֵץ שֶׁלְּזֶה--יֵשׁ לָהֶן לְמָנְעוֹ.&nbsp; וְאִם הָיָה נוֹתֵן עִמָּהֶם מְנָת הַמֶּלֶךְ, אֵינוּ יָכוֹל לְמָנְעוֹ.</p>

<p><b>ו,ט</b>&nbsp;&nbsp;רוֹכְלִין הַמַּחְזִירִין בָּעֲיָרוֹת, אֵין בְּנֵי הָעֲיָרוֹת יְכוּלִין לְעַכְּבָן, שֶׁתַּקָּנַת עֶזְרָא הִיא שֶׁיִּהְיוּ מַחְזִירִין, כְּדֵי שֶׁיִּהְיוּ הַבְּשָׂמִים מְצוּיִין לִבְנוֹת יִשְׂרָאֵל.&nbsp; אֲבָל אֵינָן קוֹבְעִין מָקוֹם וְיוֹשְׁבִין בּוֹ, אֵלָא מִדַּעַת בְּנֵי הָעִיר; וְאִם תַּלְמִיד חֲכָמִים הוּא, קוֹבֵעַ בְּכָל מָקוֹם שֶׁיִּרְצֶה.</p>

<p><b>ו,י</b>&nbsp;&nbsp;הַסּוֹחֲרִים שֶׁמְּבִיאִין סְחוֹרָתָם לִמְכֹּר בְּתוֹךְ הָעֲיָרוֹת, בְּנֵי הָעִיר מְעַכְּבִין עֲלֵיהֶם.&nbsp; וְאִם מָכְרוּ בְּיוֹם הַשּׁוּק בִּלְבָד, אֵין מוֹנְעִין אוֹתָם:&nbsp; וְהוּא, שֶׁיִּמְכְּרוּ בַּשּׁוּק; אֲבָל לֹא יַחְזְרוּ עַל הַפְּתָחִים, אַפִלּוּ בְּיוֹם הַשּׁוּק.&nbsp; וְאִם יֵשׁ לָהֶן מַלְוָה בָּעִיר--מוֹכְרִין כְּדֵי פַּרְנָסָתָם, אַפִלּוּ בְּלֹא יוֹם הַשּׁוּק, עַד שֶׁיִּפְרְעוּ אֶת חוֹבָן, וְיֵלְכוּ לָהֶן.</p>

<p><b>ו,יא</b>&nbsp;&nbsp;אֶחָד מִבְּנֵי מָבוֹי שְׁאֵינוּ מְפֻלָּשׁ שֶׁבִּקַּשׁ לֵעָשׂוֹת רוֹפֵא, אֻמָּן, אוֹ גַּרָּדִי, אוֹ מְלַמֵּד תִּינוֹקוֹת שֶׁלַּגּוֹיִים--בְּנֵי מָבוֹי מְעַכְּבִין עָלָיו, מִפְּנֵי שֶׁמַּרְבֶּה עֲלֵיהֶם הַנִּכְנָסִין וְהַיּוֹצְאִין.&nbsp; וְכֵן מִי שֶׁיֵּשׁ לוֹ בַּיִת בַּחֲצַר הַשֻּׁתָּפִין--לֹא יַשְׂכִּירֶנּוּ לֹא לְרוֹפֵא, וְלֹא לְאֻמָּן, וְלֹא לְגַרָּדִי, וְלֹא לְסוֹפֵר יְהוּדִי שֶׁכּוֹתֵב הַשְּׁטָרוֹת, וְלֹא לִמְלַמֵּד תִּינוֹקוֹת שֶׁלַּגּוֹיִים.</p>

<p><b>ו,יב</b>&nbsp;&nbsp;חָנוּת שֶׁבֶּחָצֵר, יְכוּלִין הַשְּׁכֵנִים לְמַחוֹת בְּיָדוֹ וְלוֹמַר לוֹ, אֵין אָנוּ יְכוּלִין לִישַׁן מִקּוֹל הַנִּכְנָסִים וְהַיּוֹצְאִין, אֵלָא עוֹשֶׂה מְלַאכְתּוֹ בְּחָנוּתוֹ וּמוֹכֵר בַּשּׁוּק.&nbsp; אֲבָל אֵינָן יְכוּלִין לְמַחוֹת בְּיָדוֹ וְלוֹמַר לוֹ, אֵין אָנוּ יְכוּלִין לִישַׁן מִקּוֹל הַפַּטִּישׁ אוֹ מִקּוֹל הָרֵחַיִם, שֶׁהֲרֵי הִחְזִיק לַעֲשׂוֹת כֵּן.</p>

<p><b>ו,יג</b>&nbsp;&nbsp;וְכֵן יֵשׁ לוֹ לְלַמַּד תִּינוֹקוֹת שֶׁלְּיִשְׂרָאֵל תּוֹרָה בְּתוֹךְ בֵּיתוֹ, וְאֵין הַשֻּׁתָּפִין יְכוּלִין לְמַחוֹת בְּיָדוֹ וְלוֹמַר לוֹ, אֵין אָנוּ יְכוּלִין לִישַׁן מִקּוֹל הַתִּינוֹקוֹת שֶׁלְּבֵית רִבָּן.</p>

<p><b>ו,יד</b>&nbsp;&nbsp;[יג] מִי שֶׁיֵּשׁ לוֹ בּוֹר לִפְנִים מִבֵּיתוֹ שֶׁלַּחֲבֵרוֹ--נִכְנָס בְּשָׁעָה שֶׁדֶּרֶךְ בְּנֵי אָדָם נִכְנָסִין, וְיוֹצֶא בְּשָׁעָה שֶׁדֶּרֶךְ בְּנֵי אָדָם יוֹצְאִין; וְאֵינוּ מַכְנִיס בְּהֶמְתּוֹ וּמַשְׁקֶה מִבּוֹרוֹ, אֵלָא מְמַלֵּא וּמַשְׁקֶה מִבַּחוּץ.&nbsp; וּשְׁנֵיהֶם עוֹשִׂין פּוֹתַחַת עַל הַבּוֹר--בַּעַל הַבּוֹר, כְּדֵי לִשְׁמֹר אֶת מֵימָיו, וּבַעַל חָצֵר, מִשּׁוֹם חֲשַׁד אִשְׁתּוֹ שֶׁלֹּא תִכָּנֵס לְשָׁם אֵלָא מִדַּעְתּוֹ.</p>

<p><b>ו,טו</b>&nbsp;&nbsp;[יד] מִי שֶׁיֵּשׁ לוֹ גִּנָּה לִפְנִים מִגִּנָּתוֹ שֶׁלַּחֲבֵרוֹ--נִכְנָס בְּשָׁעָה שֶׁדֶּרֶךְ בְּנֵי אָדָם נִכְנָסִין, וְיוֹצֶא בְּשָׁעָה שֶׁדֶּרֶךְ בְּנֵי אָדָם יוֹצְאִין.&nbsp; וְאֵין מַכְנִיס לְתוֹכָהּ תַּגָּרִים, וְלֹא יִכָּנֵס מִתּוֹכָהּ לְשָׂדֶה אַחֶרֶת.&nbsp; וְהַחִיצוֹן זוֹרֵעַ אֶת הַדֶּרֶךְ.</p>

<p><b>ו,טז</b>&nbsp;&nbsp;הִחְזִירוּ אֶת הַדֶּרֶךְ מִן הַצַּד מִדַּעַת שְׁנֵיהֶם--הֲרֵי זֶה נִכְנָס בְּשָׁעָה שְׁהוּא רוֹצֶה, וְיוֹצֶא בְּשָׁעָה שְׁהוּא רוֹצֶה; וּמַכְנִיס לְתוֹכָהּ תַּגָּרִים, וְלֹא יִכָּנֵס מִתּוֹכָהּ לְשָׂדֶה אַחֶרֶת.&nbsp; וְכָל אֶחָד מֵהֶן יֵשׁ לוֹ לְעַכַּב עַל חֲבֵרוֹ בִּזְרִיעַת הַדֶּרֶךְ שֶׁנָּתְנוּ מִן הַצַּד.
<br>&nbsp;</p>

<h2>הִלְכּוֹת שְׁכֵנִים פֵּרֶק ז</h2>

<p><b>ז,א</b>&nbsp;&nbsp;מִי שֶׁהָיְתָה לוֹ חַלּוֹן בְּכוֹתָלוֹ, וּבָא חֲבֵרוֹ וְעָשָׂה חָצֵר בְּצִדּוֹ--אֵינוּ יָכוֹל לוֹמַר לְבַעַל הַחַלּוֹן, סְתֹם חַלּוֹן זֶה כְּדֵי שֶׁלֹּא תַבִּיט בִּי:&nbsp; שֶׁהֲרֵי הִחְזִיק בְּהֶזֵּק זֶה.&nbsp; וְאִם בָּא חֲבֵרוֹ לִבְנוֹת כּוֹתָל כְּנֶגֶד הַחַלּוֹן כְּדֵי שֶׁיָּסִיר הֶזֵּק רְאִיָּתוֹ--צָרִיךְ לְהַרְחִיק אֶת הַכּוֹתָל מִכְּנֶגֶד הַחַלּוֹן אַרְבַּע אַמּוֹת, כְּדֵי שֶׁלֹּא יַאֲפִיל עָלָיו.</p>

<p><b>ז,ב</b>&nbsp;&nbsp;הָיְתָה הַחַלּוֹן לְמַטָּה בַּכּוֹתָל--כּוֹפֶה אֶת חֲבֵרוֹ לִבְנוֹת כְּנֶגְדָהּ בְּרִחוּק אַרְבַּע אַמּוֹת, וּלְהַגְבִּיהַּ הַבִּנְיָן אַרְבַּע אַמּוֹת, כְּדֵי שֶׁלֹּא יַבִּיט בּוֹ מִן הַחַלּוֹן.</p>

<p><b>ז,ג</b>&nbsp;&nbsp;הָיְתָה הַחַלּוֹן לְמַעְלָה בַּכּוֹתָל, וּבָנָה חֲבֵרוֹ כּוֹתָל כְּנֶגֶד הַחַלּוֹן מִלְּמַטָּה--אִם הָיָה מֵרֹאשׁ הַכּוֹתָל שֶׁבָּנָה עַד הַחַלּוֹן גֹּבַהּ אַרְבַּע אַמּוֹת אוֹ יָתֵר, אֵינוּ יָכוֹל לְמָנְעוֹ, אַף עַל פִּי שֶׁלֹּא הִרְחִיק מִכּוֹתַל הַחַלּוֹן כְּלוּם, שֶׁהֲרֵי לֹא הֶאֱפִיל וְאֵינוּ מַזִּיקוֹ בִּרְאִיָּה.</p>

<p><b>ז,ד</b>&nbsp;&nbsp;אֲבָל אִם נִשְׁאַר מֵרֹאשׁ הַכּוֹתָל שֶׁבָּנָה עַד הַחַלּוֹן פָּחוּת מֵאַרְבַּע אַמּוֹת--כּוֹפֵהוּ לְמַעַט הַכּוֹתָל, כְּדֵי שֶׁלֹּא יַעֲמֹד עַל רֹאשׁ הַכּוֹתָל וְיַשְׁקִיף מִן הַחַלּוֹן, אוֹ יַגְבִּיהַּ הַכּוֹתָל עַל הַחַלּוֹן אַרְבַּע אַמּוֹת וְיִהְיֶה הַכּוֹתָל רָחוֹק מִן הַחַלּוֹן אַרְבַּע אַמּוֹת, כְּדֵי שֶׁלֹּא יַאֲפִיל וְלֹא יָצִיץ וְיִרְאֶה.</p>

<p><b>ז,ה</b>&nbsp;&nbsp;[ד] בָּנָה כּוֹתָל אֶחָד בְּצַד הַחַלּוֹן--צָרִיךְ לְהַרְחִיק מִן הַחַלּוֹן טֶפַח, וּמַגְבִּיהַּ הַכּוֹתָל אַרְבַּע אַמּוֹת עַל הַחַלּוֹן, אוֹ כּוֹנֵס רֹאשׁ הַכּוֹתָל, כְּדֵי שֶׁלֹּא יֵשֵׁב עָלָיו וְיָצִיץ.</p>

<p><b>ז,ו</b>&nbsp;&nbsp;[ה] בָּנָה שְׁנֵי כּוֹתָלִים מִשְּׁנֵי צִדֵּי הַחַלּוֹן--צָרִיךְ לִהְיוֹת בֵּינֵיהֶן רֹחַב אַרְבַּע אַמּוֹת, וְהַחַלּוֹן בְּאֶמְצַע הָאַרְבַּע; וְלֹא יְסַכַּךְ עַל גַּבֵּיהֶן אֵלָא אִם כֵּן הִרְחִיק הַסִּכּוּךְ מִן הַכּוֹתָל שֶׁיֵּשׁ בּוֹ הַחַלּוֹן אַרְבַּע אַמּוֹת, כְּדֵי שֶׁלֹּא יַאֲפִיל עָלָיו.</p>

<p><b>ז,ז</b>&nbsp;&nbsp;לְפִיכָּךְ מִי שֶׁבָּא לִפְתֹּחַ חַלּוֹן לַחֲצַר חֲבֵרוֹ--בֵּין חַלּוֹן גְּדוֹלָה בֵּין חַלּוֹן קְטַנָּה, בֵּין לְמַטָּה בֵּין לְמַעְלָה--בַּעַל הֶחָצֵר מְעַכֵּב עָלָיו:&nbsp; שֶׁהֲרֵי אוֹמֵר לוֹ תַּזִּיק לִי בִּרְאִיָּה; וְאַף עַל פִּי שְׁהִיא גְּבוֹהָה, תַּעֲלֶה בַּסֻּלָּם וְתִרְאֶה.</p>

<p><b>ז,ח</b>&nbsp;&nbsp;[ו] הֲרֵי שֶׁפָּתַח חַלּוֹן לַחֲצַר חֲבֵרוֹ, וּמָחַל לוֹ בַּעַל הֶחָצֵר, אוֹ שֶׁגִּלָּה דַּעְתּוֹ שֶׁהִנִּיחוֹ, כְּגוֹן שֶׁבָּא וְסִיַּע עִמּוֹ, אוֹ שֶׁיָּדַע הַנֶּזֶק וְלֹא עִרְעַר--הֲרֵי זֶה הִחְזִיק בַּחַלּוֹן, וְאֵינוּ יָכוֹל אַחַר כָּךְ לַחְזֹר וּלְעַרְעַר עָלָיו לִסְתֹּם.</p>

<p><b>ז,ט</b>&nbsp;&nbsp;וְכֵיצַד דִּינָהּ שֶׁלְּחַלּוֹן זֶה שֶׁהִנִּיחוֹ לְפָתְחָהּ:&nbsp; אִם חַלּוֹן שֶׁרֹאשׁוֹ שֶׁלָּאָדָם נִכְנָס מִמֶּנָּה הִיא, אוֹ שֶׁהָיְתָה לְמַטָּה מֵאַרְבַּע אַמּוֹת אַף עַל פִּי שְׁאֵין רֹאשׁוֹ נִכְנָס מִמֶּנָּה--אֵין בַּעַל הֶחָצֵר יָכוֹל לִבְנוֹת כְּנֶגְדָהּ אוֹ מִצְּדָדֶיהָ, אֵלָא אִם כֵּן הִרְחִיק אַרְבַּע אַמּוֹת כְּמוֹ שֶׁבֵּאַרְנוּ.</p>

<p><b>ז,י</b>&nbsp;&nbsp;[ז] הָיְתָה חַלּוֹן קְטַנָּה שְׁאֵין רֹאשׁוֹ שֶׁלָּאָדָם נִכְנָס מִמֶּנָּה, וְהָיְתָה לְמַעְלָה מֵאַרְבַּע אַמּוֹת--בַּעַל חָצֵר יָכוֹל לִבְנוֹת כְּנֶגְדָהּ וּבִצְדָדֶיהָ:&nbsp; שֶׁהֲרֵי טוֹעֵן וְאוֹמֵר, לֹא הִנַּחְתִּיךָ לִפְתֹּחַ אֵלָא מִפְּנֵי שְׁהִיא קְטַנָּה וּגְבוֹהָה; אֲבָל שֶׁתַּחְזִיק עָלַי עַד שֶׁאַרְחִיק הַבִּנְיָן, לֹא הִנַּחְתִּי.</p>

<p><b>ז,יא</b>&nbsp;&nbsp;בַּמֶּה דְּבָרִים אֲמוּרִים, בְּשֶׁפְּתָחָהּ לְתַשְׁמִישׁ, אוֹ כְּדֵי שֶׁיִּכָּנֵס בָּהּ הָרוּחַ.&nbsp; אֲבָל אִם פְּתָחָהּ לְאוֹרָה--אַפִלּוּ הָיְתָה קְטַנָּה בְּיוֹתֵר, וּגְבוֹהָה בְּיוֹתֵר--הוֹאִיל וְלֹא עִרְעַר, הִחְזִיק, וְאֵין בַּעַל הֶחָצֵר יָכוֹל לִבְנוֹת כְּנֶגְדָהּ אוֹ מִצְּדָדֶיהָ עַד שֶׁיַּרְחִיק אַרְבַּע אַמּוֹת, כְּדֵי שֶׁלֹּא יַאֲפִיל עָלָיו:&nbsp; שֶׁהֲרֵי מָחַל לוֹ עַל הָאוֹרָה.</p>

<p><b>ז,יב</b>&nbsp;&nbsp;וְכֵן מִי שֶׁהָיְתָה לוֹ חַלּוֹן מֻחְזֶקֶת, וּבָא חֲבֵרוֹ וּבָנָה כְּנֶגְדָהּ אוֹ מִצְּדָדֶיהָ בְּלֹא הַרְחָקָה, אוֹ סְתָמָהּ, וְשָׁתַק בַּעַל הַחַלּוֹן--אֵינוּ יָכוֹל לַחְזֹר וּלְעַרְעַר לִפְתֹּחַ הַחַלּוֹן, אוֹ לְהַרְחִיק הַבִּנְיָן:&nbsp; שֶׁכֵּיוָן שֶׁשָּׁתַק, מָחַל--שְׁאֵין אָדָם עָשׂוּי שֶׁסּוֹתְמִין אוֹרוֹ בְּפָנָיו וְשׁוֹתֵק, אֵלָא אִם כֵּן מָחַל.</p>

<p><b>ז,יג</b>&nbsp;&nbsp;[ח] מִי שֶׁהָיוּ לוֹ חַלּוֹנוֹת לְמַטָּה בְּכוֹתָלוֹ, וּבָא חֲבֵרוֹ לִבְנוֹת בִּפְנֵיהֶן וְאָמַר לוֹ, אֲנִי אֶפְתַּח לָךְ חַלּוֹנוֹת אֲחֵרוֹת בְּכוֹתָל זֶה עַצְמוֹ לְמַעְלָה מֵאֵלּוּ--הֲרֵי זֶה מְעַכֵּב עָלָיו וְאוֹמֵר לוֹ, בְּעֵת שֶׁתִּפְתַּח הַחַלּוֹנוֹת תַּרְעִיד אֶת הַכּוֹתָל וּתְקַלְקַל אוֹתוֹ.&nbsp; וְאַפִלּוּ אָמַר לוֹ אֲנִי אֶסְתֹּר כָּל הַכּוֹתָל, וְאֶבְנֶה לָךְ אוֹתוֹ חָדָשׁ, וְאֶעֱשֶׂה בּוֹ חַלּוֹנוֹת לְמַעְלָה, וְאֶשְׂכֹּר לָךְ בַּיִת שֶׁתָּדוּר בּוֹ עַד שֶׁיִּבָּנֶה--יָכוֹל לְעַכַּב עָלָיו וְלוֹמַר לוֹ, אֵין רְצוֹנִי שֶׁאֶטְרַח מִמָּקוֹם לְמָקוֹם.</p>

<p><b>ז,יד</b>&nbsp;&nbsp;לְפִיכָּךְ אִם לֹא הָיָה שָׁם טֹרַח כְּלָל, וְאֵינוּ צָרִיךְ לְפַנּוֹת--אֵינוּ יָכוֹל לְעַכַּב עָלָיו; וְכוֹפִין אוֹתוֹ שֶׁיִּהְיֶה חֲבֵרוֹ סוֹתֵם חַלּוֹן זֶה שֶׁלְּמַטָּה, וְעוֹשֶׂה לוֹ חַלּוֹן לְמַעְלָה:&nbsp; שֶׁזּוֹ מִדַּת סְדוֹם הִיא.&nbsp; וְכֵן כָּל דָּבָר שֶׁזֶּה נִהְנֶה בּוֹ, וְאֵין חֲבֵרוֹ מַפְסִיד וְלֹא חָסֵר כְּלוּם--כּוֹפִין עָלָיו.</p>

<p><b>ז,טו</b>&nbsp;&nbsp;[ט] אֲבָל בַּעַל הַחַלּוֹן שֶׁרָצָה לְשַׁנּוֹת מְקוֹם חַלּוֹנוֹ, בֵּין לְמַעְלָה בֵּין לְמַטָּה--אַפִלּוּ הָיְתָה גְּדוֹלָה, וְאָמַר אֶפְתַּח אַחֶרֶת קְטַנָּה וְאֶסְתֹּם זוֹ--בַּעַל הֶחָצֵר מְעַכֵּב עָלָיו.&nbsp; וְכֵן אֵינוּ יָכוֹל לְהַרְחִיב בַּחַלּוֹן כָּל שְׁהוּא.</p>

<p><b>ז,טז</b>&nbsp;&nbsp;[י] שְׁנֵי אַחִין שֶׁחָלְקוּ חָצֵר מִדַּעְתָּן, וְשָׁמוּ הַבִּנְיָן וְהָעֵצִים זֶה כְּנֶגֶד זֶה, וְלֹא הִשְׁגִּיחוּ עַל שׁוּמַת הָאַוֵּיר, וְהִגִּיעַ לְאֶחָד מֵהֶן בְּחֶלְקוֹ תַּרְבֵּץ הֶחָצֵר, וְלַשֵּׁנִי הָאַכְסַדְרָה--אִם רָצָה בַּעַל הֶחָצֵר לִבְנוֹת כּוֹתָל בְּסוֹף חֶלְקוֹ, בּוֹנֶה בִּפְנֵי הָאַכְסַדְרָה, וְאַף עַל פִּי שֶׁמַּאֲפִיל עָלָיו, שֶׁהֲרֵי לֹא שָׁמוּ הָאַוֵּיר.
<br>&nbsp;</p>

<h2>הִלְכּוֹת שְׁכֵנִים פֵּרֶק ח</h2>

<p><b>ח,א</b>&nbsp;&nbsp;הַמְּבַקֵּשׁ לְהוֹצִיא זִיז מִכּוֹתָלוֹ עַל אַוֵּיר חֲצַר חֲבֵרוֹ כָּל שְׁהוּא--בַּעַל הֶחָצֵר מְעַכֵּב עָלָיו, שֶׁהֲרֵי מַזִּיקוֹ בִּרְאִיָּה בְּעֵת שֶׁתּוֹלֶה בּוֹ וּמִשְׁתַּמֵּשׁ בּוֹ.&nbsp; הוֹצִיא אֶת הַזִּיז, וְלֹא מִחָה בּוֹ לְאַלְתַּר בַּעַל הֶחָצֵר--הֲרֵי הִחְזִיק בַּעַל הַזִּיז.</p>

<p><b>ח,ב</b>&nbsp;&nbsp;הָיָה בַּזִּיז טֶפַח, הִחְזִיק בְּאַוֵּיר הֶחָצֵר כְּנֶגְדוֹ; וְאִם רָצָה בַּעַל הֶחָצֵר לִבְנוֹת תַּחַת הַזִּיז, וּלְבַטַּל תַּשְׁמִישׁוֹ--בָּעַל הַזִּיז מְעַכֵּב עָלָיו.&nbsp; וְאִם אֵין בַּזִּיז טֶפַח, לֹא הִחְזִיק בְּאַוֵּיר הֶחָצֵר; וּבְכָל עֵת שֶׁיִּרְצֶה בַּעַל הֶחָצֵר לִבְנוֹת תַּחְתָּיו, וּלְבַטַּל תַּשְׁמִישׁוֹ שֶׁלַּזִּיז--אֵין בַּעַל הַזִּיז יָכוֹל לְעַכַּב עָלָיו.</p>

<p><b>ח,ג</b>&nbsp;&nbsp;הָיָה הַזִּיז שֶׁהוֹצִיא רָחְבּוֹ טֶפַח, וּמָשׁוּךְ בְּאַוֵּיר חֲצֵרוֹ שֶׁלַּחֲבֵרוֹ אַרְבָּעָה טְפָחִים, וְלֹא מִחָה בּוֹ--הִחְזִיק בְּאַרְבָּעָה עַל אַרְבָּעָה.&nbsp; וְאִם רָצָה לְהַרְחִיב אֶת הַזִּיז, עַד שֶׁיֵּעָשֶׂה אַרְבָּעָה טְפָחִים עַל אַרְבָּעָה טְפָחִים--הֲרֵי זֶה מַרְחִיב; וְאֵין בַּעַל הֶחָצֵר יָכוֹל לִבְנוֹת בְּאַוֵּיר חֲצֵרוֹ תַּחַת הַזִּיז כֻּלּוֹ, אֵלָא אִם כֵּן הִנִּיחַ לוֹ תַּחְתָּיו גֹּבַהּ אַוֵּיר עֲשָׂרָה טְפָחִים כְּדֵי שֶׁיִּשְׁתַּמַּשׁ בַּזִּיז.</p>

<p><b>ח,ד</b>&nbsp;&nbsp;הַמַּעְמִיד סֻלָּם קָטָן שְׁאֵין לוֹ אַרְבָּעָה חֲוָקִין בְּצַד כּוֹתָלוֹ בְּתוֹךְ חֲצַר חֲבֵרוֹ, אוֹ בְּתוֹךְ שָׂדֵהוּ--לֹא הִחְזִיק בְּנֶזֶק זֶה; וְכָל זְמָן שֶׁיִּרְצֶה בַּעַל הֶחָצֵר--בּוֹנֶה בְּצַד הַסֻּלָּם, וּמְבַטֵּל תַּשְׁמִישׁוֹ.&nbsp; וְאִם הָיָה סֻלָּם גָּדוֹל שֶׁיֵּשׁ בּוֹ אַרְבָּעָה חֲוָקִין אוֹ יָתֵר, הִחְזִיק; וְאִם בָּא לִבְנוֹת וּלְבַטְּלוֹ--בַּעַל הַסֻּלָּם מְעַכֵּב עָלָיו, עַד שֶׁיַּרְחִיק כַּשֵּׁעוּר:&nbsp; שֶׁהֲרֵי מָחַל לוֹ לְהַעְמִיד סֻלָּם גָּדוֹל.</p>

<p><b>ח,ה</b>&nbsp;&nbsp;לְפִיכָּךְ כְּשֶׁיָּבוֹא בַּעַל הַגָּג לְהַעְמִיד סֻלָּם גָּדוֹל--בַּעַל הֶחָצֵר יָכוֹל לְמַחוֹת בּוֹ, כְּדֵי שֶׁלֹּא יַחְזִיק עָלָיו; אֲבָל אִם הִעְמִיד קָטָן--אֵינוּ יָכוֹל לְמָנְעוֹ, שֶׁהֲרֵי אוֹמֵר לוֹ אֵין עָלֶיךָ הֶפְסֵד בְּזֶה:&nbsp; כָּל זְמָן שֶׁתִּרְצֶה, תְּבַטְּלוֹ.</p>

<p><b>ח,ו</b>&nbsp;&nbsp;[ה] הָרוֹצֶה לְהוֹצִיא צִנּוֹר עַל חֲצַר חֲבֵרוֹ כְּדֵי שֶׁיְּקַלַּח שָׁם הַמַּיִם, אוֹ שֶׁעָשָׂה מַזְחֵלָה עַל כּוֹתָלוֹ שֶׁהֲרֵי הַמַּיִם נִזְחָלִין וְיוֹרְדִין לַחֲצַר חֲבֵרוֹ--בַּעַל הֶחָצֵר מְעַכֵּב עָלָיו; וְאִם לֹא מִחָה בּוֹ, הִחְזִיק זֶה בַּצִּנּוֹר.</p>

<p><b>ח,ז</b>&nbsp;&nbsp;רָצָה אַחַר כָּךְ בַּעַל הַגָּג לִסְתֹּם הַצִּנּוֹר, בַּעַל הֶחָצֵר מְעַכֵּב עָלָיו:&nbsp; שֶׁכְּשֵׁם שֶׁהִחְזִיק בַּעַל הַגָּג לִשְׁפֹּךְ מֵימָיו לַחֲצַר חֲבֵרוֹ, כָּךְ הִחְזִיק בַּעַל הֶחָצֵר שֶׁיִּהְיוּ מֵימֵי גַּגּוֹ שֶׁלַּחֲבֵרוֹ בָּאִין אֶצְלוֹ לִרְשׁוּתוֹ.</p>

<p><b>ח,ח</b>&nbsp;&nbsp;רָצָה בַּעַל הַגָּג לַעְקֹר הַצִּנּוֹר מִצַּד זֶה, וּלְהַחְזִירוֹ לְצַד אַחֵר, אוֹ שֶׁהָיָה אָרוֹךְ, וְרָצָה לְקַצְּרוֹ--אֵין בַּעַל הֶחָצֵר יָכוֹל לְעַכַּב עָלָיו:&nbsp; שֶׁלֹּא הִחְזִיק אֵלָא בְּמֵימֵי הַגָּג, וַהֲרֵי הֶם בָּאִים לוֹ מִכָּל מָקוֹם.</p>

<p><b>ח,ט</b>&nbsp;&nbsp;וְכֵן אִם רָצָה בַּעַל הֶחָצֵר לִבְנוֹת תַּחַת הַצִּנּוֹר, אֵין בַּעַל הַגָּג יָכוֹל לְעַכַּב עָלָיו:&nbsp; שְׁאֵין הַצִּנּוֹר עָשׂוּי לְתַשְׁמִישׁ כַּזִּיז, כְּדֵי שֶׁיַּחְזִיק בְּאַוֵּיר חָצֵר; וְאֵינוּ עָשׂוּי אֵלָא לְקִלּוּחַ הַמַּיִם.</p>

<p><b>ח,י</b>&nbsp;&nbsp;[ו] מִי שֶׁהוֹרִיד מֵי גַּגּוֹ עַל חֲצַר חֲבֵרוֹ, וְלֹא מִחָה בּוֹ, וְהִחְזִיק בְּדָבָר זֶה--אִם הָיוּ הַמַּיִם מְנַטְּפִין, וְרָצָה לְקַבְּצָם לְמָקוֹם אֶחָד וְלַעֲשׂוֹתָם צִנּוֹר--עוֹשֶׂה; וְכֵן אִם הָיוּ מִמָּקוֹם אֶחָד, וְחִלְּקָן עַל רֹחַב הַכּוֹתָל, וְהִחְזִירָן נוֹטְפִין--עוֹשֶׂה; וְאַפִלּוּ לִבְנוֹת עַל גַּגּוֹ כְּמִין צְרִיף, עַד שֶׁיֵּרְדוּ הַמַּיִם בִּמְהֵרָה לַחֲצַר חֲבֵרוֹ--בּוֹנֶה:&nbsp; שֶׁהֲרֵי הֻחְזְקוּ מֵימָיו שֶׁלְּזֶה לֵירַד לַחֲצַר חֲבֵרוֹ.</p>

<p><b>ח,יא</b>&nbsp;&nbsp;[ז] כּוֹתָל שֶׁבֵּין רְאוּבֵן וְשִׁמְעוֹן--אִם הָיוּ שֻׁתָּפִין בּוֹ, שְׁנֵיהֶם מִשְׁתַּמְּשִׁים בּוֹ:&nbsp; זֶה חוֹפֵר מִצַּד זֶה וּמַכְנִיס קוֹרוֹתָיו כָּל שְׁהֶן, וְזֶה חוֹפֵר מִצַּד הָאַחֵר וּמַכְנִיס קוֹרוֹתָיו.&nbsp; הָיָה הַכּוֹתָל שֶׁלִּרְאוּבֵן לְבַדּוֹ, אֵין שִׁמְעוֹן יָכוֹל לְהִשְׁתַּמַּשׁ בּוֹ.&nbsp; חָפַר שִׁמְעוֹן בְּכוֹתָל זֶה וְהִכְנִיס בּוֹ קוֹרָה אַחַת, וְשָׁתַק רְאוּבֵן וְלֹא מִחָה בּוֹ--הִחְזִיק בִּמְקוֹם הַקּוֹרָה; אַפִלּוּ הָיְתָה קְטַנָּה, וְרָצָה שִׁמְעוֹן לְהַחְלִיפָהּ בְּקוֹרָה גְּדוֹלָה אוֹ עָבָה--מַחְלִיף.</p>

<p><b>ח,יב</b>&nbsp;&nbsp;הָיְתָה הַקּוֹרָה קוֹרַת סֻכַּת עֲרַאי--כָּל שְׁלוֹשִׁים יוֹם, לֹא הִחְזִיק, שֶׁהֲרֵי רְאוּבֵן אוֹמֵר לוֹ לֹא מָחַלְתִּי וְהִנַּחְתִּיךָ, אֵלָא מִפְּנֵי שְׁהִיא עֲרַאי.&nbsp; לְאַחַר שְׁלוֹשִׁים יוֹם--הִחְזִיק, שְׁאֵין זֶה עֲרַאי.&nbsp; וְאִם סֻכַּת הֶחָג הִיא--כָּל שִׁבְעַת יְמֵי הֶחָג, לֹא הִחְזִיק; לְאַחַר שִׁבְעָה, הִחְזִיק.&nbsp; וְאִם חִבַּר רֹאשׁ הַקּוֹרָה בַּכּוֹתָל בְּטִיט, מִיָּד הִחְזִיק:&nbsp; וְהוּא, שֶׁיָּבִיא רְאָיָה שֶׁרְאוּבֵן סִיַּע עִמּוֹ אוֹ רָאָה וְלֹא מִחָה.</p>

<p><b>ח,יג</b>&nbsp;&nbsp;[ח] מִי שֶׁהִחְזִיק בְּכוֹתָל זֶה בְּקוֹרָה אַחַת--אֵינוּ יָכוֹל לְהַכְנִיס בּוֹ קוֹרָה שְׁנִיָּה, שֶׁהֲרֵי לֹא מָחַל לוֹ אֵלָא עַל אַחַת.&nbsp; בַּמֶּה דְּבָרִים אֲמוּרִים, בְּשֶׁהוֹדָה שְׁאֵין הַכּוֹתָל הַזֶּה שֶׁלּוֹ, אֵלָא חֲבֵרוֹ מָחַל לוֹ עַל הַכְנָסַת קוֹרָה זוֹ.&nbsp; אֲבָל אִם טָעַן שֶׁכּוֹתָל זֶה, שֻׁתָּף אֲנִי בּוֹ, הוֹאִיל וְהִשְׁתַּמַּשׁ בּוֹ בְּקוֹרָה אַחַת, נֶאֱמָן; וּמִשְׁתַּמֵּשׁ בְּכֻלָּן, אַחַר שֶׁיִּשָּׁבַע הֶסֵּת שְׁהוּא שֻׁתָּף בְּכָל הַכּוֹתָל.</p>

<p><b>ח,יד</b>&nbsp;&nbsp;[ט] הָיוּ קוֹרוֹתָיו שֶׁלִּרְאוּבֵן בְּתוֹךְ הַכּוֹתָל, וּמִצַּד שִׁמְעוֹן מְקוֹמוֹת חֲפוּרִין לְהַכְנִיס בָּהֶן רָאשֵׁי הַקּוֹרוֹת--לֹא הִחְזִיק שִׁמְעוֹן לְהַכְנִיס בָּהֶן קוֹרוֹת, וְאֵינוּ יָכוֹל לִטְעֹן שְׁהוּא שֻׁתָּף בּוֹ:&nbsp; שֶׁהֲרֵי אֵין לוֹ בּוֹ תַּשְׁמִישׁ.&nbsp; וְיָכוֹל רְאוּבֵן לִטְעֹן שֶׁאֲנִי חָפַרְתִּי מְקוֹמוֹת אֵלּוּ מִצִּדָּךְ, כְּדֵי שֶׁיִּהְיוּ מוּכָנִים עַד שֶׁתִּקְנֶה מִמֶּנִּי אוֹ שֶׁתְּבַקַּשׁ מִמֶּנִּי וְאֶמְחֹל לָךְ--תַּכְנִיס הַקּוֹרוֹת בְּלֹא חֲפִירָה בַּכּוֹתָל, כְּדֵי שֶׁלֹּא יִתְמַטְמַט כּוֹתָלִי בְּעֵת חֲפִירָה.
<br>&nbsp;</p>

<h2>הִלְכּוֹת שְׁכֵנִים פֵּרֶק ט</h2>

<p><b>ט,א</b>&nbsp;&nbsp;לֹא יַחְפֹּר אָדָם בּוֹר וְלֹא שִׁיחַ וְלֹא מְעָרָה, וְלֹא יָבִיא אַמַּת הַמַּיִם, וְלֹא יַעֲשֶׂה בְּרֵכַת מַיִם לִשְׁרוֹת בָּהּ הַבְּגָדִים לְכִבּוּס, בְּצַד כּוֹתָלוֹ שֶׁלַּחֲבֵרוֹ--אֵלָא אִם כֵּן הִרְחִיק מִכּוֹתַל חֲבֵרוֹ שְׁלוֹשָׁה טְפָחִים, וְיָסוּד בְּסִיד לְכוֹתַל בּוֹר זֶה, אוֹ מִקְוֵה מַיִם זֶה, אוֹ כּוֹתַל הָאַמָּה מִצַּד חֲבֵרוֹ, כְּדֵי שֶׁלֹּא יִבָּלְעוּ הַמַּיִם וְיַזִּיקוּ כּוֹתַל חֲבֵרוֹ.</p>

<p><b>ט,ב</b>&nbsp;&nbsp;מַרְחִיקִין אֶת הַגֶּפֶת וְאֶת הַזֵּבֶל וְאֶת הַמֶּלַח וְאֶת הַסִּיד וְאֶת הַסְּלָעִים מִכּוֹתָלוֹ שֶׁלַּחֲבֵרוֹ שְׁלוֹשָׁה טְפָחִים, אוֹ סָד בְּסִיד.&nbsp; מַרְחִיקִין אֶת הַזְּרָעִים וְאֶת הַמַּחְרֵשָׁה וְאֶת הַגֻּמָּה שֶׁמִּתְקַבֵּץ בָּהּ מֵי רַגְלַיִם מִן הַכּוֹתָל שְׁלוֹשָׁה טְפָחִים.</p>

<p><b>ט,ג</b>&nbsp;&nbsp;מַרְחִיקִין אֶת הָרֵחַיִם שְׁלוֹשָׁה טְפָחִים מִן הָרֵחַיִם הַתַּחְתּוֹנָה, שְׁהֶן אַרְבָּעָה מִן הָעֶלְיוֹנָה, כְּדֵי שֶׁלֹּא יָנִיד אוֹתוֹ, אוֹ כְּדֵי שֶׁלֹּא יְבַהֲלֶנּוּ בְּקוֹל הָרֵחַיִם.&nbsp; [ד] וּמַרְחִיקִין אֶת הַתַּנּוּר מִן הַכּוֹתָל שְׁלוֹשָׁה טְפָחִים מִקַּרְקָעִיתוֹ, שְׁהֶן אַרְבָּעָה מִשְּׂפָתוֹ, כְּדֵי שֶׁלֹּא יֵחַם הַכּוֹתָל.</p>

<p><b>ט,ד</b>&nbsp;&nbsp;[ה] אֶבֶן שֶׁהַכּוֹבֵס מַכֶּה הַבְּגָדִים עָלֶיהָ עַד שֶׁיִּתְלַבְּנוּ, צָרִיךְ לְהַרְחִיק אוֹתָהּ אַרְבַּע אַמּוֹת מִכּוֹתָלוֹ שֶׁלַּחֲבֵרוֹ:&nbsp; שֶׁבְּעֵת שֶׁכּוֹבֵס עָלֶיהָ הַמַּיִם נוֹתְזִין, וּמַזִּיקִין הַכּוֹתָל.</p>

<p><b>ט,ה</b>&nbsp;&nbsp;[ו] לֹא יַשְׁתִּין אָדָם מַיִם בְּצַד כּוֹתָלוֹ שֶׁלַּחֲבֵרוֹ, אֵלָא אִם כֵּן הִרְחִיק מִמֶּנּוּ שְׁלוֹשָׁה טְפָחִים.&nbsp; בַּמֶּה דְּבָרִים אֲמוּרִים, בְּכוֹתַל לְבֵנִים.&nbsp; אֲבָל בְּכוֹתַל אֲבָנִים, יַרְחִיק טֶפַח; וְאִם הָיוּ הָאֲבָנִים צְחִיחַ סֶלַע, מַשְׁתִּין בְּצִדּוֹ בְּלֹא הַרְחָקָה.</p>

<p><b>ט,ו</b>&nbsp;&nbsp;[ז] מַרְחִיקִין אֶת הַסֻּלָּם מִן הַשּׁוֹבָךְ אַרְבַּע אַמּוֹת, כְּדֵי שֶׁלֹּא תִקְפֹּץ הַנְּמִיָּה בְּעֵת שֶׁמַּנִּיחַ הַסֻּלָּם, וְתַעֲלֶה לַשּׁוֹבָךְ וְתֹאכַל הַגּוֹזְלוֹת.&nbsp; [ח] וּמַרְחִיק אֶת הַכּוֹתָל מִן הַמַּזְחֵלָה שֶׁלַּחֲבֵרוֹ אַרְבַּע אַמּוֹת, כְּדֵי שֶׁיִּהְיֶה מָקוֹם לְבַעַל הַמַּזְחֵלָה לִזְקֹף סֻלָּם וּלְתַקַּן מַזְחֵלָה שֶׁלּוֹ, הוֹאִיל וְהִחְזִיק בָּהּ.</p>

<p><b>ט,ז</b>&nbsp;&nbsp;[ט] רְאוּבֵן שֶׁהָיָה כּוֹתָלוֹ סָמוּךְ לְכוֹתַל שִׁמְעוֹן כְּמִין גַּם, וּבָא רְאוּבֵן לַעֲשׂוֹת כּוֹתָל שֵׁנִי כְּנֶגֶד כּוֹתַל שִׁמְעוֹן עַד שֶׁיַּעֲשׂוּ הַשְּׁלוֹשָׁה כּוֹתָלִין כְּמִין בֵּית--הֲרֵי שִׁמְעוֹן מְעַכֵּב עָלָיו, עַד שֶׁיַּרְחִיק מִכְּנֶגְדּוֹ אַרְבַּע אַמּוֹת, כְּדֵי שֶׁיִּהְיֶה הַמָּקוֹם שֶׁבֵּין שְׁנֵי הַכּוֹתָלִים רָחֵב, כְּדֵי שֶׁיָּדוּשׁוּ בּוֹ רַבִּים וְתִתְחַזַּק הָאָרֶץ.</p>

<p><b>ט,ח</b>&nbsp;&nbsp;בַּמֶּה דְּבָרִים אֲמוּרִים, בְּכוֹתַל גִּנָּה אוֹ בְּכוֹתַל חָצֵר בְּעִיר חֲדָשָׁה; אֲבָל בְּעִיר יְשָׁנָה כְּבָר נִתְחַזְּקָה, וּבוֹנֶה כְּנֶגְדוֹ בְּלֹא הַרְחָקָה.&nbsp; וְכֵן אִם לֹא הָיָה בְּאֹרֶךְ כּוֹתַל שִׁמְעוֹן שֶׁבּוֹנֶה כְּנֶגְדוֹ אֵלָא פָּחוּת מֵאַרְבַּע אַמּוֹת, בּוֹנֶה כְּנֶגְדוֹ וְאֵינוּ מַרְחִיק, וְאַף עַל פִּי שֶׁמּוֹנֵעַ הָרֶגֶל מִלְּהַלַּךְ שָׁם, שֶׁהַכּוֹתָל שְׁהוּא פָּחוּת מֵאַרְבַּע אַמּוֹת אֵינוּ צָרִיךְ חִזּוּק הָאָרֶץ.</p>

<p><b>ט,ט</b>&nbsp;&nbsp;[י] מִי שֶׁבָּא לַחְפֹּר בּוֹר בְּסוֹף שָׂדֵהוּ סָמוּךְ לִמְצָר חֲבֵרוֹ--אִם שְׂדֵה חֲבֵרוֹ אֵינָהּ עֲשׂוּיָה לְבוֹרוֹת, סוֹמֵךְ וְאֵינוּ יָכוֹל לְמַחוֹת בְּיָדוֹ.&nbsp; וְאִם יִמָּלֵךְ חֲבֵרוֹ לַחְפֹּר בּוֹר בְּצִדּוֹ--צָרִיךְ לְהַרְחִיק מִכּוֹתַל הַבּוֹר שְׁלוֹשָׁה טְפָחִים, עַד שֶׁיִּהְיֶה בֵּין חֲלַל שֵׁנִי הַבּוֹרוֹת עֹבִי שִׁשָּׁה טְפָחִים.</p>

<p><b>ט,י</b>&nbsp;&nbsp;הָיְתָה שְׂדֵה חֲבֵרוֹ עֲשׂוּיָה לְבוֹרוֹת--אֵינוּ סוֹמֵךְ, עַד שֶׁיַּרְחִיק מִן הַמְּצָר שְׁלוֹשָׁה טְפָחִים וְיַחְפֹּר; וּכְשֶׁיָּבוֹא חֲבֵרוֹ לַחְפֹּר--יַרְחִיק גַּם הוּא שְׁלוֹשָׁה טְפָחִים בְּתוֹךְ שָׂדֵהוּ, וְיַחְפֹּר.</p>

<p><b>ט,יא</b>&nbsp;&nbsp;הַבַּיִת וְהָעֲלִיָּה שֶׁלִּשְׁנַיִם--לֹא יַעֲשֶׂה בַּעַל הַבַּיִת תַּנּוּר בְּתוֹךְ בֵּיתוֹ, אֵלָא אִם כֵּן יֵשׁ לוֹ עַל גַּבָּיו גֹּבַהּ אַרְבַּע אַמּוֹת; וְכֵן לֹא יַעְמִיד בַּעַל הָעֲלִיָּה תַּנּוּר, עַד שֶׁיִּהְיֶה תַּחְתָּיו מַעְזֵבָה שְׁלוֹשָׁה טְפָחִים, וּבַכִּירָה טֶפַח.&nbsp; וְאִם תַּנּוּר שֶׁלַּנַּחְתּוֹמִים הוּא, צָרִיךְ שֶׁיִּהְיֶה תַּחְתָּיו אַרְבָּעָה טְפָחִים; וְכִירָה שֶׁלַּנַּחְתּוֹמִין, שְׁלוֹשָׁה טְפָחִים.&nbsp; וְאַף עַל פִּי שֶׁהִרְחִיק כַּשֵּׁעוּר, אִם יָצַאת הָאֵשׁ וְהִזִּיקָה--מְשַׁלֵּם מַה שֶׁהִזִּיק כְּמוֹ שֶׁנִּתְבָּאַר בִּמְקוֹמוֹ.</p>

<p><b>ט,יב</b>&nbsp;&nbsp;מִי שֶׁהָיְתָה לוֹ חָנוּת תַּחַת אוֹצַר חֲבֵרוֹ--לֹא יַעֲשֶׂה בָּהּ לֹא נַחְתּוֹם, וְלֹא צַבָּע, וְלֹא רֶפֶת בָּקָר, וְלֹא יַכְנִיס לָהּ אַסְפַּסְתָּא וְכַיּוֹצֶא בָּהּ מִדְּבָרִים שֶׁעוֹלֶה מֵהֶם הֶבֶל חַם הַרְבֵּה:&nbsp; מִפְּנֵי שֶׁהַחֹם מַפְסִיד פֵּרוֹת שֶׁבָּאוֹצָר.</p>

<p><b>ט,יג</b>&nbsp;&nbsp;לְפִיכַּךְ אִם הָיָה אוֹצַר יַיִן בְּאֶרֶץ יִשְׂרָאֵל, שְׁאֵין הַחֹם מַפְסִידוֹ--הֲרֵי זֶה עוֹשֶׂה בְּחָנוּתוֹ כָּל מְלֶאכֶת אֵשׁ; אֲבָל לֹא יַעֲשֶׂה רֶפֶת בָּקָר, מִפְּנֵי שֶׁמַּפְסִיד רֵיחַ הַיַּיִן.&nbsp; וְאִם הֻחְזְקָה הֶחָנוּת בַּתְּחִלָּה לְרֶפֶת אוֹ לְנַחְתּוֹם וְכַיּוֹצֶא בּוֹ, וְאַחַר כָּךְ רָצָה בַּעַל הָעֲלִיָּה לַעֲשׂוֹת עֲלִיָּתוֹ אוֹצָר--אֵינוּ יָכוֹל לְמַחוֹת בְּיָדוֹ.</p>

<p><b>ט,יד</b>&nbsp;&nbsp;[יג] כִּבַּד בַּעַל הָעֲלִיָּה וְרִבַּץ עֲלִיָּתוֹ, אוֹ שֶׁרִבָּה בַּחַלּוֹנוֹת, כְּדֵי לַעֲשׂוֹתָהּ אוֹצָר, וְקָדַם זֶה וְעָשָׂה תַּנּוּר קֹדֶם שֶׁיַּכְנִיס פֵּרוֹת לָאוֹצָר, אוֹ שֶׁהִתְחִיל לֶאֱצֹר שֻׁמְשְׁמִין אוֹ רִמּוֹנִים אוֹ תְּמָרִים וְכַיּוֹצֶא בָּהֶן, וְקָדַם זֶה וְעָשָׂה הַתַּנּוּר קֹדֶם שֶׁיֶּאֱצֹר הַחִטִּין, אוֹ שֶׁעָשָׂה בַּעַל הֶחָנוּת מְחִילָה עַל גַּבָּהּ לְהַבְדִּיל בֵּין הֶחָנוּת וּבֵין הָאוֹצָר--בְּכָל אֵלּוּ בַּעַל הָאוֹצָר מְעַכֵּב עָלָיו; וְאִם עָבַר, וְעָשָׂה תַּנּוּר וְכַיּוֹצֶא בּוֹ--אֵין בַּעַל הָאוֹצָר יָכוֹל לְהָסִיר הַתַּנּוּר בְּכָל אֵלּוּ.
<br>&nbsp;</p>

<h2>הִלְכּוֹת שְׁכֵנִים פֵּרֶק י</h2>

<p><b>י,א</b>&nbsp;&nbsp;מַרְחִיקִין אֶת הָאִילָן מִן הָעִיר עֶשְׂרִים וְחָמֵשׁ אַמָּה, וּבַחַרּוּב וּבַשִּׁקְמָה חֲמִשִּׁים אַמָּה, מִפְּנֵי נוֹאי הָעִיר.&nbsp; וְכָל אִילָן הַנִּמְצָא קָרוֹב לָעִיר בְּפָחוּת מִזֶּה, קוֹצְצִין אוֹתוֹ.&nbsp; וְאִם הָאִילָן קָדַם, נוֹתְנִין לוֹ בְּנֵי הָעִיר אֶת דָּמָיו; וְאִם הָיָה הַדָּבָר סָפֵק וְלֹא נוֹדַע אֵיזֶה מֵהֶם קָדַם, אֵין לוֹ לְבַעַל הָאִילָן דָּמִים, אֵלָא נוֹטֵל עֵצָיו, וְהוֹלֵךְ.</p>

<p><b>י,ב</b>&nbsp;&nbsp;מַרְחִיקִין גֹּרֶן קְבוּעָה מִן הָעִיר חֲמִשִּׁים אַמָּה, כְּדֵי שֶׁלֹּא יוֹלִיךְ הָרוּחַ הַתֶּבֶן בְּעֵת שֶׁזּוֹרֶה, וְיַזִּיק לִבְנֵי הָעִיר.&nbsp; וְכֵן לֹא יַעֲשֶׂה אָדָם גֹּרֶן קְבוּעָה בְּתוֹךְ שֶׁלּוֹ, אֵלָא אִם כֵּן הָיָה לוֹ חֲמִשִּׁים אַמָּה לְכָל רוּחַ, כְּדֵי שֶׁלֹּא יַזִּיק הַתֶּבֶן לִנְטִיעַת חֲבֵרוֹ אוֹ לְנִירוֹ.</p>

<p><b>י,ג</b>&nbsp;&nbsp;מַרְחִיקִין אֶת הַנְּבֵלוֹת וְאֶת הַקְּבָרוֹת וְאֶת הַבֻּרְסְקֵי מִן הָעִיר חֲמִשִּׁים אַמָּה.&nbsp; [ד] וְאֵין עוֹשִׂין בֻּרְסְקֵי אֵלָא לְמִזְרַח הָעִיר, מִפְּנֵי שֶׁרוּחַ מִזְרָחִית חַמָּה וּמְמַעֶטֶת הֶזֵּק רֵיחַ עִבּוּד הָעוֹרוֹת.</p>

<p><b>י,ד</b>&nbsp;&nbsp;[ה] מִי שֶׁבָּא לַעֲשׂוֹת מִשְׁרָה שֶׁלְּפִשְׁתָּן בְּצַד יָרָק שֶׁלַּחֲבֵרוֹ, שֶׁהֲרֵי מֵי הַמִּשְׁרָה נִבְלָעִין בָּאָרֶץ וְהוֹלְכִין וּמַפְסִידִין אֶת הַיָּרָק, אוֹ שֶׁנָּטַע כְּרֵשִׁין קָרוֹב מִן הַבְּצָלִים שֶׁלַּחֲבֵרוֹ, שְׁהֶן מְפִיגִין טַעְמָן, אוֹ שֶׁנָּטַע חַרְדָּל בְּצַד כַּוֶּרֶת דְּבוֹרִים, שֶׁהֲרֵי הַדְּבוֹרִים אוֹכְלִין הָעַלִּין וּמַפְסִידִין הַדְּבַשׁ--בְּכָל אֵלּוּ וְכַיּוֹצֶא בָּהֶן, אֵינוּ צָרִיךְ לְהַרְחִיק בִּכְדֵי שֶׁלֹּא יַזִּיק; וְעַל הַנִּזָּק לְהַרְחִיק אֶת עַצְמוֹ, אִם יִרְצֶה, עַד שֶׁלֹּא יַגִּיעַ לוֹ הַנֶּזֶק:&nbsp; שֶׁזֶּה בְּתוֹךְ שֶׁלּוֹ הוּא עוֹשֶׂה, וְהַנֶּזֶק בָּא לַחֲבֵרוֹ מֵאֵלָיו.</p>

<p><b>י,ה</b>&nbsp;&nbsp;בַּמֶּה דְּבָרִים אֲמוּרִים שְׁאֵינוּ מַרְחִיק, בְּשֶׁהָיָה הַנֶּזֶק בָּא מֵאֵלָיו אַחַר שֶׁיִּפְסְקוּ מַעֲשָׂיו שֶׁלַּמַּזִּיק.&nbsp; אֲבָל אִם הָיוּ מַעֲשָׂיו שֶׁלְּזֶה שֶׁעוֹשֶׂה בִּרְשׁוּתוֹ מַזִּיקִין אֶת חֲבֵרוֹ בְּשָׁעַת עֲשִׂיָּתוֹ, הֲרֵי זֶה כְּמִי שֶׁמַּזִּיק בְּיָדוֹ; הַא לְמַה זֶה דּוֹמֶה, לְמִי שֶׁעָמַד בִּרְשׁוּתוֹ וְיוֹרֶה חִצִּים לַחֲצַר חֲבֵרוֹ וְאָמַר בִּרְשׁוּתִי אֲנִי עוֹשֶׂה, שֶׁמּוֹנְעִין אוֹתוֹ.</p>

<p><b>י,ו</b>&nbsp;&nbsp;וְכֵן כָּל הַהַרְחָקוֹת הָאֲמוּרוֹת לְמַעְלָה בְּעִנְיָן זֶה--אִם לֹא הִרְחִיקָן, הֲרֵי זֶה כְּמִי שֶׁהִזִּיק בְּחִצָּיו.&nbsp; לְפִיכָּךְ צָרִיךְ לְהַרְחִיק מִשְׁרָה מִן הַיָּרָק, וּכְרֵשִׁין מִן הַבְּצָלִים, וְחַרְדָּל מִן הַדְּבוֹרִים, שְׁלוֹשָׁה טְפָחִים אוֹ יָתֵר מְעַט--כְּדֵי שֶׁלֹּא יִהְיֶה הֶזֵּק בַּיָּדַיִם; אֲבָל לְהַרְחִיק עַד שֶׁלֹּא יָבוֹא הַנֶּזֶק מֵאֵלָיו, אֵינוּ צָרִיךְ.</p>

<p><b>י,ז</b>&nbsp;&nbsp;[ו] בַּעַל עֲלִיָּה שֶׁהָיָה שׁוֹפֵךְ מַיִם, וְהֶן יוֹרְדִין עַל הַדָּר בַּבַּיִת לְמַטָּה--אִם הָיְתָה שָׁם מַעְזֵבָה שֶׁהַמַּיִם כָּלִים בָּהּ בְּעֵת שְׁפִיכָה, וְאַחַר שֶׁיִּפְסֹק הָעֶלְיוֹן מִלִּשְׁפֹּךְ יִבָּלְעוּ הַמַּיִם וְיֵרְדוּ וִינַטְּפוּ עַל הַתַּחְתּוֹן--צָרִיךְ הַתַּחְתּוֹן לְתַקַּן וּלְהַרְחִיק עַצְמוֹ מִן הַנֶּזֶק; וְאִם אֵין שָׁם מַעְזֵבָה, אֵלָא כְּשֶׁיִּשְׁפֹּךְ יֵרְדוּ הַמַּיִם מִיָּד--הֲרֵי זֶה כְּמַזִּיק בְּחִצָּיו, וְהָעֶלְיוֹן מְתַקֵּן אוֹ יִמָּנַע מִלִּשְׁפֹּךְ.&nbsp; וְכֵן כָּל כַּיּוֹצֶא בְּזֶה.</p>

<p><b>י,ח</b>&nbsp;&nbsp;[ז] מִי שֶׁהָיָה לוֹ בּוֹר בְּתוֹךְ שָׂדֵהוּ, וּבָא חֲבֵרוֹ וְנָטַע אִילָן בְּתוֹךְ שָׂדֵהוּ קָרוֹב לְבוֹר חֲבֵרוֹ--אֵין בַּעַל הַבּוֹר יָכוֹל לְעַכַּב עָלָיו וְלוֹמַר לוֹ, הֲרֵי שָׁרְשֵׁי הָאִילָן נִכְנָסִים לַבּוֹר שֶׁלִּי וּמַפְסִידִין אוֹתוֹ:&nbsp; שֶׁזֶּה נֶזֶק הַבָּא מֵאֵלָיו הוּא לְאַחַר זְמָן, וּבְעֵת שֶׁנָּטַע אֵינוּ מַזִּיקוֹ; וּכְשֵׁם שֶׁזֶּה חוֹפֵר בְּתוֹךְ שֶׁלּוֹ, כָּךְ זֶה נוֹטֵעַ בְּתוֹךְ שֶׁלּוֹ.</p>

<p><b>י,ט</b>&nbsp;&nbsp;וְכֵן רְאוּבֵן שֶׁחָפַר בּוֹר, וְיָרַד וּמָצָא שָׁרְשֵׁי אִילָן שֶׁלְּשִׁמְעוֹן בְּתוֹךְ שָׂדֵהוּ--קוֹצֵץ וְחוֹפֵר, וְהָעֵצִים שֶׁלּוֹ.&nbsp; וְאִם הָיָה קָרוֹב לְאִילָן שִׁמְעוֹן בְּתוֹךְ שֵׁשׁ עֶשְׂרֵה אַמָּה--הַשָּׁרָשִׁים שֶׁלְּשִׁמְעוֹן, וְקוֹצְצָן וְנוֹתְנָן לוֹ.&nbsp; וְאִם אֵינוּ צָרִיךְ לַחְפֹּר בּוֹר, וְיָצְאוּ הַשָּׁרָשִׁים שֶׁלְּשִׁמְעוֹן לְתוֹךְ שָׂדֵהוּ--הֲרֵי זֶה מַעְמִיק שְׁלוֹשָׁה טְפָחִים כְּדֵי שֶׁלֹּא יְעַכַּב הַמַּחְרֵשָׁה, וְכָל שֹׁרֶשׁ שֶׁיִּמְצָא בְּתוֹךְ שְׁלוֹשָׁה טְפָחִים קוֹצְצוֹ; וְאֵינוּ חוֹשֵׁשׁ שֶׁמֶּא יִיבַשׁ הָאִילָן שֶׁלַּחֲבֵרוֹ, שֶׁזֶּה בְּתוֹךְ שֶׁלּוֹ הוּא חוֹפֵר.</p>

<p><b>י,י</b>&nbsp;&nbsp;[ח] מִי שֶׁהָיְתָה שְׂדֵה חֲבֵרוֹ נְטוּעָה גְּפָנִים אוֹ שְׁאָר אִילָנוֹת, וּבָא הוּא לִנְטֹעַ בְּתוֹךְ שָׂדֵהוּ גְּפָנִים בְּצַד גְּפָנִים אוֹ אִילָנוֹת בְּצַד אִילָנוֹת--צָרִיךְ לְהַרְחִיק אַרְבַּע אַמּוֹת.&nbsp; בַּמֶּה דְּבָרִים אֲמוּרִים, בְּאֶרֶץ יִשְׂרָאֵל.&nbsp; אֲבָל בְּחוּצָה לָאָרֶץ, יַרְחִיק בֵּין גְּפָנִים לִגְפָנִים שְׁתֵּי אַמּוֹת; וּבֵין גְּפָנִים לִשְׁאָר אִילָנוֹת, אוֹ בֵּין אִילָנוֹת לְאִילָנוֹת, אַרְבַּע אַמּוֹת בְּכָל מָקוֹם.&nbsp; הָיָה גָּדֵר בִּנְתַּיִם, זֶה סוֹמֵךְ לַגָּדֵר וְזֶה סוֹמֵךְ לַגָּדֵר בְּכָל מָקוֹם.</p>

<p><b>י,יא</b>&nbsp;&nbsp;מִי שֶׁהָיָה אִילַן חֲבֵרוֹ נוֹטֶה לְתוֹךְ שָׂדֵהוּ, קוֹצֵץ מְלוֹא מַרְדֵעַ עַל גַּבֵּי הַמַּחְרֵשָׁה; וּבַחַרּוּב וּבַשִּׁקְמָה--קוֹצֵץ כָּל הַנּוֹטֶה, עַד שֶׁיִּהְיֶה שָׁקוּל כְּנֶגֶד הַמְּצָר.&nbsp; וְכֵן אִם הָיָה נוֹטֶה עַל בֵּית הַשְּׁלָהִין שֶׁלַּחֲבֵרוֹ, אוֹ עַל בֵּית הָאִילָן--קוֹצֵץ אֶת כָּל הַנּוֹטֶה, עַד שֶׁיִּהְיֶה שָׁקוּל כְּנֶגֶד הַמְּצָר.
<br>&nbsp;</p>

<h2>הִלְכּוֹת שְׁכֵנִים פֵּרֶק יא</h2>

<p><b>יא,א</b>&nbsp;&nbsp;מִי שֶׁעָשָׂה גֹּרֶן בְּתוֹךְ שֶׁלּוֹ, אוֹ קָבַע בֵּית הַכִּסֵּא, אוֹ מְלָאכָה שֶׁיֵּשׁ בָּהּ אָבָק וְעָפָר וְכַיּוֹצֶא בָּהֶן--צָרִיךְ לְהַרְחִיק כְּדֵי שֶׁלֹּא יַגִּיעַ הֶעָשָׁן אוֹ רֵיחַ בֵּית הַכִּסֵּא אוֹ הָאָבָק וְהֶעָפָר לַחֲבֵרוֹ, עַד שֶׁלֹּא יַזִּיקוֹ.</p>

<p><b>יא,ב</b>&nbsp;&nbsp;אַפִלּוּ הָיְתָה הָרוּחַ הִיא שֶׁמְּסַיַּעַת אוֹתוֹ בְּעֵת שֶׁעוֹשֶׂה מְלַאכְתּוֹ, וּמוֹלֶכֶת הֶעָפָר אוֹ נְעֹרֶת הַפִּשְׁתָּן וְהַמּוֹץ וְכַיּוֹצֶא בָּהֶן, וּמַגִּיעַתָּן לַחֲבֵרוֹ--הֲרֵי זֶה חַיָּב לְהַרְחִיק כְּדֵי שֶׁלֹּא יַגִּיעוּ וְלֹא יַזִּיקוּ, וְאַפִלּוּ עַל יְדֵי הָרוּחַ הַמְּצוּיָה:&nbsp; שֶׁכָּל אֵלּוּ כְּמִי שֶׁהִזִּיק בְּחִצָּיו הֶן.</p>

<p><b>יא,ג</b>&nbsp;&nbsp;[ב] אַף עַל פִּי שְׁהוּא חַיָּב לְהַרְחִיק כָּל כָּךְ--אִם הוֹלִיכָה הָרוּחַ הַמְּצוּיָה אֶת הַמּוֹץ וְאֶת הֶעָפָר וְהִזִּיקָה בָּהֶן, הֲרֵי זֶה פָּטוּר מִלְּשַׁלַּם:&nbsp; שֶׁהָרוּחַ הִיא סִיְּעָה אוֹתוֹ, וְאֵין נֶזֶק זֶה בָּא מִכּוֹחַ הַמַּזִּיק עַצְמוֹ.</p>

<p><b>יא,ד</b>&nbsp;&nbsp;[ג] הַכּוֹתֵשׁ אֶת הָרִיפוֹת וְכַיּוֹצֶא בָּהֶן בְּתוֹךְ שֶׁלּוֹ, וּבְעֵת שֶׁמַּכֶּה מְנַדְנֵד חֲצַר חֲבֵרוֹ עַד שֶׁיְּנַדְנֵד כְּסוּי הֶחָבִית עַל פִּי הֶחָבִית--הֲרֵי זֶה כְּמַזִּיק בְּחִצָּיו; וְחַיָּב לְהַרְחִיק כְּדֵי שֶׁלֹּא יְנַדְנֵד, אוֹ יְבַטַּל מְלַאכְתּוֹ שֶׁמַּזֶּקֶת.&nbsp; וְאִם הִזִּיק בְּעֵת הַנִּדְנוּד--חַיָּב לְשַׁלַּם, שֶׁהֲרֵי מִכּוֹחוֹ בָּא הַנֶּזֶק.</p>

<p><b>יא,ה</b>&nbsp;&nbsp;[ד] כָּל הַהַרְחָקוֹת הָאֲמוּרוֹת בַּפְּרָקִים שֶׁלְּמַעְלָה--אִם לֹא הִרְחִיק, וְרָאָה חֲבֵרוֹ וְשָׁתַק--הֲרֵי זֶה מָחַל, וְאֵינוּ יָכוֹל לַחְזֹר וּלְהַצְרִיכוֹ לְהַרְחִיק.&nbsp; וְהוּא, שֶׁיֵּרָאֶה מִמֶּנּוּ שֶׁמָּחַל--כְּגוֹן שֶׁסִּיַּע עִמּוֹ מִיָּד, אוֹ שֶׁאָמַר לוֹ לַעֲשׂוֹת, אוֹ שֶׁרָאָהוּ שֶׁעָשָׂה בְּצִדּוֹ בְּלֹא הַרְחָקָה וְשָׁתַק וְלֹא הִקְפִּיד עַל זֶה:&nbsp; שֶׁכָּל הַמַּחְזִיק בַּנֶּזֶק, זָכָה בּוֹ כְּמוֹ שֶׁבֵּאַרְנוּ.</p>

<p><b>יא,ו</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר נְזָקִין, חוּץ מֵאַרְבַּעַת מִינֵי נְזָקִין אֵלּוּ הָאֲמוּרוֹת בְּפֵרֶק זֶה--שְׁהֶן הֶעָשָׁן, וְרֵיחַ בֵּית הַכִּסֵּא, וְהָאָבָק וְכַיּוֹצֶא בּוֹ, וְנִדְנוּד הַקַּרְקָע:&nbsp; שֶׁכָּל אֶחָד מֵאֵלּוּ, אֵין לוֹ חֲזָקָה.&nbsp; וְאַפִלּוּ שָׁתַק הַנִּזָּק כַּמָּה שָׁנִים, הֲרֵי זֶה חוֹזֵר וְכוֹפֵהוּ לְהַרְחִיק.&nbsp; וְכֵן הֶזֵּק רְאִיָּה בִּמְקוֹם שֶׁצָּרִיךְ מְחִצָּה, כּוֹפֵהוּ לַעֲשׂוֹת מְחִצָּה בְּכָל עֵת שֶׁיִּרְצֶה כְּמוֹ שֶׁבֵּאַרְנוּ.</p>

<p><b>יא,ז</b>&nbsp;&nbsp;וְלָמָּה שִׁנּוּ נְזָקִים אֵלּוּ מִשְּׁאָר נְזָקִין, לְפִי שְׁאֵין דַּעְתּוֹ שֶׁלָּאָדָם סוֹבֶלֶת נֶזֶק מֵאֵלּוּ; וְחֶזְקָתוֹ שְׁאֵינוּ מוֹחֵל, שֶׁהֶזֵּקָן הֶזֵּק קָבוּעַ.&nbsp; וְאִם קָנוּ מִיָּדוֹ שֶׁמָּחַל בִּנְזָקִים אֵלּוּ, אֵינוּ יָכוֹל לַחְזֹר בּוֹ.</p>

<p><b>יא,ח</b>&nbsp;&nbsp;[ה] מִי שֶׁהִחְזִיק לַעֲשׂוֹת מְלֶאכֶת דָּם אוֹ נְבֵלוֹת וְכַיּוֹצֶא בָּהֶן בִּמְקוֹמוֹ, וְיָבוֹאוּ הָעוֹרְבִים וְכַיּוֹצֶא בָּהֶן בִּגְלַל הַדָּם וְיֹאכְלוּ, וַהֲרֵי הֶן מְצֵרִין לַחֲבֵרוֹ בְּקוֹלָם וְצִפְצוּפָם, אוֹ בַּדָּם שֶׁבְּרַגְלֵיהֶם שְׁהֶן יוֹשְׁבִין עַל הָאִילָנוֹת וּמְלַכְלְכִין פֵּרוֹתֵיהֶם--אִם הָיָה חֲבֵרוֹ קַפְּדָן אוֹ חוֹלֶה שֶׁצִּפְצוּף הַזֶּה מַזִּיקוֹ, אוֹ שֶׁהַפֵּרוֹת שֶׁלּוֹ נִפְסָדִין לוֹ בַּדָּם--חַיָּב לְבַטַּל אוֹתָהּ הַמְּלָאכָה, אוֹ יַרְחִיק עַד שֶׁלֹּא יָבוֹא הֶזֵּק מֵחֲמָתוֹ:&nbsp; שֶׁנֶּזֶק זֶה דּוֹמֶה לְרֵיחַ בֵּית הַכִּסֵּא וְכַיּוֹצֶא בּוֹ, שְׁאֵין לוֹ חֲזָקָה.</p>

<p><b>יא,ט</b>&nbsp;&nbsp;וְכֵן בְּנֵי מָבוֹי אוֹ בְּנֵי חָצֵר שֶׁנַּעֲשָׂה אֶחָד מֵהֶן אֻמָּן, וְלֹא מִחוּ בּוֹ שֶׁהֲרֵי הִחְזִיק, וְהָיוּ הָעָם נִכְנָסִין וְיוֹצְאִין לִקְנוֹת מִמֶּנּוּ, וְשָׁתְקוּ--לֹא הִחְזִיק בְּדָבָר זֶה, וְיֵשׁ לָהֶם בְּכָל עֵת לְעַכַּב וְלוֹמַר אֵין אָנוּ יְכוּלִין לִישַׁן מִקּוֹל הַנִּכְנָסִין וְהַיּוֹצְאִין:&nbsp; שֶׁזֶּה הֶזֵּק קָבוּעַ הוּא, כְּמוֹ הֶעָשָׁן וְהָאָבָק.&nbsp; וּכְזֶה הוֹרוּ הַגְּאוֹנִים.</p>

<p><b>יא,י</b>&nbsp;&nbsp;[ו] מִי שֶׁהִחְזִיק בְּנֶזֶק שֶׁיֵּשׁ לוֹ חֲזָקָה, כְּגוֹן שֶׁפָּתַח חַלּוֹן, אוֹ הִעְבִיר אַמַּת הַמַּיִם, אוֹ לֹא הִרְחִיק מַה שֶׁרָאוּי לְהַרְחִיק, וַהֲרֵי הַמַּחְזִיק טוֹעֵן אַתָּה אָמַרְתָּ לִי לַעֲשׂוֹת, אוֹ מָחַלְתָּ לִי אַחַר שֶׁרָאִיתָ, אוֹ הֻכַּר הַנֶּזֶק וְשָׁתַקְתָּ וְלֹא מִחִיתָ בִּי, וְהַנִּזָּק אוֹמֵר עַכְשָׁו הוּא שֶׁרָאִיתִי וְלֹא יָדַעְתִּי מִקֹּדֶם, אוֹ שֶׁאָמַר כְּשֶׁרָאִיתִי מִחִיתִי בָּךְ וְאַתָּה אוֹמֵר עַתָּה אַרְחִיק אוֹ אֶסְתֹּם, וְאַתָּה מַדְחֶה אוֹתִי מִיּוֹם לְיוֹם כְּדֵי שֶׁתִּקְבַּע הֶזֵּקָךְ--בְּכָל אֵלּוּ וְכַיּוֹצֶא בָּהֶן, עַל הַנִּזָּק לְהָבִיא רְאָיָה; וְאִם לֹא הֵבִיא, יִשָּׁבַע הַמַּזִּיק הֶסֵּת וְיִפָּטֵר.</p>

<p><b>יא,יא</b>&nbsp;&nbsp;[ז] הִחְזִיק בְּנֶזֶק שְׁאֵין לוֹ חֲזָקָה, כְּגוֹן עָשָׁן וּבֵית הַכִּסֵּא וְכַיּוֹצֶא בָּהֶן, וְטָעַן הַמַּזִּיק שֶׁקָּנָה מִיָּדוֹ שֶׁלַּנִּזָּק--עַל הַמַּזִּיק לְהָבִיא רְאָיָה שֶׁקָּנוּ מִיָּדוֹ; וְאִם לֹא הֵבִיא, יִשָּׁבַע הַנִּזָּק הֶסֵּת שֶׁלֹּא קָנוּ מִיָּדוֹ עַל כָּךְ, וִיסַלַּק זֶה הֶזֵּקוֹ.
<br>&nbsp;</p>

<h2>הִלְכּוֹת שְׁכֵנִים פֵּרֶק יב</h2>

<p><b>יב,א</b>&nbsp;&nbsp;הָאַחִין אוֹ הַשֻּׁתָּפִין שֶׁבָּאוּ לַחְלֹק אֶת הַשָּׂדֶה, וְלִטֹּל כָּל אֶחָד חֶלְקוֹ--אִם הָיְתָה כֻּלָּהּ שׁוֹוָה וְאֵין שָׁם מָקוֹם טוֹב וּמָקוֹם רָע, אֵלָא חוֹלְקִין לְפִי הַמִּדָּה בִּלְבָד, וְאָמַר אֶחָד מֵהֶם תְּנוּ לִי חֶלְקִי מִצַּד זֶה, כְּדֵי שֶׁיִּהְיֶה סָמוּךְ לַשָּׂדֶה הָאַחֶרֶת שֶׁלִּי וְיִהְיֶה הַכֹּל שָׂדֶה אַחַת--שׁוֹמְעִין לוֹ, וְכוֹפֶה אוֹתָן עַל זֶה:&nbsp; שֶׁעִכּוּבָן בְּדָבָר זֶה, מִדַּת סְדוֹם הִיא.</p>

<p><b>יב,ב</b>&nbsp;&nbsp;אֲבָל אִם הָיָה חֵלֶק אֶחָד מִמֶּנָּה טוֹב, אוֹ קָרוֹב לַנָּהָר יוֹתֵר, אוֹ קָרוֹב לַדֶּרֶךְ, וְשָׁמוּ אוֹתָהּ הַיָּפָה כְּנֶגֶד הָרַע, וְאָמַר תְּנוּ לִי בַּשּׁוּמָה שֶׁלִּי מִצַּד זֶה--אֵין שׁוֹמְעִין לוֹ, אֵלָא נוֹטֵל בְּגוֹרָל.&nbsp; אָמַר תְּנוּ לִי חֲצִי מִדָּתָהּ מִן הַצַּד הָרַע בְּלֹא שׁוּמָה, וּטְלוּ אַתֶּם אֶת הַחֵצִי הַטּוֹב, כְּדֵי שֶׁיִּהְיֶה חֶלְקִי סָמוּךְ לַשָּׂדֶה שֶׁלִּי--הוֹרוּ מִקְצַת הַגְּאוֹנִים שֶׁשּׁוֹמְעִין לוֹ; וּלְזֶה דַּעְתִּי נוֹטָה, וּבוֹ רָאוּי לָדוּן.</p>

<p><b>יב,ג</b>&nbsp;&nbsp;[ב] הַבְּכוֹר שֶׁחָלַק, נוֹטֵל שְׁנֵי חֲלָקִים שֶׁלּוֹ כְּאֶחָד.&nbsp; אֲבָל הַיָּבָם שֶׁחָלַק עִם אֶחָיו בְּנִכְסֵי הָאָב, נוֹטֵל חֶלְקוֹ וְחֵלֶק אָחִיו בְּגוֹרָל:&nbsp; אִם עָלוּ בִּמְקוֹם אֶחָד, עָלוּ; וְאִם עָלוּ בִּשְׁנֵי מְקוֹמוֹת, עָלוּ.</p>

<p><b>יב,ד</b>&nbsp;&nbsp;[ג] אֶרֶץ מְרֻבַּעַת שֶׁהָיָה הַנָּהָר מַקִּיף לָהּ מִזְרָח וְצָפוֹן, וְהַדֶּרֶךְ דָּרוֹם וּמַעְרָב--חוֹלְקִין אוֹתָהּ בָּאֲלַכְסוֹן, כְּדֵי שֶׁיַּגִּיעַ לְזֶה נָהָר וְדֶרֶךְ, וּלְזֶה נָהָר וְדֶרֶךְ.&nbsp; וְאִם אָמַר תְּנוּ לִי הַחֵצִי שֶׁמִּצַּד זֶה שְׁהוּא בְּצַד שָׂדִי, שׁוֹמְעִין לוֹ.&nbsp; כְּלָלוֹ שֶׁלַּדָּבָר:&nbsp; כָּל דָּבָר שְׁהוּא טוֹב לְזֶה, וְאֵין עַל חֲבֵרוֹ הֶפְסֵד כְּלָל--כּוֹפִין אֶת חֲבֵרוֹ לַעֲשׂוֹתוֹ.</p>

<p><b>יב,ה</b>&nbsp;&nbsp;[ד] אֶחָד מִן הָאַחִין אוֹ מִן הַשֻּׁתָּפִין שֶׁמָּכַר חֶלְקוֹ לְאַחֵר--מְסַלְּקִין אֶת הַלּוֹקֵחַ, וְנוֹתְנִין לוֹ שְׁאָר הָאַחִים אוֹ הַשֻּׁתָּפִין דָּמִים שֶׁנָּתַן, וְהוֹלֵךְ, כְּדֵי שֶׁלֹּא יִכָּנֵס זָר בֵּינֵיהֶן.</p>

<p><b>יב,ו</b>&nbsp;&nbsp;[ה] וְלֹא עוֹד, אֵלָא כָּל הַמּוֹכֵר קַרְקָע שֶׁלּוֹ לְאַחֵר--יֵשׁ לַחֲבֵרוֹ שְׁהוּא בְּצַד הַמְּצָר שֶׁלּוֹ לִתֵּן הַדָּמִים לַלּוֹקֵחַ, וּלְסַלַּק אוֹתוֹ, וְזֶה הַלּוֹקֵחַ הָרָחוֹק, כְּאִלּוּ הוּא שָׁלִיחַ שֶׁלְּבֶן הַמְּצָר:&nbsp; בֵּין שֶׁמָּכַר הוּא, בֵּין שֶׁמָּכַר שְׁלוּחוֹ, בֵּין שֶׁמָּכְרוּ בֵּית דִּין, בֵּין שֶׁמָּכַר שְׁלוּחָן--יֵשׁ בּוֹ דִּין בֶּן הַמְּצָר.</p>

<p><b>יב,ז</b>&nbsp;&nbsp;אַפִלּוּ הָיָה הַלּוֹקֵחַ תַּלְמִיד חֲכָמִים וְשָׁכֵן וְקָרוֹב לַמּוֹכֵר, וּבֶן הַמְּצָר עַם הָאָרֶץ רָחוֹק--בֶּן הַמְּצָר קוֹדֵם, וּמְסַלֵּק אֶת הַלּוֹקֵחַ.&nbsp; וְדָבָר זֶה מִשּׁוֹם שֶׁנֶּאֱמָר "וְעָשִׂיתָ הַיָּשָׁר וְהַטּוֹב" (דברים ו,יח):&nbsp; אָמְרוּ חֲכָמִים, הוֹאִיל וְהַמְּכָר אֶחָד הוּא--טוֹב וְיָשָׁר הוּא שֶׁיִּקְנֶה מָקוֹם זֶה בֶּן הַמְּצָר, יָתֵר מִן הָרָחוֹק.</p>

<p><b>יב,ח</b>&nbsp;&nbsp;הָיוּ בְּנֵי הַמְּצָר רַבִּים--כֻּלָּם זוֹכִים בְּזוֹ הַשָּׂדֶה הַנִּמְכֶּרֶת, וְהִיא בֵּינֵיהֶם לְפִי מִנְיָנָם, וְנוֹתְנִין כֻּלָּן הַדָּמִים לַלּוֹקֵחַ:&nbsp; וְהוּא, שֶׁבָּאוּ כֻּלָּם פַּעַם אַחַת.&nbsp; אֲבָל אִם קָדַם אֶחָד מֵהֶן, וְסִלַּק הַלּוֹקֵחַ--זָכָה בָּהּ לְבַדּוֹ, הוֹאִיל וְהוּא בֶּן הַמְּצָר.</p>

<p><b>יב,ט</b>&nbsp;&nbsp;וְכֵן אִם בָּאוּ מִקְצָתָן, וּמִקְצָתָן בִּמְדִינָה אַחֶרֶת--מְסַלְּקִין אוֹתוֹ אֵלּוּ הָעוֹמְדִים כָּאן בִּלְבָד, וְהִיא לָהֶן.&nbsp; וְכֵן הַמּוֹכֵר לְאֶחָד מִבְּנֵי הַמְּצָר, אוֹ לְאֶחָד מִן הַשֻּׁתָּפִין שֶׁלּוֹ בְּמַשָּׂא וּמַתָּן--אַף עַל פִּי שְׁאֵינוּ שֻׁתָּפוֹ בַּקַּרְקָע, זָכָה בָּהּ; וְאֵין שְׁאָר הַשֻּׁתָּפִין אוֹ שְׁאָר בְּנֵי הַמְּצָר נוֹטְלִין עִמּוֹ.</p>

<p><b>יב,י</b>&nbsp;&nbsp;[ו] הַמּוֹכֵר כָּל נְכָסָיו לְאֶחָד--אֵין בַּעַל הַמְּצָר שֶׁלְּשָׂדֶה אַחַת מֵהֶן מְסַלֵּק אֶת הַלּוֹקֵחַ מֵאוֹתָהּ הַשָּׂדֶה, שֶׁהֲרֵי הִיא וַאֲחֵרוֹת קָנָה כְּאֶחָד.&nbsp; וְכֵן הַמּוֹכֵר לַבְּעָלִים הָרִאשׁוֹנִים, אוֹ הַלּוֹקֵחַ מִן הַגּוֹי--אֵין בּוֹ דִּין בֶּן הַמְּצָר.</p>

<p><b>יב,יא</b>&nbsp;&nbsp;[ז] הַמּוֹכֵר לַגּוֹי--מְשַׁמְּתִין אוֹתוֹ עַד שֶׁיְּקַבַּל עָלָיו כָּל אֹנֶס שֶׁיָּבוֹא מִן הַגּוֹי, עַד שֶׁיִּנְהֹג הַגּוֹי עִם בֶּן הַמְּצָר הַזֶּה שֶׁלּוֹ בְּדִינֵי יִשְׂרָאֵל בַּכֹּל.&nbsp; וְאִם אֲנָסוֹ בַּדָּבָר שֶׁלֹּא כְּדִין יִשְׂרָאֵל, מְשַׁלֵּם הַמּוֹכֵר.</p>

<p><b>יב,יב</b>&nbsp;&nbsp;[ח] הַשְּׂכִירוּת, אֵין בָּהּ מִשּׁוֹם דִּין בֶּן הַמְּצָר.&nbsp; [ט] הַמְּמַשְׁכֵּן מָקוֹם, וְאַחַר כָּךְ מְכָרוֹ לְזֶה שְׁהוּא מְמֻשְׁכָּן בְּיָדוֹ--אֵין בּוֹ מִשּׁוֹם דִּין בֶּן הַמְּצָר.</p>

<p><b>יב,יג</b>&nbsp;&nbsp;וְכֵן הַמּוֹכֵר מָקוֹם רָחוֹק כְּדֵי לִגְאֹל מָקוֹם קָרוֹב, אוֹ שֶׁמָּכַר רָע כְּדֵי לִגְאֹל יָפֶה בְּדָמָיו, אוֹ שֶׁמָּכַר כְּדֵי לִתֵּן מְנָת הַמֶּלֶךְ, אוֹ שֶׁמָּכַר לִקְבוּרָה, אוֹ שֶׁמְּכָרוֹ לִמְזוֹן הָאִשָּׁה אוֹ הַבָּנוֹת--אֵין בְּאֶחָד מֵאֵלּוּ דִּין בֶּן הַמְּצָר, אֵלָא זָכָה הַלּוֹקֵחַ.</p>

<p><b>יב,יד</b>&nbsp;&nbsp;[י] וְלָמָּה אֵין בָּהֶן דִּין בֶּן הַמְּצָר:&nbsp; שֶׁכָּל אֵלּוּ טְרוּדִין הֶן לִמְכֹּר, וּמִפְּנֵי צֹרֶךְ גָּדוֹל מוֹכְרִין.&nbsp; וְאִם תֹּאמַר יֵשׁ בָּהֶן דִּין בֶּן הַמְּצָר, לֹא יִמְצְאוּ לוֹקֵחַ, שֶׁהֲרֵי הוּא אוֹמֵר לָמָּה אֶטְרַח וְאֶקַּח, וְיָבוֹא זֶה וִיסַלַּק אוֹתִי; וְאֵין הַבְּעָלִים יְכוּלִין לְהַמְתִּין, עַד שֶׁיָּבִיא בַּעַל הַמְּצָר מָעוֹת וְיִקְנֶה.</p>

<p><b>יב,טו</b>&nbsp;&nbsp;[יא] הֲרֵי שֶׁטָּעַן הַלּוֹקֵחַ וְאָמַר מִפְּנֵי הַמַּס וְכַיּוֹצֶא בּוֹ מָכַר לִי הַמּוֹכֵר, וּבַעַל הַמְּצָר אוֹמֵר שֶׁקֶר אַתָּה טוֹעֵן לְבַטַּל זְכוּתִי--עַל בַּעַל הַמְּצָר לְהָבִיא רְאָיָה, וְאַחַר כָּךְ יוֹצִיא מִיַּד הַלּוֹקֵחַ; וְאִם לֹא הֵבִיא רְאָיָה, יִשָּׁבַע הַלּוֹקֵחַ הֶסֵּת.</p>

<p><b>יב,טז</b>&nbsp;&nbsp;[יב] אַפִלּוּ הָיָה שָׁם בַּדָּבָר סָפֵק, אֵין הַלּוֹקֵחַ מִסְתַּלֵּק אֵלָא בִּרְאָיָה בְּרוּרָה שֶׁמֵּבִיא בַּעַל הַמְּצָר.&nbsp; לְפִיכָּךְ אִם טָעַן הַלּוֹקֵחַ וְאָמַר לוֹ גַּזְלָן אַתָּה לְשָׂדֶה זוֹ, עָרִיס אַתָּה, אוֹ שׂוֹכֵר אוֹ מְמַשְׁכֵּן--צָרִיךְ בַּעַל הַמְּצָר לְהָבִיא רְאָיָה שְׁהוּא בַּעַל הַמְּצָר, וְשֶׁקַּרְקָע זוֹ בְּחֶזְקָתוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>יב,יז</b>&nbsp;&nbsp;[יג] הַמּוֹכֵר לִיתוֹמִים קְטַנִּים, אֵין בּוֹ דִּין בַּעַל הַמְּצָר:&nbsp; הַטּוֹב וְהַיָּשָׁר שֶׁעוֹשִׂין חֶסֶד עִם אֵלּוּ, יָתֵר מִבַּעַל הַמְּצָר.&nbsp; [יד] וְכֵן הַמּוֹכֵר לָאִשָּׁה--אֵין בּוֹ דִּין בַּעַל הַמְּצָר, מִפְּנֵי שְׁאֵין דַּרְכָּהּ לִטְרֹחַ תָּמִיד וְלִקְנוֹת, וְהוֹאִיל וְלָקְחָה, חֶסֶד הוּא שֶׁתַּעֲמֹד הַקַּרְקָע בְּיָדָהּ.&nbsp; [טו] מָכַר לְטֻמְטוֹם וְאַנְדְּרֻגִּינוֹס, אֵין בַּעַל הַמְּצָר יָכוֹל לְסַלְּקָן, מִפְּנֵי שְׁהֶן סְפֵק אִשָּׁה.</p>

<p><b>יב,יח</b>&nbsp;&nbsp;[טז] הָיְתָה הַקַּרְקָע שֶׁלְּאֶחָד, וְהַבִּנְיָן אוֹ הָאִילָנוֹת שֶׁלְּאֶחָד--אִם יֵשׁ לְבַעַל הַבִּנְיָן אוֹ לְבַעַל הָאִילָנוֹת זְכוּת בַּקַּרְקָע, כָּל אֶחָד מֵהֶן בֶּן מְצָר שֶׁלַּחֲבֵרוֹ; לְפִיכָּךְ אִם מָכַר אֶחָד מֵהֶן חֶלְקוֹ, חֲבֵרוֹ מְסַלֵּק הַלּוֹקֵחַ.</p>

<p><b>יב,יט</b>&nbsp;&nbsp;אֲבָל אִם אֵין לְבַעַל הָאִילָנוֹת אוֹ לְבַעַל הַבִּנְיָן כְּלוּם בַּקַּרְקָע, אֵלָא כָּל זְמָן שֶׁיִּרְצֶה יֹאמַר לוֹ עֲקֹר אִילָנָךְ אוֹ הֲרֹס בִּנְיָנָךְ, וּמָכַר בַּעַל הַשָּׂדֶה--זָכָה הַלּוֹקֵחַ, וְאֵין בַּעַל הָאִילָנוֹת אוֹ בַּעַל הַבִּנְיָן מְסַלֵּק אוֹתוֹ.&nbsp; וְאִם מָכַר בַּעַל הָאִילָן אוֹ בַּעַל הַבִּנְיָן, הֲרֵי בַּעַל הַקַּרְקָע מְסַלֵּק אוֹתוֹ.</p>

<p><b>יב,כ</b>&nbsp;&nbsp;[יז] הָיָה מַפְסִיק בֵּינוֹ וּבֵין מְצָר חֲבֵרוֹ רֶכֶב שֶׁלִּדְקָלִים, אוֹ בִּנְיָן גָּבוֹהַּ וְחָזָק, אוֹ גֻּמָּה וְכַיּוֹצֶא בָּהֶן--רוֹאִין:&nbsp; אִם יָכוֹל לְהַכְנִיס אַפִלּוּ תֶּלֶם אֶחָד בְּתוֹךְ הַדָּבָר הַמַּפְסִיק, עַד שֶׁיִּתְעָרְבוּ שְׁתֵּי הַשָּׂדוֹת--הֲרֵי זֶה בֶּן מְצָר שֶׁלּוֹ, וּמְסַלֵּק הַלּוֹקֵחַ; וְאִם לָאו, אֵינוּ מְסַלֵּק הַלּוֹקֵחַ.
<br>&nbsp;</p>

<h2>הִלְכּוֹת שְׁכֵנִים פֵּרֶק יג</h2>

<p><b>יג,א</b>&nbsp;&nbsp;הַנּוֹתֵן מַתָּנָה, אֵין בָּהּ דִּין בֶּן הַמְּצָר.&nbsp; הָיָה כָּתוּב בִּשְׁטָר מַתָּנָה שֶׁאַחְרָיוּת מַתָּנָה זוֹ עַל הַנּוֹתֵן, יֵשׁ בָּהּ דִּין בֶּן הַמְּצָר:&nbsp; הוֹאִיל וְיֵשׁ בָּהּ אַחְרָיוּת, מְכִירָה הִיא; וְלֹא כָתַב מַתָּנָה, אֵלָא לְבַטַּל זְכוּת בֶּן הַמְּצָר.&nbsp; וְכַמָּה נוֹתֵן לוֹ, מַה שֶׁהִיא שׁוֹוָה.</p>

<p><b>יג,ב</b>&nbsp;&nbsp;אָמַר הַלּוֹקֵחַ כֵּן הוּא, וְהַעְרָמָה עָשִׂינוּ וּמְכִירָה הִיא, וּבְכָּךְ וְכָּךְ קְנִיתִיהָ--נִשְׁבָּע בִּנְקִיטַת חֵפֶץ, וְנוֹטֵל כְּדִין כָּל הַשְּׁלוּחִין.&nbsp; וְיֵרָאֶה לִי שֶׁצָּרִיךְ לִטְעֹן דָּמִים שְׁהֶן רְאוּיִין, אוֹ יָתֵר מְעַט; אֲבָל אִם אָמַר עַל שׁוֹוֶה מֵאָה בְּמָאתַיִם קָנִיתִי, אֵינוּ נֶאֱמָן.</p>

<p><b>יג,ג</b>&nbsp;&nbsp;הָיָה כָּתוּב בִּשְׁטָר מַתָּנָה, וְקִבַּלְתִּי עָלַי אַחְרָיוּת מַתָּנָה זוֹ שְׁאִם תֵּצֵא מִיָּדוֹ אֶתֵּן לוֹ מָאתַיִם--נוֹתֵן לוֹ בֶּן הַמְּצָר מָאתַיִם, וְאַחַר כָּךְ מְסַלְּקוֹ, וְאַף עַל פִּי שְׁאֵינָהּ שׁוֹוָה אֵלָא מָנֶה.</p>

<p><b>יג,ד</b>&nbsp;&nbsp;הִחְלִיף חָצֵר בְּחָצֵר, אֵין בּוֹ דִּין בַּעַל הַמְּצָר.&nbsp; הִחְלִיף חָצֵר בִּבְהֵמָה אוֹ בִּשְׁאָר מִטַּלְטְלִין--רוֹאִין דְּמֵי אוֹתָהּ הַבְּהֵמָה אוֹ אוֹתָם הַמִּטַּלְטְלִין, וְנוֹתֵן לוֹ בֶּן הַמְּצָר וּמְסַלְּקוֹ; וְאֵינוּ יָכוֹל לוֹמַר לוֹ תֶּן לִי כְּמִין שֶׁלָּקַחְתִּי בּוֹ, שֶׁזּוֹ הַעְרָמָה הִיא וְאֵינָהּ מוֹעֶלֶת כְּלוּם.</p>

<p><b>יג,ה</b>&nbsp;&nbsp;מָכַר לוֹ קַרְקָע מְעַט בְּאֶמְצַע שָׂדֵהוּ, וְאַחַר כָּךְ מָכַר לוֹ קַרְקָע בְּצַד אוֹתָהּ שֶׁבָּאֶמְצָע--רוֹאִין:&nbsp; אִם אוֹתוֹ הַמְּעַט שֶׁמָּכַר לוֹ תְּחִלָּה הוּא עִדִּית אוֹ זִבּוֹרִית לְגַבֵּי זֹאת הַקַּרְקָע שֶׁמָּכַר לוֹ בָּאַחֲרוֹנָה--זָכָה הַלּוֹקֵחַ, וְאֵין בֶּן הַמְּצָר יָכוֹל לְסַלְּקוֹ, שֶׁהֲרֵי הוּא עַצְמוֹ בֶּן מְצָר הוּא, מִפְּנֵי אוֹתוֹ הַמְּעַט שֶׁקָּנָה בָּאֶמְצָע.&nbsp; וְאִם אוֹתוֹ הַמְּעַט כְּמוֹ זֹאת שֶׁמָּכַר לוֹ בַּסּוֹף בְּצִדּוֹ--הֲרֵי זֶה מַעְרִים, וּבֶן הַמְּצָר מְסַלֵּק אוֹתוֹ מִן הַשָּׂדֶה שֶׁקָּנָה בַּסּוֹף.</p>

<p><b>יג,ו</b>&nbsp;&nbsp;הַמּוֹכֵר עַל תְּנָאי, בֵּין שֶׁהִתְנָה מוֹכֵר בֵּין שֶׁהִתְנָה לוֹקֵחַ--אֵין בַּעַל הַמְּצָר יָכוֹל לְסַלְּקוֹ עַד שֶׁיִּתְקַיְּמוּ הַתְּנָאִין, וְיִזְכֶּה הַלּוֹקֵחַ בַּקַּרְקָע וְלֹא תִשָּׁאֵר בָּהּ עִלָּה כְּלָל; וְאַחַר כָּךְ יְסַלַּק אוֹתוֹ.</p>

<p><b>יג,ז</b>&nbsp;&nbsp;הַלּוֹקֵחַ שֶׁבָּנָה וְהִשְׁבִּיחַ, אוֹ סָתַר וְהִפְסִיד--בֶּן הַמְּצָר מְסַלְּקוֹ וְנוֹתֵן לוֹ דָּמִים הָרְאוּיִין לוֹ, וַהֲרֵי הוּא בְּכָל מַעֲשָׂיו כְּמוֹ הַשָּׁלִיחַ.&nbsp; וְכֵן אִם לָוָה הַלּוֹקֵחַ קֹדֶם שֶׁיְּסַלַּק אוֹתוֹ בֶּן הַמְּצָר, וְסִלְּקוֹ בֶּן הַמְּצָר--אֵין בַּעַל חוֹב שֶׁלּוֹ טוֹרֵף מִיַּד בֶּן הַמְּצָר.</p>

<p><b>יג,ח</b>&nbsp;&nbsp;זֶה הוּא הָעִיקָר בְּכָל אֵלּוּ הַדִּינִין:&nbsp; שֶׁכָּל הַלּוֹקֵחַ בְּצַד מְצָר חֲבֵרוֹ, הֲרֵי הוּא כְּמוֹ שָׁלִיחַ לַחֲבֵרוֹ, וּלְתַקַּן שְׁלָחוֹ, וְלֹא לְעַוַּת.&nbsp; לְפִיכָּךְ אִם הִשְׁבִּיחַ, נוֹטֵל הַהוֹצָאָה; וְאִם הִפְסִיד וְחָפַר וְהָרַס אוֹ אָכַל פֵּרוֹת, מְנַכִּין לוֹ מִן הַדָּמִים.</p>

<p><b>יג,ט</b>&nbsp;&nbsp;בַּמֶּה דְּבָרִים אֲמוּרִים שֶׁמְּחַשְּׁבִין לוֹ הַפֵּרוֹת, בְּשֶׁאֲכָלָן אַחַר שֶׁבָּא בֶּן הַמְּצָר וְהֵבִיא מָעוֹת לְסַלְּקוֹ.&nbsp; אֲבָל כָּל הַפֵּרוֹת שֶׁאָכַל מִקֹּדֶם--שֶׁלּוֹ הוּא אוֹכֵל, וְאֵין מְחַשְּׁבִין אוֹתָן.</p>

<p><b>יג,י</b>&nbsp;&nbsp;[ח] אֶחָד שֶׁלָּקַח מִשְּׁנַיִם שָׂדֶה אַחַת, וּבָא בַּעַל הַמְּצָר לְסַלְּקוֹ מֵחֶצְיָהּ בִּלְבָד שֶׁלָּקַח מִן הָאֶחָד--אֵינוּ יָכוֹל, אֵלָא אוֹ מְסַלְּקוֹ מִכֻּלָּהּ אוֹ מַנִּיחַ כֻּלָּהּ.&nbsp; אֲבָל הַמּוֹכֵר קַרְקָע לִשְׁנַיִם--יֵשׁ לְבַעַל הַמְּצָר לְסַלַּק שְׁנֵיהֶם, אוֹ לְסַלַּק לְאֶחָד וּלְהַנִּיחַ לְאֶחָד.</p>

<p><b>יג,יא</b>&nbsp;&nbsp;[ט] בֶּן הַמְּצָר שֶׁבָּא לְסַלַּק אֶת הַלּוֹקֵחַ, וְקֹדֶם שֶׁיְּסַלְּקוֹ מָכַר אֶת הַשָּׂדֶה שֶׁיֵּשׁ לוֹ עַל הַמְּצָר--אִבַּד אֶת זְכוּתוֹ.&nbsp; [י] שָׁלִיחַ שֶׁמָּכַר, וַהֲרֵי הוּא בַּעַל הַמְּצָר--אֵינוּ מְסַלֵּק אֶת הַלּוֹקֵחַ:&nbsp; שֶׁהֲרֵי הוּא מָכַר לוֹ, וְאֵין לָךְ מְחִילָה גְּדוֹלָה מִזּוֹ.</p>

<p><b>יג,יב</b>&nbsp;&nbsp;[יא] בַּעַל חוֹב שֶׁלַּמּוֹכֵר שֶׁטָּרַף הַשָּׂדֶה מִיַּד בַּעַל הַמְּצָר--הֲרֵי בַּעַל הַמְּצָר חוֹזֵר וְנוֹטֵל מִן הַלּוֹקֵחַ שֶׁסִּלְּקוֹ, וְהַלּוֹקֵחַ חוֹזֵר וְנוֹטֵל מִן הַמּוֹכֵר.</p>

<p><b>יג,יג</b>&nbsp;&nbsp;[יב] כָּל בַּעַל חוֹב שֶׁטָּרַף בְּחוֹבוֹ, יֵשׁ לְבַעַל הַמְּצָר לְסַלְּקוֹ:&nbsp; לֹא יִהְיֶה כּוֹחַ הַטּוֹרֵף, גָּדוֹל מִכּוֹחַ הַלּוֹקֵחַ.&nbsp; וְאִם יִרְצֶה הַנִּטְרָף לִתֵּן הַדָּמִים שֶׁהָיוּ חוֹב עָלָיו--תַּחְזֹר לוֹ שָׂדֵהוּ לְעוֹלָם, כְּמוֹ שֶׁיִּתְבָּאַר בִּמְקוֹמוֹ.</p>

<p><b>יג,יד</b>&nbsp;&nbsp;[יג] קָטָן שֶׁהָיָה בֶּן הַמְּצָר, וְרָאוּ בֵּית דִּין שֶׁזְּכוּת הִיא לוֹ--מְסַלְּקִין לוֹ אֶת הַלּוֹקֵחַ, אוֹ יִטְּלוּ לוֹ חֵלֶק עִם שְׁאָר בַּעֲלֵי הַמְּצָר כְּמוֹ שֶׁיִּרְאוּ.</p>

<p><b>יג,טו</b>&nbsp;&nbsp;[יד] בַּעַל שֶׁהָיְתָה אִשְׁתּוֹ בֶּן הַמְּצָר, הֲרֵי זֶה מְסַלֵּק אֶת הַלּוֹקֵחַ:&nbsp; שֶׁכָּל נִכְסֵי אִשְׁתּוֹ בִּרְשׁוּתוֹ; וְכָל זְכוּת שֶׁתָּבוֹא לָהּ, זְכוּת הִיא לוֹ.&nbsp; אַפִלּוּ קָנוּ מִיַּד אִשְׁתּוֹ שֶׁמָּחֲלָה בִּזְכוּת זוֹ לַלּוֹקֵחַ--אֵינוּ מוֹעִיל, אֵלָא הַבַּעַל מְסַלְּקוֹ.</p>

<p><b>יג,טז</b>&nbsp;&nbsp;עָמְדָה הָאִשָּׁה מִדַּעְתָּהּ, וְסִלְּקָה אֶת הַלּוֹקֵחַ, וְכֵן הָעֶבֶד שֶׁהָיָה נוֹשֵׂא וְנוֹתֵן בְּנִכְסֵי אֲדוֹנָיו, שֶׁסִּלַּק אֶת הַלּוֹקֵחַ--אִם רָצָה הַבַּעַל אוֹ הָאָדוֹן, מְקַיֵּם עַל יְדֵיהֶן; וְאִם רָצָה, לֹא יְקַיַּם, וְתַחְזֹר לַלּוֹקֵחַ, וְיַחְזִיר הַדָּמִים.
<br>&nbsp;</p>

<h2>הִלְכּוֹת שְׁכֵנִים פֵּרֶק יד</h2>

<p><b>יד,א</b>&nbsp;&nbsp;הָרוֹצֶה לִמְכֹּר שָׂדֵהוּ, וְהֵבִיא בֶּן הַמְּצָר שֶׁלּוֹ וְזֶה שְׁהוּא רוֹצֶה לִקַּח מִמֶּנּוּ לְבֵית דִּין, וְאָמַר לְבֶן הַמְּצָר אִם תִּרְצֶה לִקְנוֹת בְּכָּךְ וְכָּךְ קְנֵה, וְאִם לָאו סַלַּק עַצְמָךְ וַהֲרֵי זֶה לוֹקֵחַ--הֲרֵי זֶה לֹא נִשְׁאֲרָה לוֹ טְעָנָה; אֵלָא אוֹ מֵבִיא מָעוֹת מִיָּד וְקוֹנֶה, אוֹ בָּטְלָה זְכוּתוֹ.</p>

<p><b>יד,ב</b>&nbsp;&nbsp;אָמַר אֶטְרַח וְאָבִיא, אֵין שׁוֹמְעִין לוֹ.&nbsp; אֵלֵךְ וְאָבִיא--אִם הוּא אָמוּד שֶׁיֵּשׁ לוֹ, מַמְתִּינִין לוֹ עַד שֶׁיֵּלֵךְ וְיָבִיא; וְאִם אֵינוּ אָמוּד, אֵין שׁוֹמְעִין לוֹ, שְׁאֵינוּ רוֹצֶה אֵלָא לְהִשָּׁמֵט.&nbsp; לְפִיכָּךְ אוֹמְרִים לוֹ, אוֹ הוֹצִיא עַתָּה זוּזִים אוֹ בָּטְלָה זְכוּתָךְ:&nbsp; שְׁאֵין קוֹבְעִין זְמָן לְבַעַל הַמְּצָר.</p>

<p><b>יד,ג</b>&nbsp;&nbsp;הוֹצִיא בֶּן הַמְּצָר הַמָּעוֹת, וְהוֹצִיא הַלּוֹקֵחַ מָעוֹת--אִם הָיוּ שֶׁלַּלּוֹקֵחַ טוֹבִים מִזּוּזָיו, אוֹ מְמַהֲרִים לָצֵאת יָתֵר מִזּוּזָיו--בָּטְלָה זְכוּתוֹ, וְאֵין לוֹ דִּין בֶּן הַמְּצָר.</p>

<p><b>יד,ד</b>&nbsp;&nbsp;הָיָה רוֹצֶה הַלּוֹקֵחַ לִקְנוֹתָהּ לִבְנוֹת בָּהּ בָּתִּים, וּבֶן הַמְּצָר רוֹצֶה לְזָרְעָהּ--הַלּוֹקֵחַ זוֹכֶה מִשּׁוֹם יִשּׁוּב הָאָרֶץ, וְאֵין בָּהּ דִּין בֶּן הַמְּצָר.</p>

<p><b>יד,ה</b>&nbsp;&nbsp;[ב] בָּא הַלּוֹקֵחַ וְנִמְלַךְ בְּבֶן הַמְּצָר, וְאָמַר לוֹ הֲרֵי פְּלוֹנִי בֶּן הַמְּצָר שֶׁלָּךְ רוֹצֶה לִמְכֹּר לִי שָׂדֶה זוֹ, אֵלֵךְ וְאֶקַּח מִמֶּנּוּ, וְאָמַר לוֹ לֵךְ וָקַח--לֹא בִטַּל זְכוּתוֹ; וְיֵשׁ לוֹ לְסַלַּק אוֹתוֹ אַחַר שֶׁקָּנָה, אֵלָא אִם כֵּן קָנוּ מִיָּדוֹ.&nbsp; בַּמֶּה דְּבָרִים אֲמוּרִים שֶׁצָּרִיךְ קִנְיָן, בְּשֶׁמָּחַל לוֹ קֹדֶם שֶׁיִּקְנֶה.&nbsp; אֲבָל אִם מָחַל לוֹ זְכוּתוֹ אַחַר שֶׁלָּקַח, כְּגוֹן שֶׁבָּא בֶּן הַמְּצָר וְסִיַּע עִמּוֹ, אוֹ שָׂכַר מִמֶּנּוּ, אוֹ שֶׁרָאָה אוֹתוֹ בּוֹנֶה וְסוֹתֵר כָּל שְׁהוּא וּמִשְׁתַּמֵּשׁ וְלֹא מִחָה בּוֹ וְלֹא עִרְעַר--הֲרֵי זֶה מָחַל, וְשׁוּב אֵינוּ יָכוֹל לְסַלְּקוֹ.</p>

<p><b>יד,ו</b>&nbsp;&nbsp;[ג] הָיָה בֶּן הַמְּצָר בִּמְדִינָה אַחֶרֶת, אוֹ חוֹלֶה, אוֹ קָטָן, וְאַחַר זְמָן הִבְרִיא הַחוֹלֶה, וְהִגְדִּיל הַקָּטָן, וּבָא הַהוֹלֵךְ--אֵינוּ יָכוֹל לְסַלְּקוֹ:&nbsp; שְׁאִם אַתָּה אוֹמֵר כֵּן--אֵין אָדָם יָכוֹל לִמְכֹּר קַרְקָעוֹ, שֶׁהֲרֵי הַלּוֹקֵחַ אוֹמֵר לְאַחַר כַּמָּה שָׁנִים תֵּצֵא מִיָּדִי.&nbsp; וּכְזֶה הוֹרוּ רֹב הַגְּאוֹנִים.</p>

<p><b>יד,ז</b>&nbsp;&nbsp;[ד] הַמּוֹכֵר שׁוֹוֶה מָאתַיִם בְּמָנֶה--אִם לְכָל הָעָם מוֹזִיל וּמוֹכֵר, נוֹתֵן לוֹ בֶּן הַמְּצָר מֵאָה וּמְסַלְּקוֹ; וְאִם אֵינוּ מוֹזִיל לְכָל הָעָם--נוֹתֵן לוֹ מָאתַיִם שְׁהִיא שׁוֹוָה, שֶׁהַמּוֹכֵר נָתַן לְזֶה מַתָּנָה.</p>

<p><b>יד,ח</b>&nbsp;&nbsp;לָקַח שׁוֹוֶה מָנֶה בְּמָאתַיִם--אֵינוּ יָכוֹל לְסַלְּקוֹ, עַד שֶׁיִּתֵּן הַמָּאתַיִם.&nbsp; טָעַן בֶּן הַמְּצָר שֶׁזּוֹ קְנוּנְיָה בֵּינֵיהֶם--נִשְׁבָּע הַלּוֹקֵחַ בִּנְקִיטַת חֵפֶץ, וְנוֹטֵל מָאתַיִם.&nbsp; וְאִם הָיוּ שָׁם עֵדִים שֶׁנָּתַן מָאתַיִם, וּבֶן הַמְּצָר טוֹעֵן שֶׁאֲמָנָה הָיְתָה בֵּינוֹ וּבֵין הַמּוֹכֵר, וַאֲנִי יוֹדֵעַ בַּוַּדַּאי שֶׁלֹּא לָקַח מִמֶּנּוּ אֵלָא מֵאָה--הֲרֵי זֶה נוֹתֵן מָאתַיִם כְּמוֹ שֶׁהֵעִידוּ הָעֵדִים, וְאַחַר כָּךְ מְסַלְּקוֹ, וּמַשְׁבִּיעוֹ הֶסֵּת שֶׁלָּקַח בְּמָאתַיִם, וְנִפְטָר.</p>

<p><b>יד,ט</b>&nbsp;&nbsp;[ה] כָּל הָרוֹצֶה לִמְכֹּר קַרְקָע, וּבָאוּ שְׁנַיִם, כָּל אֶחָד מֵהֶן אוֹמֵר אֲנִי אֶקַּח בְּדָמִים אֵלּוּ, וְאֵין אֶחָד מֵהֶן בַּעַל הַמְּצָר--אִם הָיָה הָאֶחָד מִיּוֹשְׁבֵי הָעִיר וְהָאֶחָד מִשְּׁכֵנֵי הַשָּׂדֶה, בֶּן הָעִיר קוֹדֵם; שָׁכֵן וְתַלְמִיד חֲכָמִים, תַּלְמִיד חֲכָמִים קוֹדֵם; קָרוֹב וְתַלְמִיד חֲכָמִים, תַּלְמִיד חֲכָמִים קוֹדֵם; שָׁכֵן וְקָרוֹב, הַשָּׁכֵן קוֹדֵם:&nbsp; שֶׁגַּם זֶה בִּכְלַל הַטּוֹב וְהַיָּשָׁר הוּא.</p>

<p><b>יד,י</b>&nbsp;&nbsp;קָדַם אֶחָד וְקָנָה, זָכָה; וְאֵין חֲבֵרוֹ שֶׁרָאוּי לִקְדֹּם לוֹ יָכוֹל לְסַלְּקוֹ, הוֹאִיל וְאֵין אֶחָד מֵהֶן בַּעַל הַמְּצָר:&nbsp; שֶׁלֹּא צִוּוּ חֲכָמִים בְּדָבָר זֶה דֶּרֶךְ דִּין, אֵלָא דֶּרֶךְ חֲסִידוּת וְנֶפֶשׁ טוֹבָה הִיא שֶׁעוֹשֶׂה כָּךְ.
<br>&nbsp;</p>
</div>
</body></html>
