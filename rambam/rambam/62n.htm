<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הפלאה - הלכות נדרים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת נְדָרִים</h1>

<p>יֵשׁ בִּכְלָלָן שָׁלוֹשׁ מִצְווֹת--שְׁתֵּי מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁיִּשְׁמֹר מוֹצָא שְׂפָתָיו וְיַעֲשֶׂה כְּמוֹ שֶׁנָּדַר; (ב) שֶׁלֹּא יַחֵל דְּבָרוֹ; (ג) שֶׁיּוּפַר הַנֶּדֶר אוֹ הַשְּׁבוּעָה, וְזֶה הוּא דִּין הֲפֵר נְדָרִים הַמְּפֹרָשׁ בְּתוֹרָה שֶׁבִּכְתָב.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת נְדָרִים פֵּרֶק א</h2>

<p><b>א,א</b>&nbsp;&nbsp;הַנֶּדֶר נֶחְלָק לִשְׁתֵּי מַחְלְקוֹת.&nbsp; הַחֵלֶק הָרִאשׁוֹן--הוּא שֶׁיֶּאֱסֹר אָדָם עַל עַצְמוֹ דְּבָרִים הַמֻּתָּרִים לוֹ, כְּגוֹן שֶׁיֹּאמַר פֵּרוֹת מְדִינָה פְּלוֹנִית אֲסוּרִין עָלַי שְׁלוֹשִׁים יוֹם, אוֹ לְעוֹלָם, אוֹ מִין פְּלוֹנִי מִפֵּרוֹת הָעוֹלָם, אוֹ פֵּרוֹת אֵלּוּ אֲסוּרִין עָלַי:&nbsp; בְּכָל לָשׁוֹן שֶׁיֶּאֱסֹר, הֲרֵי זֶה נֶאֱסָר בָּהֶן, וְאַף עַל פִּי שְׁאֵין שָׁם שְׁבוּעָה כְּלָל, וְלֹא הַזְכָּרַת שֵׁם וְלֹא כִּנּוּי.&nbsp; וְעַל זֶה נֶאֱמָר בַּתּוֹרָה "לֶאְסֹר אִסָּר עַל-נַפְשׁוֹ" (במדבר ל,ג), שֶׁיֶּאֱסֹר עַל עַצְמוֹ דְּבָרִים הַמֻּתָּרִים.&nbsp; וְכֵן אִם אָמַר הֲרֵי הֶן עָלַי אִסָּר, הֲרֵי אֵלּוּ אֲסוּרִין.&nbsp; וְחֵלֶק זֶה, הוּא שֶׁאֲנִי קוֹרֶא אוֹתוֹ נִדְרֵי אִסָּר.</p>

<p><b>א,ב</b>&nbsp;&nbsp;וְהַחֵלֶק הַשֵּׁנִי--הוּא שֶׁיְּחַיַּב עַצְמוֹ בְּקָרְבָּן שְׁאֵינוּ חַיָּב בּוֹ, כְּגוֹן שֶׁיֹּאמַר הֲרֵי עָלַי לְהָבִיא עוֹלָה, אוֹ הֲרֵי עָלַי לְהָבִיא שְׁלָמִים, אוֹ מִנְחָה; אוֹ הֲרֵי בְּהֵמָה זוֹ עוֹלָה, אוֹ שְׁלָמִים.&nbsp; וְהָאוֹמֵר עָלַי, הוּא הַנִּקְרָא נֶדֶר; וְהָאוֹמֵר הֲרֵי זוֹ, הוּא הַנִּקְרָא נְדָבָה.&nbsp; וְהַנְּדָבָה וְהַנֶּדֶר מִמִּין אֶחָד הֶן; אֵלָא שֶׁהַנְּדָרִים, חַיָּב בְּאַחְרָיוּתָן, וּנְדָבוֹת, אֵינוּ חַיָּב בְּאַחְרָיוּתָן.&nbsp; וְעַל זֶה נֶאֱמָר בַּתּוֹרָה "וּנְדָרֶיךָ אֲשֶׁר תִּדֹּר, וְנִדְבֹתֶיךָ .&nbsp;.&nbsp;." (ראה דברים יב,יז).&nbsp; וְחֵלֶק זֶה, הוּא שֶׁאֲנִי קוֹרֶא אוֹתוֹ נִדְרֵי הֶקְדֵּשׁ.</p>

<p><b>א,ג</b>&nbsp;&nbsp;וְדִינֵי הַחֵלֶק הָרִאשׁוֹן, וְעִנְיָנוֹ--הֶם שֶׁאָנוּ מְבָאֲרִים בַּהֲלָכוֹת אֵלּוּ; אֲבָל דִּינֵי נִדְרֵי הֶקְדֵּשׁ וּמִשְׁפְּטֵיהֶם--כֻּלָּם יִתְבָּאֲרוּ בִּמְקוֹמָם, בְּהִלְכּוֹת מַעֲשֵׂה הַקָּרְבָּנוֹת.</p>

<p><b>א,ד</b>&nbsp;&nbsp;מִצְוַת עֲשֵׂה שֶׁלַּתּוֹרָה שֶׁיְּקַיַּם אָדָם שְׁבוּעָתוֹ אוֹ נִדְרוֹ--בֵּין שֶׁהָיָה מִנִּדְרֵי אִסָּר, בֵּין שֶׁהָיָה מִנִּדְרֵי הֶקְדֵּשׁ:&nbsp; שֶׁנֶּאֱמָר "מוֹצָא שְׂפָתֶיךָ, תִּשְׁמֹר וְעָשִׂיתָ .&nbsp;.&nbsp;." (דברים כג,כד), וְנֶאֱמָר "כְּכָל-הַיֹּצֵא מִפִּיו, יַעֲשֶׂה" (במדבר ל,ג).</p>

<p><b>א,ה</b>&nbsp;&nbsp;הָאוֹסֵר עַל עַצְמוֹ מִין מִמִּינֵי מַאֲכָל, כְּגוֹן שֶׁאָמַר תְּאֵנִים אֲסוּרִין עָלָיו, אוֹ תְּאֵנִים שֶׁלִּמְדִינָה פְּלוֹנִית אֲסוּרִין עָלָיו, אוֹ תְּאֵנִים אֵלּוּ אֲסוּרִין עָלָיו, וְכַיּוֹצֶא בְּאֵלּוּ, וְאָכַל מֵהֶן כָּל שְׁהוּא--לוֹקֶה מִן הַתּוֹרָה, שֶׁנֶּאֱמָר "לֹא יַחֵל, דְּבָרוֹ" (במדבר ל,ג):&nbsp; שְׁאֵין לִנְדָרִים שֵׁעוּר--שֶׁכָּל הַנּוֹדֵר מִדָּבָר, הֲרֵי זֶה כִּמְפָרֵשׁ כָּל שְׁהוּא.</p>

<p><b>א,ו</b>&nbsp;&nbsp;אָמַר אֲכִילָה מִפֵּרוֹת מְדִינָה פְּלוֹנִית אֲסוּרִין עָלַי, אוֹ אֲכִילָה מִפֵּרוֹת אֵלּוּ--אֵינוּ לוֹקֶה עַד שֶׁיֹּאכַל כַּזַּיִת.&nbsp; [ו] אָסַר עַל עַצְמוֹ אֲכִילָה מִן הַתְּאֵנִים, וַאֲכִילָה מִן הָעֲנָבִים--בֵּין בְּנֶדֶר אֶחָד, בֵּין בִּשְׁנֵי נְדָרִים--הֲרֵי אֵלּוּ מִצְטָרְפִין לְכַזַּיִת.&nbsp; וְכֵן כָּל כַּיּוֹצֶא בְּזֶה.</p>

<p><b>א,ז</b>&nbsp;&nbsp;הָאוֹמֵר פֵּרוֹת אֵלּוּ עָלַי קָרְבָּן, אוֹ שֶׁאָמַר הֲרֵי הֶן כְּקָרְבָּן, אוֹ שֶׁאָמַר לַחֲבֵרוֹ כָּל מַה שֶׁאֹכַל עִמָּךְ עָלַי קָרְבָּן, אוֹ כְּקָרְבָּן, אוֹ הֲרֵי הֶן עָלַי קָרְבָּן--הֲרֵי אֵלּוּ אֲסוּרִין עָלָיו:&nbsp; מִפְּנֵי שֶׁאִפְשָׁר שֶׁיִּדֹּר אָדָם קָרְבָּן; וְיַעֲשֶׂה בְּהֵמָה שֶׁהָיְתָה חֹל קָרְבָּן, וְתֵאָסֵר.</p>

<p><b>א,ח</b>&nbsp;&nbsp;אֲבָל הָאוֹמֵר פֵּרוֹת אֵלּוּ עָלַי, אוֹ מִין פְּלוֹנִי עָלַי, אוֹ מַה שֶׁאֹכַל עִם פְּלוֹנִי עָלַי כִּבְשַׂר חֲזִיר, אוֹ כַּעֲבוֹדָה זָרָה, אוֹ כִּנְבֵלוֹת וּטְרֵפוֹת, וְכַיּוֹצֶא בְּאֵלּוּ--הֲרֵי אֵלּוּ מֻתָּרִין, וְאֵין כָּאן נֶדֶר:&nbsp; שְׁאֵי אִפְשָׁר שֶׁיַּעֲשֶׂה דָּבָר שְׁאֵינוּ בְּשַׂר חֲזִיר כִּבְשַׂר חֲזִיר.</p>

<p><b>א,ט</b>&nbsp;&nbsp;זֶה הַכְּלָל:&nbsp; כָּל הַמֵּשִׂים דְּבָרִים הַמֻּתָּרִים כִּדְבָרִים הָאֲסוּרִים--אִם אוֹתוֹ דָּבָר הָאָסוּר יָכוֹל לַעֲשׂוֹתוֹ בְּנֶדֶר, הֲרֵי אֵלּוּ אֲסוּרִים; וְאִם אֵינוּ יָכוֹל לַעֲשׂוֹתוֹ בְּנֶדֶר, הֲרֵי אֵלּוּ מֻתָּרִין.</p>

<p><b>א,י</b>&nbsp;&nbsp;הַחַטָּאת וְהָאָשָׁם--אַף עַל פִּי שְׁאֵינָן בָּאִין בְּנֶדֶר וּנְדָבָה, כְּמוֹ שֶׁיִּתְבָּאַר בִּמְקוֹמוֹ--אִפְשָׁר לַנּוֹדֵר לְהָבִיא אוֹתָם מֵחֲמַת נִדְרוֹ:&nbsp; שֶׁהַנּוֹדֵר בְּנָזִיר, מֵבִיא חַטָּאת; וְאִם נִטְמָא, מֵבִיא אָשָׁם כְּמוֹ שֶׁיִּתְבָּאַר.&nbsp; לְפִיכָּךְ הָאוֹמֵר פֵּרוֹת אֵלּוּ עָלַי כְּחַטָּאת, אוֹ כְּאָשָׁם, אוֹ שֶׁאָמַר הֲרֵי הֶן חַטָּאת, אוֹ הֲרֵי הֶן אָשָׁם--הֲרֵי אֵלּוּ אֲסוּרִין.</p>

<p><b>א,יא</b>&nbsp;&nbsp;וְאֵין צָרִיךְ לוֹמַר בְּאוֹמֵר הֲרֵי הֶן עוֹלָה אוֹ שְׁלָמִים אוֹ מִנְחָה אוֹ תּוֹדָה, שְׁהֶן אֲסוּרִין--שֶׁכָּל אֵלּוּ בָּאִין בְּנֶדֶר וּנְדָבָה.&nbsp; [יא] אֲבָל הָאוֹמֵר פֵּרוֹת אֵלּוּ עָלַי כְּחַלַּת אַהֲרוֹן, אוֹ כִּתְרוּמָתוֹ--הֲרֵי אֵלּוּ מֻתָּרִין, שְׁאֵין שָׁם דֶּרֶךְ לְהָבִיא אֵלּוּ בְּנֶדֶר וּנְדָבָה.</p>

<p><b>א,יב</b>&nbsp;&nbsp;הָאוֹמֵר הֲרֵי הַפֵּרוֹת הָאֵלּוּ עָלַי כְּנוֹתָר, כְּפִגּוּל, כְּבָשָׂר טָמֵא שֶׁלִּקְדָשִׁים--הֲרֵי אֵלּוּ אֲסוּרִין, שֶׁהֲרֵי עֲשָׂאָן כִּבְשַׂר קָרְבָּן מִכָּל מָקוֹם.</p>

<p><b>א,יג</b>&nbsp;&nbsp;הָאוֹמֵר הֲרֵי הֶן עָלַי כְּמַעְשַׂר בְּהֵמָה--הֲרֵי אֵלּוּ אֲסוּרִין, הוֹאִיל וּקְדֻשָּׁתָן בִּידֵי אָדָם.&nbsp; הֲרֵי הֶן עָלַי כִּבְכוֹר, הֲרֵי אֵלּוּ מֻתָּרִין--שְׁאֵין קְדֻשָּׁתָן בִּידֵי אָדָם, וְאֵינוּ יָכוֹל לְהַתְפִּיסוֹ בְּנֶדֶר:&nbsp; שֶׁנֶּאֱמָר בּוֹ "לֹא-יַקְדִּישׁ אִישׁ, אֹתוֹ" (ויקרא כז,כו).</p>

<p><b>א,יד</b>&nbsp;&nbsp;אָמַר הֲרֵי הֶן עָלַי כְּחֶרְמֵי שָׁמַיִם--הֲרֵי הֶן אֲסוּרִין, שֶׁחֶרְמֵי שָׁמַיִם לְבֶדֶק הַבַּיִת.&nbsp; הֲרֵי הֶן עָלַי כִּתְרוּמַת הַלִּשְׁכָּה, כַּתְּמִידִים, כַּדִּירִים, כָּעֵצִים, כָּאִשִּׁים, כַּמִּזְבֵּחַ, אוֹ כְּאֶחָד מִמְּשַׁמְּשֵׁי הַמִּזְבֵּחַ, כְּגוֹן שֶׁאָמַר הֲרֵי הֶן עָלַי כַּיָּעִים, אוֹ כַּמִּזְרָקוֹת, אוֹ כַּמִּזְלָגוֹת, וְכַיּוֹצֶא בָּהֶן, וְכֵן הָאוֹמֵר הֲרֵי הֶן עָלַי כַּהֵיכָל, כִּירוּשָׁלַיִם--הֲרֵי אֵלּוּ אֲסוּרִין, וְאַף עַל פִּי שֶׁלֹּא הִזְכִּיר שֵׁם קָרְבָּן:&nbsp; שֶׁכָּל דְּבָרִים אֵלּוּ, עִנְיָנָם כְּאוֹמֵר הֲרֵי הֶן עָלַי קָרְבָּן.</p>

<p><b>א,טו</b>&nbsp;&nbsp;הָיָה לְפָנָיו בְּשַׂר קֹדֶשׁ, אַפִלּוּ הָיָה בְּשַׂר שְׁלָמִים אַחַר זְרִיקַת דָּמִים שְׁהוּא מֻתָּר לַזָּרִים, וְאָמַר הֲרֵי הֶן עָלַי כְּבָשָׂר זֶה--הֲרֵי אֵלּוּ אֲסוּרִין:&nbsp; שֶׁלֹּא הִתְפִּיס אֵלָא בְּעִיקָרוֹ, שֶׁהָיָה אָסוּר.&nbsp; אֲבָל אִם הָיָה בְּשַׂר בְּכוֹר--אִם לִפְנֵי זְרִיקַת דָּמִים, הֲרֵי זֶה אָסוּר; וְאִם לְאַחַר זְרִיקַת דָּמִים, הֲרֵי זֶה מֻתָּר.</p>

<p><b>א,טז</b>&nbsp;&nbsp;יֵשׁ מְקוֹמוֹת שֶׁאַנְשֵׁיהֶם עִלְּגִים, וּמַפְסִידִין אֶת הַלָּשׁוֹן, וּמְכַנִּין עַל דָּבָר, בְּדָבָר אַחֵר--הוֹלְכִין שָׁם אַחַר הַכִּנּוּי.&nbsp; כֵּיצַד--כָּל כִּנּוּיֵי קָרְבָּן, כְּקָרְבָּן:&nbsp; הָאוֹמֵר הֲרֵי הֶן עָלַי קֻנָּם, קֻנָּח, קֻנָּז--הֲרֵי אֵלּוּ כִּנּוּיִין לְקָרְבָּן.&nbsp; חֵרֶק, חֵרֶף, חֵרֶךְ--הֲרֵי אֵלּוּ כִּנּוּיִין לְחֵרֶם.&nbsp; וְכֵן כָּל כַּיּוֹצֶא בְּזֶה--הוֹלְכִין אַחַר לְשׁוֹן כְּלַל הָעָם, בְּאוֹתוֹ מָקוֹם וּבְאוֹתוֹ זְמָן.&nbsp; [יז] וּכְשֵׁם שֶׁאוֹסֵר עַצְמוֹ בְּכִנּוּיִין--כָּךְ אִם הִקְדִּישׁ בְּכִנּוּיִין, הֲרֵי זֶה הֶקְדֵּשׁ; וְכִנּוּיֵי הַכִּנּוּיִין מֻתָּרִין, בֵּין בְּנִדְרֵי אִסָּר בֵּין בְּנִדְרֵי הֶקְדֵּשׁ.</p>

<p><b>א,יז</b>&nbsp;&nbsp;[יח] הָאוֹמֵר לַחֲבֵרוֹ כָּל מַה שֶׁאֹכַל עִמָּךְ, לֹא יְהֶא חֻלִּין, אוֹ לֹא יְהֶא כָּשֵׁר, אוֹ לֹא יְהֶא דְּכֵי, אוֹ לֹא יְהֶא טָהוֹר--הֲרֵי זֶה כְּמִי שֶׁאָמַר לוֹ כָּל מַה שֶׁאֹכַל עִמָּךְ יִהְיֶה קָרְבָּן, שְׁהוּא אָסוּר; וְכֵן אִם אָמַר לוֹ כָּל מַה שֶׁאֹכַל עִמָּךְ טָמֵא, אוֹ נוֹתָר, אוֹ פִּגּוּל--הֲרֵי זֶה אָסוּר.</p>

<p><b>א,יח</b>&nbsp;&nbsp;[יט] הָאוֹמֵר לַחֲבֵרוֹ, לֹא חֻלִּין לֹא אֹכַל לָךְ--הֲרֵי זֶה כְּמִי שֶׁאָמַר לוֹ מַה שֶׁאֹכַל לָךְ לֹא יִהְיֶה חֻלִּין, אֵלָא קָרְבָּן; וְכֵן אִם אָמַר הַקָּרְבָּן שֶׁאֹכַל לָךְ, קָרְבָּן שֶׁאֹכַל לָךְ, כְּקָרְבָּן שֶׁאֹכַל לָךְ--הֲרֵי זֶה אָסוּר.</p>

<p><b>א,יט</b>&nbsp;&nbsp;אֲבָל הָאוֹמֵר הַקָּרְבָּן לֹא אֹכַל לָךְ, אוֹ כְּקָרְבָּן לֹא אֹכַל לָךְ, אוֹ לְקָרְבָּן לֹא אֹכַל לָךְ, אוֹ קָרְבָּן לֹא אֹכַל לָךְ, אוֹ לֹא קָרְבָּן לֹא אֹכַל לָךְ--כָּל אֵלּוּ מֻתָּרִין:&nbsp; שְׁאֵין מַשְׁמַע דְּבָרִים אֵלּוּ אֵלָא שֶׁנִּשְׁבַּע בְּקָרְבָּן שֶׁלֹּא יֹאכַל לְזֶה, וְהַנִּשְׁבָּע בְּקָרְבָּן אֵינוּ כְּלוּם; אוֹ שֶׁנָּדַר שֶׁלֹּא יֹאכַל לוֹ קָרְבָּן.</p>

<p><b>א,כ</b>&nbsp;&nbsp;חֻלִּין שֶׁאֹכַל לָךְ, הַחֻלִּין שֶׁאֹכַל לָךְ, כַּחֻלִּין שֶׁאֹכַל לָךְ, חֻלִּין שֶׁלֹּא אֹכַל לָךְ, הַחֻלִּין שֶׁלֹּא אֹכַל לָךְ, כַּחֻלִּין שֶׁלֹּא אֹכַל לָךְ--הֲרֵי זֶה מֻתָּר.&nbsp; [כא] אֲבָל הָאוֹמֵר לֹא טָמֵא שֶׁאֹכַל לָךְ, לֹא נוֹתָר שֶׁאֹכַל לָךְ, לֹא פִּגּוּל שֶׁאֹכַל לָךְ--הֲרֵי זֶה אָסוּר:&nbsp; שֶׁמַּשְׁמָעוֹ שֶׁדָּבָר שֶׁאֹכַל לָךְ הוּא שֶׁיִּהְיֶה פִּגּוּל אוֹ טָמֵא, לְפִיכָּךְ לֹא אֹכַל לָךְ.</p>

<p><b>א,כא</b>&nbsp;&nbsp;[כב] כַּהֵיכָל שֶׁאֹכַל לָךְ, הֵיכָל שֶׁאֹכַל לָךְ, לֹא הֵיכָל שֶׁאֹכַל לָךְ--אָסוּר; הֵיכָל שֶׁלֹּא אֹכַל לָךְ, כַּהֵיכָל שֶׁלֹּא אֹכַל לָךְ, לֹא הֵיכָל שֶׁלֹּא אֹכַל לָךְ--מֻתָּר, שֶׁזֶּה כְּמִי שֶׁנִּשְׁבַּע בַּהֵיכָל שֶׁלֹּא יֹאכַל.&nbsp; וְכֵן כָּל כַּיּוֹצֶא בְּזֶה.</p>

<p><b>א,כב</b>&nbsp;&nbsp;[כג] הָאוֹמֵר לַחֲבֵרוֹ, מֻדָּר אֲנִי מִמָּךְ--מַשְׁמַע דָּבָר זֶה, שֶׁלֹּא יְדַבַּר עִמּוֹ; מֻפְרָשׁ אֲנִי מִמָּךְ--מַשְׁמַע דָּבָר זֶה, שֶׁלֹּא יִשָּׂא וְיִתֵּן עִמּוֹ.&nbsp; מְרֹחָק אֲנִי מִמָּךְ--מַשְׁמָעוֹ, שֶׁלֹּא יֵשֵׁב עִמּוֹ בְּאַרְבַּע אַמּוֹת; וְכֵן אִם אָמַר לוֹ מְנֻדֶּה אֲנִי לָךְ, אוֹ מְשַׁמַּתְּנָא אֲנִי מִמָּךְ.</p>

<p><b>א,כג</b>&nbsp;&nbsp;אֲבָל אִם אָמַר לוֹ, מֻדָּר אֲנִי מִמָּךְ שֶׁלֹּא אֹכַל לָךְ, אוֹ מֻפְרָשׁ אֲנִי מִמָּךְ שֶׁלֹּא אֹכַל לָךְ, אוֹ מְרֹחָק אֲנִי מִמָּךְ שֶׁלֹּא אֹכַל לָךְ--הֲרֵי זֶה אָסוּר לֶאֱכֹל לוֹ; וְאִם אָכַל כַּזַּיִת מִכָּל נְכָסָיו, לוֹקֶה מִשּׁוֹם "לֹא יַחֵל, דְּבָרוֹ" (במדבר ל,ג).&nbsp; [כד] אָמַר לוֹ, מְנֻדֶּה אֲנִי לָךְ שֶׁלֹּא אֹכַל לָךְ--אֵינוּ אוֹכֵל לוֹ; וְאִם אָכַל, אֵינוּ לוֹקֶה.&nbsp; אָמַר לוֹ נַדֵּינָא מִמָּךְ, הֲרֵי זֶה אָסוּר לֵהָנוֹת לוֹ.</p>

<p><b>א,כד</b>&nbsp;&nbsp;[כה] הָאוֹמֵר לַחֲבֵרוֹ, הֲרֵי עָלַי כְּנִדְרֵי רְשָׁעִים אִם אֹכַל לָךְ, שֶׁמִּנִּדְרֵיהֶם נָזִיר וְקָרְבָּן וּשְׁבוּעָה, וְאָכַל--חַיָּב בְּכֻלָּן.&nbsp; וְכֵן הָאוֹמֵר הֲרֵי עָלַי כְּנִדְבוֹת כְּשֵׁרִים, שֶׁמִּנִּדְבוֹתָם נָזִיר וְקָרְבָּן--הֲרֵי זֶה חַיָּב.&nbsp; [כו] אָמַר הֲרֵי עָלַי כְּנִדְרֵי רְשָׁעִים, אוֹ כְּנִדְבוֹת כְּשֵׁרִים, שֶׁאֹכַל לָךְ, אוֹ אִם אֹכַל לָךְ--הֲרֵי זֶה אָסוּר, אַף עַל פִּי שֶׁלֹּא פֵרַשׁ.&nbsp; אָמַר כְּנִדְרֵי כְּשֵׁרִים--לֹא נִתְחַיַּב כְּלוּם, שְׁאֵין הַכְּשֵׁרִים נוֹדְרִים בְּדֶרֶךְ אִסּוּר וְכַעַס.</p>

<p><b>א,כה</b>&nbsp;&nbsp;אָמַר כְּנִדְרֵי רְשָׁעִים הֲרֵינִי, וְהָיָה נָזִיר עוֹבֵר לְפָנָיו--חַיָּב בִּנְזִירוּת; כְּנִדְרֵי רְשָׁעִים עָלַי, חַיָּב קָרְבָּן; כְּנִדְרֵי רְשָׁעִים שֶׁלֹּא אֹכַל מִמֶּנּוּ, חַיָּב בִּשְׁבוּעָה כְּנוֹדֵר.</p>

<p><b>א,כו</b>&nbsp;&nbsp;[כז] הַנּוֹדֵר בַּתּוֹרָה, כְּגוֹן שֶׁאָמַר פֵּרוֹת אֵלּוּ עָלַי כְּזוֹ--לֹא אָמַר כְּלוּם; וְאֵינוּ צָרִיךְ שְׁאֵלָה לְחָכָם, אֵלָא אִם כֵּן הָיָה עַם הָאָרֶץ--כְּדֵי שֶׁלֹּא יִנְהֲגוּ קַלּוּת רֹאשׁ בִּנְדָרִים.&nbsp; [כח] נָדַר בְּמַה שֶׁכָּתוּב בָּהּ--הֲרֵי זֶה אָסוּר, שֶׁהֲרֵי כָּתוּב בָּהּ אִסָּר וְנֶדֶר.&nbsp; נְטָלָהּ בְּיָדוֹ, וְנָדַר בָּהּ--הֲרֵי זֶה כְּמִי שֶׁנָּדַר בְּמַה שֶׁכָּתוּב בָּהּ.&nbsp; [כט] הָאוֹמֵר לַחֲבֵרוֹ, נַשְׁכִּים וְנִשְׁנֶה פֵּרֶק--עָלָיו לְהַשְׁכִּים וְלִשְׁנוֹת:&nbsp; שֶׁזֶּה כְּמוֹ נֶדֶר הוּא, וְאַף עַל פִּי שֶׁלֹּא הוֹצִיאוֹ בִּלְשׁוֹן נֶדֶר.</p>

<p><b>א,כז</b>&nbsp;&nbsp;[ל] הָאוֹמֵר לְאִשְׁתּוֹ הֲרֵי אַתְּ עָלַי כְּאִמִּי, אוֹ כַּאֲחוֹתִי, אוֹ כְּעָרְלָה, אוֹ כְּכִלְאֵי הַכֶּרֶם--הֲרֵי זֶה כְּאוֹמֵר עַל הַפֵּרוֹת, הֲרֵי אֵלּוּ כִּבְשַׂר חֲזִיר:&nbsp; כְּשֵׁם שְׁהוּא מֻתָּר לְאָכְלָן כְּמוֹ שֶׁבֵּאַרְנוּ, כָּךְ מֻתָּר בְּאִשְׁתּוֹ.&nbsp; אֲבָל אִם אָמַר לָהּ, הֲרֵינִי מֻדָּר מִמָּךְ הֲנָאָה, אוֹ הֲנָאַת תַּשְׁמִישֵׁךְ אֲסוּרָה עָלַי--הֲרֵי זוֹ אֲסוּרָה עָלָיו, כְּמוֹ שֶׁיִּתְבָּאַר.
<br>&nbsp;</p>

<h2>הִלְכּוֹת נְדָרִים פֵּרֶק ב</h2>

<p><b>ב,א</b>&nbsp;&nbsp;אֶחָד הַנּוֹדֵר מִפִּי עַצְמוֹ, אוֹ שֶׁהִדִּירוֹ חֲבֵרוֹ וְאָמַר אָמֵן, אוֹ דָּבָר שֶׁעִנְיָנוֹ כְּעִנְיַן אָמֵן, שְׁהוּא קַבָּלַת דְּבָרִים.&nbsp; [ב] אֵין הַנּוֹדֵר נֶאֱסָר בַּדָּבָר שֶׁאָסַר עַל עַצְמוֹ, עַד שֶׁיּוֹצִיא בִּשְׂפָתָיו וְיִהְיֶה פִּיו וְלִבּוֹ שׁוֹוִין, כְּמוֹ שֶׁבֵּאַרְנוּ בִּשְׁבוּעוֹת.</p>

<p><b>ב,ב</b>&nbsp;&nbsp;אֲבָל הַמִּתְכַּוֵּן לִנְדֹּר בְּנָזִיר וְנָדַר בְּקָרְבָּן, בְּקָרְבָּן וְנָדַר בְּנָזִיר, בִּשְׁבוּעָה וְנָדַר, אוֹ שֶׁנִּתְכַּוַּן לִנְדֹּר וְנִשְׁבַּע, אוֹ שֶׁנִּתְכַּוַּן לוֹמַר תְּאֵנִים וְאָמַר עֲנָבִים--הֲרֵי זֶה מֻתָּר בִּשְׁנֵיהֶם, וְאֵין כָּאן נֶדֶר.</p>

<p><b>ב,ג</b>&nbsp;&nbsp;הַנּוֹדֵר עַל דַּעַת אֲחֵרִים, הֲרֵי זֶה כְּנִשְׁבָּע עַל דַּעַת אֲחֵרִים; וְכֵן הַנּוֹדֵר וְחָזַר בּוֹ בְּתוֹךְ כְּדֵי דִּבּוּר, אוֹ שֶׁמִּחוּ בּוֹ בְּתוֹךְ כְּדֵי דִּבּוּר וְקִבַּל--הֲרֵי זֶה מֻתָּר.&nbsp; וְדִין כָּל אֵלּוּ הַדְּבָרִים בִּנְדָרִים, כְּדִינָן בִּשְׁבוּעוֹת.</p>

<p><b>ב,ד</b>&nbsp;&nbsp;מִי שֶׁהִתְנָה קֹדֶם שֶׁיִּדֹּר וְאָמַר, כָּל נֶדֶר שֶׁאֶדֹּר מִכָּאן וְעַד עֶשֶׂר שָׁנִים, הֲרֵינִי חוֹזֵר בָּהֶן, אוֹ הֲרֵי הֶן בְּטֵלִין, וְכַיּוֹצֶא בִּדְבָרִים אֵלּוּ, וְאַחַר כָּךְ נָדַר--אִם הָיָה זוֹכֵר הַתְּנָאי בְּשָׁעָה שֶׁנָּדַר--הֲרֵי נִדְרוֹ קַיָּם, שֶׁהֲרֵי בִּטַּל הַתְּנָאי בְּנֶדֶר זֶה.&nbsp; וְאִם לֹא זָכַר הַתְּנָאי אֵלָא אַחַר שֶׁנָּדַר--אַף עַל פִּי שֶׁקִּבַּל הַתְּנָאי בְּלִבּוֹ וְקִיַּם הַתְּנָאי, הֲרֵי הַנֶּדֶר בָּטֵל, וְאַף עַל פִּי שֶׁלֹּא הוֹצִיא עַתָּה הַחֲזָרָה בְּפִיו, כְּבָר הִקְדִּים הַחֲזָרָה לַנֶּדֶר וְהוֹצִיאָהּ בְּפִיו מִקֹּדֶם.&nbsp; וְיֵשׁ שֶׁמּוֹרֶה לְהַחְמִיר וְאוֹמֵר, וְהוּא שֶׁיִּזְכֹּר הַתְּנָאי אַחַר שֶׁנָּדַר, בְּתוֹךְ כְּדֵי דִּבּוּר.</p>

<p><b>ב,ה</b>&nbsp;&nbsp;מִי שֶׁהִקְדִּים אֶת הַתְּנָאי לְשָׁנָה אוֹ לְעֶשֶׂר, וְאַחַר כָּךְ נָדַר, וְנִזְכַּר בְּשָׁעָה שֶׁנָּדַר שֶׁיֵּשׁ לוֹ תְּנָאי, וְשָׁכַח עַל אֵיזֶה דָּבָר הִתְנָה וְכֵיצַד הָיָה הַתְּנָאי--אִם אָמַר עַל דַּעַת רִאשׁוֹנָה אֲנִי עוֹשֶׂה--אֵין נִדְרוֹ נֶדֶר, שֶׁהֲרֵי בִּטְּלוֹ.&nbsp; וְאִם לֹא אָמַר עַל דַּעַת רִאשׁוֹנָה אֲנִי עוֹשֶׂה--כְּבָר בִּטַּל הַתְּנָאי, וְקִיַּם הַנֶּדֶר:&nbsp; שֶׁהֲרֵי זָכַר בְּשָׁעַת הַנֶּדֶר שֶׁיֵּשׁ שָׁם תְּנָאי, וְאַף עַל פִּי כֵן נָדַר.</p>

<p><b>ב,ו</b>&nbsp;&nbsp;יֵשׁ מִן הַגְּאוֹנִים שֶׁאָמַר אֵין כָּל הַדְּבָרִים הָאֵלּוּ נוֹהֲגִין אֵלָא בִּנְדָרִים בִּלְבָד, לֹא בִּשְׁבוּעוֹת; וְיֵשׁ מִי שֶׁמּוֹרֶה שֶׁדִּין הַנְּדָרִים וְהַשְּׁבוּעוֹת בְּעִנְיָנוֹת אֵלּוּ אֶחָד הֶם, וְכִי יֵשׁ לוֹ לְהַקְדִּים תְּנָאי לִשְׁבוּעָתוֹ כְּדֶרֶךְ שֶׁאָמְרוּ בַּנְּדָרִים.</p>

<p><b>ב,ז</b>&nbsp;&nbsp;סְתָם נְדָרִים לְהַחְמִיר, וּפֵרוּשָׁן יֵשׁ בּוֹ לְהָקֶל וּלְהַחְמִיר.&nbsp; כֵּיצַד:&nbsp; הָאוֹמֵר הֲרֵי הַפֵּרוֹת הָאֵלּוּ עָלַי כִּבְשַׂר מָלִיחַ וּכְיֵין נֶסֶךְ--אוֹמְרִין לוֹ, מַה הָיָה בְּלִבָּךְ:&nbsp; אִם פֵּרַשׁ וְאָמַר כִּבְשַׂר מָלִיחַ שֶׁלְּקָרְבָּן, וּכְיַיִן שֶׁנִּתְנַסַּךְ עַל גַּבֵּי הַמִּזְבֵּחַ הָיָה בְּלִבִּי--הֲרֵי זֶה אָסוּר; וְאִם אָמַר לֹא הָיָה בְּלִבִּי אֵלָא תִּקְרֹבֶת עֲבוֹדָה זָרָה, וְיַיִן שֶׁנִּתְנַסַּךְ לָהּ--הֲרֵי זֶה מֻתָּר; וְאִם נָדַר סְתָם, הֲרֵי זֶה אָסוּר.</p>

<p><b>ב,ח</b>&nbsp;&nbsp;וְכֵן הָאוֹמֵר הֲרֵי הַפֵּרוֹת הָאֵלּוּ עָלַי חֵרֶם--אִם כְּחֵרֶם שֶׁלְּבֶדֶק הַבַּיִת, אָסוּר; וְאִם כְּחֶרְמֵי כּוֹהֲנִים, מֻתָּר, מִפְּנֵי שְׁהֶן מָמוֹן שֶׁלָּהֶם, וְאֵין בָּהּ אִסּוּר; וְאִם סְתָם, אָסוּר.</p>

<p><b>ב,ט</b>&nbsp;&nbsp;הֲרֵי הֶן עָלַי כְּמַעֲשֵׂר--אִם כְּמַעְשַׂר בְּהֵמָה--אָסוּר, מִפְּנֵי שְׁהוּא קָרְבָּן שֶׁהִקְדִּישׁוֹ בְּיָדוֹ כְּמוֹ שֶׁבֵּאַרְנוּ; וְאִם כְּמַעְשַׂר דָּגָן, מֻתָּר; וְאִם סְתָם, אָסוּר.</p>

<p><b>ב,י</b>&nbsp;&nbsp;הֲרֵי הֶן עָלַי כִּתְרוּמָה--אִם לִתְרוּמַת הַלִּשְׁכָּה נִתְכַּוַּן, הֲרֵי זֶה אָסוּר; וְאִם לִתְרוּמַת הַגֹּרֶן נִתְכַּוַּן, מֻתָּר; וְאִם סְתָם, אָסוּר.&nbsp; וְכֵן כָּל כַּיּוֹצֶא בְּזֶה.</p>

<p><b>ב,יא</b>&nbsp;&nbsp;בַּמֶּה דְּבָרִים אֲמוּרִים, בִּמְקוֹם שֶׁמַּשְׁמַע כָּל אֶחָד מֵאֵלּוּ שָׁם שְׁנֵי עִנְיָנוֹת.&nbsp; אֲבָל בִּמְקוֹם שֶׁדַּרְכָּן שְׁאֵין קוֹרְאִין חֵרֶם סְתָם אֵלָא לְחֶרְמֵי בֶּדֶק הַבַּיִת בִּלְבָד, וְאָמַר שָׁם הֲרֵי הֶן עָלַי חֵרֶם--הֲרֵי זֶה אָסוּר; וְכֵן אִם הָיָה דַּרְכָּן שְׁאֵין קוֹרְאִין חֵרֶם סְתָם אֵלָא לְחֶרְמֵי כּוֹהֲנִים, הֲרֵי זֶה מֻתָּר.&nbsp; וְכֵן כָּל כַּיּוֹצֶא בְּזֶה, שְׁאֵין הוֹלְכִין בַּנְּדָרִים אֵלָא אַחַר לְשׁוֹן אַנְשֵׁי אוֹתוֹ מָקוֹם בְּאוֹתוֹ זְמָן.</p>

<p><b>ב,יב</b>&nbsp;&nbsp;הַנּוֹדֵר בְּחֵרֶם וְאָמַר, לֹא הָיָה בְּלִבִּי אֵלָא חֶרְמוֹ שֶׁלְּיָם שְׁהִיא הַמִּכְמֹרֶת, נָדַר בְּקָרְבָּן וְאָמַר, לֹא הָיָה בְּלִבִּי אֵלָא בְּקָרְבָּנוֹת הַמְּלָכִים, אָמַר לַחֲבֵרוֹ הֲרֵי עַצְמִי עָלֶיךָ קָרְבָּן וְאָמַר, לֹא הָיָה בְּלִבִּי אֵלָא לְאָסְרוֹ בְּעֶצֶם שֶׁהִנַּחְתִּי לִי לִהְיוֹת נוֹדֵר בּוֹ דֶּרֶךְ שְׂחוֹק, נָדַר שֶׁלֹּא תֵהָנֶה לוֹ אִשְׁתּוֹ וְאָמַר, לֹא הָיָה בְּלִבִּי אֵלָא אִשְׁתִּי רִאשׁוֹנָה שֶׁגֵּרַשְׁתִּיהָ--וְכֵן כָּל כַּיּוֹצֶא בְּאֵלּוּ מִדְּבָרִים שֶׁמַּשְׁמָעָן לְכָל הָעָם אִסּוּר, וְהוּא אוֹמֵר לֹא נִתְכַּוַּנְתִּי אֵלָא לְכָּךְ וּלְכָּךְ--אִם הָיָה הַנּוֹדֵר תַּלְמִיד חֲכָמִים, הֲרֵי זֶה מֻתָּר וְאֵין צָרִיךְ שְׁאֵלָה לְחָכָם; וְאִם הָיָה עַם הָאָרֶץ, מַרְאִין בְּעֵינָיו שֶׁזֶּה נֶדֶר וּשְׁהוּא אָסוּר, וּפוֹתְחִין לוֹ פֶּתַח מִמָּקוֹם אַחֵר, וּמַתִּירִין לוֹ.&nbsp; וּבֵין שֶׁהָיָה תַּלְמִיד חֲכָמִים אוֹ עַם הָאָרֶץ--גּוֹעֲרִין בָּהֶן, וּמְלַמְּדִין אוֹתָן שֶׁלֹּא יִנְהֲגוּ מִנְהָג זֶה בִּנְדָרִים, וְלֹא יִהְיוּ נוֹדְרִין דֶּרֶךְ שְׂחוֹק וְהֶתֶל.</p>

<p><b>ב,יג</b>&nbsp;&nbsp;וְכֵן הָאוֹמֵר לְאִשְׁתּוֹ הֲרֵי אַתְּ עָלַי כְּאִמִּי, אוֹ פֵּרוֹת אֵלּוּ עָלַי כִּבְשַׂר חֲזִיר, שְׁאֵין כָּאן נֶדֶר, כְּמוֹ שֶׁבֵּאַרְנוּ--אִם הָיָה הַנּוֹדֵר תַּלְמִיד חֲכָמִים, אֵינוּ צָרִיךְ שְׁאֵלָה לְחָכָם; וְאִם הָיָה עַם הָאָרֶץ, צָרִיךְ שְׁאֵלָה לְחָכָם, וּמַרְאִין בְּעֵינָיו שֶׁאִשְׁתּוֹ אֲסוּרָה וְשֶׁאוֹתָן הַפֵּרוֹת אֲסוּרִין, וּפוֹתְחִין לוֹ פֶּתַח מִמָּקוֹם אַחֵר וּמַתִּירִין לוֹ נִדְרוֹ, כְּדֵי שֶׁלֹּא יִנְהֲגוּ קַלּוּת רֹאשׁ בִּנְדָרִים.</p>

<p><b>ב,יד</b>&nbsp;&nbsp;הַהֶפְקֵר--אַף עַל פִּי שְׁאֵינוּ נֶדֶר--הֲרֵי הוּא כְּמוֹ נֶדֶר, שֶׁאָסוּר לוֹ לַחְזֹר בּוֹ.&nbsp; וּמַה הוּא הַהֶפְקֵר--הוּא שֶׁיֹּאמַר אָדָם נְכָסִים אֵלּוּ הֶפְקֵר לַכֹּל, בֵּין בְּמִטַּלְטְלִין בֵּין בְּקַרְקָעוֹת.&nbsp; וְכֵיצַד דִּין הַהֶפְקֵר:&nbsp; כָּל הַקּוֹדֵם וְזָכָה בּוֹ--קָנָהוּ לְעַצְמוֹ, וְנַעֲשָׂה שֶׁלּוֹ; וְאַפִלּוּ זֶה שֶׁהִפְקִיר, דִּינוֹ בּוֹ כְּדִין כָּל אָדָם--אִם קָדַם וְזָכָה בּוֹ, קָנָהוּ.</p>

<p><b>ב,טו</b>&nbsp;&nbsp;הַמַּפְקִיר לַעֲנִיִּים אֲבָל לֹא לַעֲשִׁירִים, אֵינוּ הֶפְקֵר--עַד שֶׁיַּפְקִיר לַכֹּל, כַּשְּׁמִטָּה.&nbsp; וְהַמַּפְקִיר עֲבָדָיו הַגְּדוֹלִים, קָנוּ עַצְמָן; וְהַקְּטַנִּים--כָּל הַקּוֹדֵם בָּהֶן זָכָה, כִּשְׁאָר כָּל הַמִּטַּלְטְלִין.&nbsp; [טז] הַמַּפְקִיר אֶת הַקַּרְקָע--כָּל שֶׁקָּדַם וְהִחְזִיק בָּהּ, זָכָה.</p>

<p><b>ב,טז</b>&nbsp;&nbsp;דִּין תּוֹרָה--אַפִלּוּ הִפְקִיר בִּפְנֵי אֶחָד, הֲרֵי זֶה הֶפְקֵר, וְנִפְטַר מִן הַמַּעַשְׂרוֹת, כְּמוֹ שֶׁיִּתְבָּאַר בִּמְקוֹמוֹ; אֲבָל מִדִּבְרֵי סוֹפְרִים--אֵינוּ הֶפְקֵר, עַד שֶׁיַּפְקִיר בִּפְנֵי שְׁלוֹשָׁה, כְּדֵי שֶׁיִּהְיֶה אֶחָד זוֹכֶה אִם רָצָה, וְהַשְּׁנַיִם מְעִידִים.</p>

<p><b>ב,יז</b>&nbsp;&nbsp;הָאוֹמֵר הֲרֵי זֶה הֶפְקֵר, וְזֶה--הֲרֵי הַשֵּׁנִי סְפֵק הֶפְקֵר; וְאִם אָמַר וְזֶה כְּמוֹ זֶה, אוֹ שֶׁאָמַר וְגַם זֶה--הֲרֵי הִתְפִּיס הַשֵּׁנִי, וְיִהְיֶה הֶפְקֵר וַדַּאי.</p>

<p><b>ב,יח</b>&nbsp;&nbsp;[יז] הַמַּפְקִיר אֶת שָׂדֵהוּ, וְלֹא זָכָה בָּהּ אָדָם--כָּל שְׁלוֹשָׁה יָמִים, יָכוֹל לַחְזֹר בּוֹ; אַחַר שְׁלוֹשָׁה יָמִים, אֵינוּ חוֹזֵר, אֵלָא אִם קָדַם וְזָכָה בָּהּ, הֲרֵי הוּא כְּזוֹכֶה מִן הַהֶפְקֵר בֵּין הוּא בֵּין אַחֵר.</p>

<p><b>ב,יט</b>&nbsp;&nbsp;[יח] הָאוֹמֵר שָׂדֶה זוֹ מֻפְקֶרֶת לְיוֹם אֶחָד, לְשַׁבָּת אַחַת, לְחֹדֶשׁ אֶחָד, לְשָׁנָה אַחַת, לְשָׁבוּעַ אַחֶד--עַד שֶׁלֹּא זָכָה בָּהּ הוּא אוֹ אַחֵר, יָכוֹל לַחְזֹר בּוֹ; וּמִשֶּׁזָּכָה בָּהּ בֵּין הוּא בֵּין אַחֵר, אֵינוּ יָכוֹל לַחְזֹר בּוֹ.&nbsp; וּמִפְּנֵי מַה יֵשׁ לוֹ לַחְזֹר כָּאן עַד שֶׁיִּזְכּוּ בָּהּ--מִפְּנֵי שֶׁזֶּה דָּבָר שְׁאֵינוּ מָצוּי הוּא, שְׁאֵין אָדָם מַפְקִיר לִזְמָן קָצוּב.</p>

<p><b>ב,כ</b>&nbsp;&nbsp;[יט] דָּבָר הַמֻּפְקָר שֶׁבָּא אַחֵר וּשְׁמָרוֹ, וְהָיָה מַבִּיט בּוֹ שֶׁלֹּא יִטְּלֶנּוּ אָדָם--לֹא קָנָהוּ בַּהַבָּטָה:&nbsp; אֵלָא עַד שֶׁיַּגְבִּיהוֹ אִם הָיָה מִטַּלְטְלִין, אוֹ יַחְזִיק בַּקַּרְקָע, כְּדֶרֶךְ שֶׁקּוֹנִין הַלָּקוֹחוֹת.
<br>&nbsp;</p>

<h2>הִלְכּוֹת נְדָרִים פֵּרֶק ג</h2>

<p><b>ג,א</b>&nbsp;&nbsp;אַרְבָּעָה דְּבָרִים, יֵשׁ בֵּין נְדָרִים לִשְׁבוּעַת בִּטּוּי:&nbsp; שֶׁשְּׁבוּעַת בִּטּוּי, אֵין שְׁבוּעָה חָלָה עַל שְׁבוּעָה; וּבִנְדָרִים, יָחוּל נֶדֶר עַל נֶדֶר.&nbsp; הַמַּתְפִּיס בִּשְׁבוּעָה, פָּטוּר; וּבִנְדָרִים, חַיָּב.&nbsp; אֵין שְׁבוּעַת בִּטּוּי חָלָה, אֵלָא עַל דִּבְרֵי הָרְשׁוּת; וּנְדָרִים חַלּוֹת עַל דִּבְרֵי מִצְוָה, כְּדִבְרֵי הָרְשׁוּת.&nbsp; שְׁבוּעַת בִּטּוּי חָלָה עַל דָּבָר שֶׁיֵּשׁ בּוֹ מַמָּשׁ, וְעַל דָּבָר שְׁאֵין בּוֹ מַמָּשׁ; וּנְדָרִים אֵינָן חַלּוֹת, אֵלָא עַל דָּבָר שֶׁיֵּשׁ בּוֹ מַמָּשׁ.</p>

<p><b>ג,ב</b>&nbsp;&nbsp;כֵּיצַד יָחוּל נֶדֶר עַל נֶדֶר:&nbsp; הָאוֹמֵר הֲרֵי עָלַי קָרְבָּן אִם אָכַלְתִּי כִּכָּר זוֹ, הֲרֵי עָלַי קָרְבָּן אִם אֹכְלֶנָּה, וַאֲכָלָהּ--חַיָּב עַל כָּל אַחַת וְאַחַת.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ג</b>&nbsp;&nbsp;כֵּיצַד הַמַּתְפִּיס בִּנְדָרִים חַיָּב:&nbsp; שָׁמַע חֲבֵרוֹ שֶׁנָּדַר, וְאָמַר וַאֲנִי כָּמוֹךָ, בְּתוֹךְ כְּדֵי דִּבּוּר--הֲרֵי זֶה אָסוּר בְּמַה שֶׁנֶּאֱסַר בּוֹ חֲבֵרוֹ; שָׁמַע הַשְּׁלִישִׁי זֶה שֶׁאָמַר וַאֲנִי, וְאָמַר וַאֲנִי--אַפִלּוּ הָיוּ מֵאָה וְכָל אֶחָד מֵהֶן אוֹמֵר וַאֲנִי, בְּתוֹךְ כְּדֵי דִּבּוּרוֹ שֶׁלַּחֲבֵרוֹ--הֲרֵי כֻּלָּן אֲסוּרִין.</p>

<p><b>ג,ד</b>&nbsp;&nbsp;וְכֵן הָאוֹמֵר הַבָּשָׂר הַזֶּה עָלַי אָסוּר, וְחָזַר וְאָמַר אַפִלּוּ אַחַר כַּמָּה יָמִים, וְהַפַּת הַזֹּאת כַּבָּשָׂר הַזֶּה--הֲרֵי הַפַּת נִתְפְּסָה וְנֶאְסְרָה; חָזַר וְאָמַר וּדְבַשׁ זֶה כַּפַּת הַזֹּאת, וְיַיִן זֶה כִּדְבַשׁ זֶה--אַפִלּוּ הֶן מֵאָה, כֻּלָּן אֲסוּרִין.</p>

<p><b>ג,ה</b>&nbsp;&nbsp;הֲרֵי שֶׁמֵּת אָבִיו אוֹ רִבּוֹ הַיּוֹם, וְנָדַר שֶׁיָּצוּם אוֹתוֹ הַיּוֹם, וְצָם, וּלְאַחַר שָׁנִים אָמַר, הֲרֵי יוֹם זֶה עָלָיו כַּיּוֹם שֶׁמֵּת בּוֹ אָבִיו אוֹ רִבּוֹ--הֲרֵי זֶה אָסוּר לֶאֱכֹל בּוֹ כְּלוּם:&nbsp; שֶׁהֲרֵי הִתְפִּיס יוֹם זֶה, וַאֲסָרוֹ כַּיּוֹם הָאָסוּר לוֹ.&nbsp; וְכֵן כָּל כַּיּוֹצֶא בְּאֵלּוּ.</p>

<p><b>ג,ו</b>&nbsp;&nbsp;כֵּיצַד חַלּוֹת הַנְּדָרִים עַל דִּבְרֵי מִצְוָה כְּדִבְרֵי הָרְשׁוּת:&nbsp; הָאוֹמֵר הֲרֵי הַמַּצָּה בְּלֵילֵי הַפֶּסַח אֲסוּרָה עָלָיו, הֲרֵי יְשִׁיבַת הַסֻּכָּה בֶּחָג אֲסוּרָה עָלָיו, וַהֲרֵי הַתְּפִלִּין אֲסוּרוֹת בִּנְטִילָה עָלָיו--הֲרֵי אֵלּוּ אֲסוּרִין עָלָיו; וְאִם אָכַל אוֹ יָשַׁב אוֹ נָטַל, לוֹקֶה.&nbsp; וְכֵן כָּל כַּיּוֹצֶא בְּזֶה.&nbsp; וְאֵין צָרִיךְ לוֹמַר בְּמִי שֶׁאָמַר הֲרֵי עָלַי קָרְבָּן אִם אֹכַל מַצָּה בְּלֵילֵי הַפֶּסַח, שְׁהוּא חַיָּב בְּקָרְבָּן.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ז</b>&nbsp;&nbsp;וּמִפְּנֵי מַה נְדָרִים חַלּוֹת עַל דִּבְרֵי מִצְוָה, וְהַשְּׁבוּעוֹת אֵינָן חַלּוֹת עַל דִּבְרֵי מִצְוָה--שֶׁהַנִּשְׁבָּע אוֹסֵר עַצְמוֹ עַל דָּבָר שֶׁנִּשְׁבַּע עָלָיו, וְהַנּוֹדֵר אוֹסֵר הַדָּבָר הַנָּדוּר עַל עַצְמוֹ:&nbsp; נִמְצָא הַנִּשְׁבָּע לְבַטַּל מִצְוָה, אוֹסֵר עַצְמוֹ, וּכְבָר עַצְמוֹ מֻשְׁבָּע מֵהַר סִינַי, וְאֵין שְׁבוּעָה חָלָה עַל שְׁבוּעָה; וְהָאוֹסֵר דָּבָר זֶה בְּנֶדֶר, זֶה הַדָּבָר הוּא שֶׁנֶּאֱסָר, וְאוֹתוֹ הַדָּבָר, אֵינוּ מֻשְׁבָּע מֵהַר סִינַי.</p>

<p><b>ג,ח</b>&nbsp;&nbsp;כְּשֶׁאַתָּה מִתְבּוֹנֵן בַּכָּתוּב, תִּמְצָא שֶׁהַדְּבָרִים מַרְאִין כֵּן כְּמוֹ שֶׁקִּבְּלוּ חֲכָמִים מִפִּי הַשְּׁמוּעָה:&nbsp; שֶׁהֲרֵי הוּא אוֹמֵר בִּשְׁבוּעַת בִּטּוּי "לְהָרַע אוֹ לְהֵיטִיב" (ויקרא ה,ד), דִּבְרֵי הָרְשׁוּת כְּמוֹ שֶׁבֵּאַרְנוּ, שֶׁיֹּאכַל וְיִשְׁתֶּה הַיּוֹם אוֹ שֶׁיָּצוּם, וְכַיּוֹצֶא בָּהֶן; וּבַנְּדָרִים הוּא אוֹמֵר "כְּכָל-הַיֹּצֵא מִפִּיו, יַעֲשֶׂה" (במדבר ל,ג), וְלֹא חָלַק בֵּין דִּבְרֵי מִצְוָה לְדִבְרֵי הָרְשׁוּת.</p>

<p><b>ג,ט</b>&nbsp;&nbsp;הַנּוֹדֵר שֶׁיָּצוּם בַּשַּׁבָּת, אוֹ בְּיוֹם טוֹב--חַיָּב לָצוּם, שֶׁהַנְּדָרִים חַלּוֹת עַל דִּבְרֵי מִצְוָה כְּמוֹ שֶׁבֵּאַרְנוּ.&nbsp; וְכֵן הַנּוֹדֵר שֶׁיָּצוּם יוֹם רִאשׁוֹן אוֹ יוֹם שְׁלִישִׁי כָּל יָמָיו, וּפָגַע בּוֹ יוֹם זֶה, וַהֲרֵי הוּא יוֹם טוֹב אוֹ עֶרֶב יוֹם הַכִּפּוּרִים--הֲרֵי זֶה חַיָּב לָצוּם; וְאֵין צָרִיךְ לוֹמַר רֹאשׁ חֹדֶשׁ.&nbsp; פָּגַע בּוֹ חֲנֻכָּה וּפוּרִים, יִדָּחֶה נִדְרוֹ מִפְּנֵי הַיָּמִים הָאֵלּוּ--הוֹאִיל וְאִסּוּר הַצּוֹם בָּהֶן מִדִּבְרֵי סוֹפְרִים, הֲרֵי הֶן צְרִיכִין חִזּוּק; וְיִדָּחֶה נִדְרוֹ, מִפְּנֵי גְּזֵרַת חֲכָמִים.</p>

<p><b>ג,י</b>&nbsp;&nbsp;כֵּיצַד אֵין הַנְּדָרִים חַלּוֹת אֵלָא עַל דָּבָר שֶׁיֵּשׁ בּוֹ מַמָּשׁ:&nbsp; הָאוֹמֵר דִּבּוּרִי עָלֶיךָ קָרְבָּן--אֵינוּ אָסוּר מִלְּדַבַּר עִמּוֹ, שֶׁהַדִּבּוּר אֵין בּוֹ מַמָּשׁ; וְכֵן אִם אָמַר לוֹ דִּבּוּרִי אָסוּר עָלֶיךָ--וְאֵין זֶה כְּאוֹמֵר פֵּרוֹתַי אֲסוּרִין עָלֶיךָ, אוֹ פֵּרוֹתַי קָרְבָּן עָלֶיךָ, שְׁהֶן אֲסוּרִין עָלָיו.</p>

<p><b>ג,יא</b>&nbsp;&nbsp;לְפִיכָּךְ הָאוֹמֵר לַחֲבֵרוֹ קָרְבָּן שְׁאֵינִי מְדַבֵּר עִמָּךְ, אוֹ שְׁאֵינִי עוֹשֶׂה עִמָּךְ, אוֹ שְׁאֵינִי מְהַלֵּךְ עִמָּךְ, אוֹ שֶׁאָמַר קָרְבָּן שְׁאֵינִי יָשֵׁן, שְׁאֵינִי מְדַבֵּר, שְׁאֵינִי מְהַלֵּךְ, אוֹ שֶׁאָמַר לָאִשָּׁה קָרְבָּן שְׁאֵינִי מְשַׁמְּשֵׁךְ--אֵין הַנֶּדֶר חָל בְּכָל אֵלּוּ; וַהֲרֵי זֶה כְּאוֹמֵר דִּבּוּרִי וְהִלּוֹכִי וַעֲשִׂיָּתִי וְשִׁמּוּשִׁי קָרְבָּן, שְׁהֶן דְּבָרִים שְׁאֵין בָּהֶן מַמָּשׁ.</p>

<p><b>ג,יב</b>&nbsp;&nbsp;[יא] אֲבָל הָאוֹמֵר יֵאָסֵר פִּי לְדִבּוּרוֹ, וְיָדַי לְמַעֲשֵׂיהֶן, וְרַגְלַי לְהִלּוּכָן, וְעֵינַי לְשִׁינָתָן--הֲרֵי הַנֶּדֶר חָל עֲלֵיהֶן; לְפִיכָּךְ הָאוֹמֵר לַחֲבֵרוֹ, קָרְבָּן פִּי מִלְּדַבַּר עִמָּךְ, וְיָדַי מִלַּעֲשׂוֹת עִמָּךְ, וְרַגְלַי מִלְּהַלַּךְ עִמָּךְ--הֲרֵי זֶה אָסוּר.</p>

<p><b>ג,יג</b>&nbsp;&nbsp;וְכֵן הָאוֹמֵר הֲרֵי עָלַי קָרְבָּן, אִם אֲדַבַּר עִם פְּלוֹנִי, אוֹ אִם לֹא אֲדַבַּר עִמּוֹ, וְעָבַר עַל דְּבָרָיו--חַיָּב בְּקָרְבָּן; וְכֵן אִם נָדַר דִּבַּרְתִּי וְלֹא דִבַּרְתִּי וְכַיּוֹצֶא בָּהֶן--שְׁאֵין אֵלּוּ נִדְרֵי אִסָּר שֶׁאָנוּ מְבָאֲרִין מִשְׁפְּטֵיהֶן, אֵלָא נִדְרֵי הֶקְדֵּשׁ.</p>

<p><b>ג,יד</b>&nbsp;&nbsp;[יב] הַנּוֹדֵר בִּדְבָרִים שְׁאֵין בָּהֶן מַמָּשׁ, וַאֲסָרָן--אַף עַל פִּי שְׁאֵין הַנֶּדֶר חָל עֲלֵיהֶן--אֵין מוֹרִין לוֹ שֶׁיִּנְהֹג בָּהֶן הֶתֵּר, הוֹאִיל וְאָסַר עַצְמוֹ בָּהֶן וּבְדַעְתּוֹ שֶׁהַנֶּדֶר חָל עֲלֵיהֶן; אֵלָא פּוֹתְחִין לוֹ פֶּתַח מִמָּקוֹם אַחֵר, וּמַתִּירִין לוֹ נִדְרוֹ, וְאַף עַל פִּי שֶׁלֹּא נֶאֱסַר, כְּדֵי שֶׁלֹּא יִנְהֲגוּ קַלּוּת רֹאשׁ בִּנְדָרִים.
<br>&nbsp;</p>

<h2>הִלְכּוֹת נְדָרִים פֵּרֶק ד</h2>

<p><b>ד,א</b>&nbsp;&nbsp;נִדְרֵי אֻנְסִין, וְנִדְרֵי שְׁגָגוֹת, וְנִדְרֵי הֲבָאי--הֲרֵי אֵלּוּ מֻתָּרִין, כְּדֶרֶךְ שֶׁבֵּאַרְנוּ בִּשְׁבוּעוֹת.&nbsp; הֲרֵי שֶׁהִדִּירוּהוּ הָאַנָּסִין אוֹ הַמּוֹכְסִין וְאָמְרוּ לוֹ, נְדֹר לָנוּ שֶׁהַבָּשָׂר אָסוּר עָלֶיךָ אִם יֵשׁ עִמָּךְ דָּבָר שֶׁחַיָּב בְּמֶכֶס, וְנָדַר וְאָמַר הֲרֵי הַבָּשָׂר וְהַפַּת וְהַיַּיִן אֲסוּרִין עָלַי--הֲרֵי זֶה מֻתָּר בַּכֹּל, וְאַף עַל פִּי שֶׁהוֹסִיף עַל מַה שֶׁבִּקְּשׁוּ מִמֶּנּוּ.</p>

<p><b>ד,ב</b>&nbsp;&nbsp;וְכֵן אִם בִּקְּשׁוּ מִמֶּנּוּ שֶׁיִּדֹּר שֶׁלֹּא תֵהָנֶה אִשְׁתּוֹ לוֹ, וְנָדַר שֶׁלֹּא תֵהָנֶה אִשְׁתּוֹ וּבָנָיו וְאֶחָיו--כֻּלָּן מֻתָּרִין.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ג</b>&nbsp;&nbsp;[ב] וּבְכָל הַנְּדָרִים הָאֵלּוּ, צָרִיךְ שֶׁיִּתְכַּוַּן בְּלִבּוֹ לְדָבָר הַמֻּתָּר--כְּגוֹן שֶׁיָּשִׂים בְּלִבּוֹ שֶׁיִּהְיוּ אֲסוּרִין עָלָיו אוֹתוֹ הַיּוֹם בִּלְבָד, אוֹ אוֹתָהּ שָׁעָה, וְכַיּוֹצֶא בְּזֶה; וְסוֹמֵךְ עַל דְּבָרִים שֶׁבְּלִבּוֹ, הוֹאִיל וְהוּא אָנוּס וְאֵינוּ יָכוֹל לְהוֹצִיא בִּשְׂפָתָיו, וְנִמְצָא בְּשָׁעָה שֶׁיִּדֹּר לָהֶן אֵין פִּיו וְלִבּוֹ שׁוֹוִין, כְּמוֹ שֶׁבֵּאַרְנוּ בִּשְׁבוּעוֹת.</p>

<p><b>ד,ד</b>&nbsp;&nbsp;[ג] וְכֵן נִדְרֵי זֵרוּזִין, מֻתָּרִין.&nbsp; כֵּיצַד:&nbsp; כְּגוֹן שֶׁהִדִּיר חֲבֵרוֹ שֶׁיֹּאכַל אֶצְלוֹ, וְנָדַר זֶה שֶׁלֹּא יֹאכַל מִפְּנֵי שְׁאֵינוּ רוֹצֶה לְהַטְרִיחַ עָלָיו--בֵּין אָכַל בֵּין לֹא אָכַל, שְׁנֵיהֶן פְּטוּרִין.&nbsp; וְכֵן הַמּוֹכֵר שֶׁנָּדַר שֶׁלֹּא יִמְכֹּר חֵפֶץ זֶה אֵלָא בְּסֶלַע, וְהַלּוֹקֵחַ נָדַר שֶׁלֹּא יִקָּחֶנּוּ אֵלָא בְּשֶׁקֶל, וְרָצוּ בִּשְׁלוֹשָׁה דֵּינָרִין--שְׁנֵיהֶן פְּטוּרִין.&nbsp; וְכֵן כָּל כַּיּוֹצֶא בְּזֶה, לְפִי שֶׁכָּל אֶחָד מֵהֶן לֹא גָמַר בְּלִבּוֹ וְלֹא נָדַר אֵלָא כְּדֵי לְזָרַז אֶת חֲבֵרוֹ, וְלֹא גָמַר בְּלִבּוֹ.</p>

<p><b>ד,ה</b>&nbsp;&nbsp;[ד] וּמְנַיִן שֶׁאַפִלּוּ אַרְבָּעָה מִינֵי נְדָרִים אֵלּוּ שְׁהֶן מֻתָּרִין, שֶׁאָסוּר לוֹ לָאָדָם לִהְיוֹת נוֹדֵר בָּהֶן עַל מְנָת לְבַטְּלָן--תִּלְמֹד לוֹמַר "לֹא יַחֵל, דְּבָרוֹ" (במדבר ל,ג), לֹא יַעֲשֶׂה דְּבָרָיו חֻלִּין.</p>

<p><b>ד,ו</b>&nbsp;&nbsp;[ה] מִי שֶׁנָּדַר, וְנִחַם עַל נִדְרוֹ--הֲרֵי זֶה נִשְׁאָל לְחָכָם, וּמַתִּירוֹ.&nbsp; וְדִין הֶתֵּר נְדָרִים, כְּדִין הֶתֵּר שְׁבוּעוֹת--שְׁאֵין מַתִּיר אֵלָא חָכָם מֻבְהָק, אוֹ שְׁלוֹשָׁה הִדְיוֹטוֹת בִּמְקוֹם שְׁאֵין חָכָם, וּבַלָּשׁוֹן שֶׁמַּתִּירִין הַשְּׁבוּעָה, מַתִּירִין הַנֶּדֶר; וְכֵן שְׁאָר הָעִנְיָנוֹת שֶׁפֵּרַשְׁנוּ בִּשְׁבוּעוֹת, כֻּלָּן בִּנְדָרִים כְּדֶרֶךְ שְׁהֶן בִּשְׁבוּעוֹת.&nbsp; [ו] וְאֵין מַתִּירִין הַנֶּדֶר עַד שֶׁיָּחוּל, כַּשְּׁבוּעָה.</p>

<p><b>ד,ז</b>&nbsp;&nbsp;וּכְשֵׁם שֶׁנִּשְׁאָלִין עַל נִדְרֵי הָאִסָּר וּמַתִּירִין אוֹתוֹ, כָּךְ נִשְׁאָלִין עַל נִדְרֵי הֶקְדֵּשׁ וּמַתִּירִין אוֹתוֹ--בֵּין נִדְרֵי קָדְשֵׁי בֶּדֶק הַבַּיִת, בֵּין קָדְשֵׁי מִזְבֵּחַ; וְאֵין נִשְׁאָלִין עַל הַתְּמוּרָה.&nbsp; [ח] וּכְשֵׁם שֶׁהָאָב אוֹ הַבַּעַל מֵפֵר נִדְרֵי אִסָּר, כָּךְ מֵפֵר נִדְרֵי הֶקְדֵּשׁוֹת הַדּוֹמִין לְנִדְרֵי הָאִסָּר.</p>

<p><b>ד,ח</b>&nbsp;&nbsp;[ט] מִי שֶׁנָּדַר, וְשָׁמַע חֲבֵרוֹ וְאָמַר וַאֲנִי, וְשָׁמַע שְׁלִישִׁי וְאָמַר וַאֲנִי, וְנִשְׁאַל הָרִאשׁוֹן עַל נִדְרוֹ וְהֻתַּר--הֻתְּרוּ כֻּלָּן; נִשְׁאַל הָאַחֲרוֹן וְהֻתַּר--הָאַחֲרוֹן מֻתָּר, וְכֻלָּן אֲסוּרִין; נִשְׁאַל הַשֵּׁנִי וְהֻתַּר--הַשֵּׁנִי וְשֶׁלְּאַחֲרָיו מֻתָּרִין, וְהָרִאשׁוֹן אָסוּר.</p>

<p><b>ד,ט</b>&nbsp;&nbsp;[י] וְכֵן הַמַּתְפִּיס דְּבָרִים הַרְבֵּה בְּנֶדֶר, כְּגוֹן שֶׁנָּדַר עַל הַפַּת וְהִתְפִּיס הַבָּשָׂר, וְנִשְׁאַל עַל הַפַּת וְהֻתַּר בָּהּ--הֻתָּר בַּבָּשָׂר; נִשְׁאַל עַל הַבָּשָׂר וְהֻתַּר בּוֹ, לֹא הֻתָּר בַּפַּת.</p>

<p><b>ד,י</b>&nbsp;&nbsp;[יא] הַנִּשְׁבָּע אוֹ הַנּוֹדֵר שְׁאֵינִי נִהְנֶה לְכֻלְּכֶם, וְנִשְׁאַל עַל נִדְרוֹ אוֹ עַל שְׁבוּעָתוֹ עַל אֶחָד מֵהֶן, וְהִתִּירוֹ--הֻתְּרוּ כֻּלָּן:&nbsp; שֶׁהַנֶּדֶר שֶׁהֻתַּר מִכְּלָלוֹ, הֻתָּר כֻּלּוֹ.&nbsp; אָמַר שְׁאֵינִי נִהְנֶה לְזֶה וּלְזֶה וּלְזֶה, הֻתָּר הָרִאשׁוֹן--הֻתְּרוּ כֻּלָּן; הֻתָּר הָאַחֲרוֹן--הָאַחֲרוֹן מֻתָּר, וְכֻלָּן אֲסוּרִין.&nbsp; שְׁאֵינִי נִהְנֶה לְזֶה לְזֶה לְזֶה, צְרִיכִין פֶּתַח לְכָל אֶחָד וְאֶחָד.&nbsp; וְכֵן כָּל כַּיּוֹצֶא בְּזֶה.</p>

<p><b>ד,יא</b>&nbsp;&nbsp;[יב] נָדַר בְּנָזִיר וּבְקָרְבָּן וּבִשְׁבוּעָה, אוֹ שֶׁנָּדַר וְאֵין יָדוּעַ בְּאֵיזֶה מֵהֶן נָדַר--פֶּתַח אֶחָד לְכֻלָּן.&nbsp; [יג] הַנּוֹדֵר מֵאַנְשֵׁי הָעִיר, וְנִשְׁאַל לְחָכָם שֶׁבָּעִיר, אוֹ שֶׁנָּדַר מִיִּשְׂרָאֵל, וַהֲרֵי הוּא נִשְׁאַל לְחָכָם שֶׁבְּיִשְׂרָאֵל--הֲרֵי נִדְרוֹ מֻתָּר.</p>

<p><b>ד,יב</b>&nbsp;&nbsp;[יד] הָאוֹמֵר פֵּרוֹת אֵלּוּ אֲסוּרִין עָלַי הַיּוֹם, אִם אֵלֵךְ לְמָקוֹם פְּלוֹנִי לְמָחָר--הֲרֵי זֶה אָסוּר לֶאֱכֹל אוֹתָן הַיּוֹם:&nbsp; גְּזֵרָה, שֶׁמֶּא יֵלֵךְ לְמָחָר לְאוֹתוֹ מָקוֹם.&nbsp; וְאִם עָבַר וַאֲכָלָן הַיּוֹם וְהָלַךְ לְמָחָר, לוֹקֶה; וְאִם לֹא הָלַךְ, אֵינוּ לוֹקֶה.</p>

<p><b>ד,יג</b>&nbsp;&nbsp;[טו] אָמַר הֲרֵי הֶן אֲסוּרִין עָלַי לְמָחָר, אִם אֵלֵךְ הַיּוֹם לְמָקוֹם פְּלוֹנִי--הֲרֵי זֶה מֻתָּר לוֹ לֵילֵךְ הַיּוֹם לְאוֹתוֹ מָקוֹם, וְיֵאָסְרוּ עָלָיו אוֹתָן הַפֵּרוֹת לְמָחָר.&nbsp; וְכֵן כָּל כַּיּוֹצֶא בְּזֶה, מִפְּנֵי שֶׁאָדָם זָהִיר בְּדָבָר הָאָסוּר שֶׁלֹּא לַעֲשׂוֹתוֹ, וְאֵינוּ זָהִיר בִּתְנָאי שֶׁגּוֹרֵם לֶאֱסֹר דָּבָר הַמֻּתָּר.</p>

<p><b>ד,יד</b>&nbsp;&nbsp;[טז] הַנּוֹדֵר לָצוּם עֲשָׂרָה יָמִים, בְּאֵיזֶה יוֹם שֶׁיִּרְצֶה, וְהָיָה מִתְעַנֶּה בְּיוֹם אֶחָד מֵהֶן, וְהֻצְרַךְ לִדְבַר מִצְוָה, אוֹ מִפְּנֵי כְּבוֹד אָדָם גָּדוֹל--הֲרֵי זֶה אוֹכֵל, וּפוֹרֵעַ יוֹם אַחֵר:&nbsp; שֶׁהֲרֵי לֹא קָבַע הַיָּמִים בִּתְחִלַּת הַנֶּדֶר.</p>

<p><b>ד,טו</b>&nbsp;&nbsp;נָדַר שֶׁיָּצוּם הַיּוֹם, וְשָׁכַח וְאָכַל--מַשְׁלִים לָצוּם; נָדַר שֶׁיָּצוּם יוֹם אֶחָד אוֹ שְׁנַיִם, וּכְשֶׁהִתְחִיל לָצוּם שָׁכַח וְאָכַל--אָבַד תַּעְנִיתוֹ, וְחַיָּב לָצוּם יוֹם אַחֵר.
<br>&nbsp;</p>

<h2>הִלְכּוֹת נְדָרִים פֵּרֶק ה</h2>

<p><b>ה,א</b>&nbsp;&nbsp;רְאוּבֵן שֶׁאָמַר לְשִׁמְעוֹן הֲרֵינִי עָלֶיךָ חֵרֶם, אוֹ הֲרֵי אַתְּ אָסוּר בַּהֲנָיָתִי--נֶאֱסַר עַל שִׁמְעוֹן שֶׁיֵּהָנֶה בִּרְאוּבֵן; וְאִם עָבַר וְנִהְנָה, אֵינוּ לוֹקֶה--שֶׁהֲרֵי לֹא אָמַר שִׁמְעוֹן כְּלוּם.&nbsp; וּמֻתָּר לִרְאוּבֵן לֵהָנוֹת בְּשִׁמְעוֹן, שֶׁהֲרֵי לֹא אָסַר עַצְמוֹ בַּהֲנָיָתוֹ.</p>

<p><b>ה,ב</b>&nbsp;&nbsp;אָמַר לְשִׁמְעוֹן הֲרֵי אַתְּ עָלַי חֵרֶם, אוֹ הֲרֵינִי אָסוּר בַּהֲנָיָתָךְ--הֲרֵי נֶאֱסַר רְאוּבֵן מִלֵּהָנוֹת בְּשִׁמְעוֹן; וְאִם נִהְנָה--לוֹקֶה, שֶׁהֲרֵי חִלַּל דְּבָרוֹ.&nbsp; וְשִׁמְעוֹן מֻתָּר בַּהֲנָיַת רְאוּבֵן.&nbsp; אָמַר לוֹ הֲרֵינִי עָלֶיךָ חֵרֶם וְאַתָּה עָלַי, אוֹ הֲרֵינִי אָסוּר בַּהֲנָיָתָךְ וְאַתָּה אָסוּר בַּהֲנָיָתִי--שְׁנֵיהֶם אֲסוּרִין זֶה בְּזֶה.&nbsp; וְכֵן כָּל כַּיּוֹצֶא בְּזֶה.</p>

<p><b>ה,ג</b>&nbsp;&nbsp;רְאוּבֵן שֶׁאָמַר לְשִׁמְעוֹן הֲרֵי פֵּרוֹת פְּלוֹנִי אֲסוּרִין עָלֶיךָ, אוֹ הֲרֵי אַתְּ אָסוּר בַּהֲנָיַת פְּלוֹנִי--אֵין זֶה כְּלוּם:&nbsp; שְׁאֵין אָדָם אוֹסֵר חֲבֵרוֹ בְּדָבָר שְׁאֵינוּ שֶׁלּוֹ, אֵלָא אִם כֵּן עָנָה שִׁמְעוֹן אָמֵן, כְּמוֹ שֶׁבֵּאַרְנוּ.</p>

<p><b>ה,ד</b>&nbsp;&nbsp;הָאוֹמֵר לַחֲבֵרוֹ כִּכָּר זוֹ אֲסוּרָה עָלֶיךָ--אַף עַל פִּי שֶׁנְּתָנָהּ לוֹ בְּמַתָּנָה, הֲרֵי זוֹ אֲסוּרָה עָלָיו; מֵת וְנָפְלָה לוֹ בִּירֻשָּׁה, אוֹ שֶׁנְּתָנָהּ לוֹ אַחֵר בְּמַתָּנָה--הֲרֵי זוֹ מֻתֶּרֶת:&nbsp; שֶׁלֹּא אָמַר לוֹ אֵלָא כִּכָּרִי, וַהֲרֵי אֵינָהּ עַתָּה שֶׁלּוֹ.</p>

<p><b>ה,ה</b>&nbsp;&nbsp;אָמַר לוֹ פֵּרוֹת אֵלּוּ אֲסוּרִין עָלֶיךָ, וְלֹא אָמַר פֵּרוֹתַי--אַף עַל פִּי שֶׁמְּכָרָן אוֹ שֶׁמֵּת וְנָפְלוּ לְאַחֵר, הֲרֵי אֵלּוּ אֲסוּרִין עָלָיו:&nbsp; שֶׁהָאוֹסֵר דָּבָר שְׁהוּא שֶׁלּוֹ עַל חֲבֵרוֹ--אַף עַל פִּי שֶׁיָּצָא מֵרְשׁוּתוֹ, הֲרֵי הוּא בְּאִסּוּרוֹ עוֹמֵד, אֵלָא אִם כֵּן אָמַר נְכָסַי אוֹ פֵּרוֹתַי אוֹ בֵּיתִי וְכַיּוֹצֶא בִּלְשׁוֹנוֹת אֵלּוּ, שֶׁהֲרֵי לֹא אֲסָרָן אֵלָא כָּל זְמָן שְׁהֶן בִּרְשׁוּתוֹ.</p>

<p><b>ה,ו</b>&nbsp;&nbsp;הָאוֹמֵר לִבְנוֹ הֲרֵי אַתְּ אָסוּר בַּהֲנָיָתִי, אוֹ שֶׁנִּשְׁבַּע שֶׁלֹּא יֵהָנֶה בּוֹ--אִם מֵת, יִירָשֶׁנּוּ:&nbsp; שֶׁזֶּה כְּאוֹמֵר נְכָסַי עָלֶיךָ אֲסוּרִין.&nbsp; אָסַר הֲנָיָתוֹ עָלָיו, וּפֵרַשׁ בֵּין בְּחַיַּי בֵּין בְּמוֹתִי--אִם מֵת, לֹא יִירָשֶׁנּוּ:&nbsp; שֶׁזֶּה כְּמִי שֶׁאָמַר לוֹ נְכָסִים אֵלּוּ עָלֶיךָ אֲסוּרִין.</p>

<p><b>ה,ז</b>&nbsp;&nbsp;אָסַר בְּנוֹ בַּהֲנָיָתוֹ, וְאָמַר וְאִם הָיָה בֶּן בְּנִי זֶה תַּלְמִיד חֲכָמִים, יִקְנֶה בְּנִי זֶה נְכָסַי, כְּדֵי לְהַקְנוֹתָן לִבְנוֹ--הֲרֵי זֶה מֻתָּר.&nbsp; וְיִהְיֶה הַבֵּן אָסוּר בְּנִכְסֵי הָאָב; וּבֶן הַבֵּן מֻתָּר בָּהֶן, אִם יִהְיֶה תַּלְמִיד חֲכָמִים כְּמוֹ שֶׁהִתְנָה.</p>

<p><b>ה,ח</b>&nbsp;&nbsp;זֶה הַבֵּן הָאָסוּר בִּירֻשַּׁת אָבִיו--אִם נָתַן יְרֻשַּׁת אָבִיו לְאָחִיו, אוֹ לְבָנָיו--הֲרֵי זֶה מֻתָּר; וְכֵן אִם פְּרָעָהּ בְּחוֹבוֹ, אוֹ בִּכְתֻבַּת אִשְׁתּוֹ--וְצָרִיךְ לְהוֹדִיעָן, שֶׁאֵלּוּ נִכְסֵי אָבִי שֶׁאֲסָרָן עָלַי:&nbsp; שֶׁהַנִּשְׁבָּע שֶׁלֹּא יֵהָנֶה בּוֹ חֲבֵרוֹ, מֻתָּר לוֹ לִפְרֹעַ אֶת חוֹבוֹ כְּמוֹ שֶׁיִּתְבָּאַר.</p>

<p><b>ה,ט</b>&nbsp;&nbsp;מִי שֶׁנֶּאֱסַר עָלָיו מִין מִמִּינֵי מַאֲכָל, בֵּין בְּנֶדֶר בֵּין בִּשְׁבוּעָה, וְנִתְבַּשַּׁל עִם מִינִים אֲחֵרִים, אוֹ נִתְעָרַב עִמָּהֶן--הֲרֵי זֶה מֻתָּר בַּמִּינִים הַמֻּתָּרִין, אַף עַל פִּי שֶׁיֵּשׁ בָּהֶן טַעַם הַמִּין הָאָסוּר.&nbsp; וְאִם נֶאֱסַר בְּפֵרוֹת אֵלּוּ, וְנִתְעָרְבוּ בַּאֲחֵרִים--אִם יֵשׁ בָּהֶן טַעַם דָּבָר הָאָסוּר, אֲסוּרִין; וְאִם לָאו, מֻתָּרִין.</p>

<p><b>ה,י</b>&nbsp;&nbsp;כֵּיצַד:&nbsp; נֶאֱסַר בְּבָשָׂר אוֹ בְּיַיִן--הֲרֵי זֶה מֻתָּר לֶאֱכֹל מָרָק וִירָקוֹת שֶׁנִּתְבַּשְּׁלוּ עִם הַבָּשָׂר וְעִם הַיַּיִן, וְאַף עַל פִּי שֶׁיֵּשׁ בָּהֶן טַעַם הַבָּשָׂר אוֹ טַעַם הַיַּיִן, וְאֵינוּ אָסוּר אֵלָא בַּאֲכִילַת בָּשָׂר בִּפְנֵי עַצְמוֹ, אוֹ לִשְׁתּוֹת יַיִן בִּפְנֵי עַצְמוֹ.</p>

<p><b>ה,יא</b>&nbsp;&nbsp;נֶאֱסַר בְּבָשָׂר זֶה אוֹ בְּיַיִן זֶה, וְנִתְבַּשַּׁל עִם הַיָּרָק--אִם יֵשׁ בַּיְּרָקוֹת טַעַם הַבָּשָׂר אוֹ טַעַם הַיַּיִן, אֲסוּרִין; וְאִם לָאו, מֻתָּרִין:&nbsp; שֶׁזֶּה הַבָּשָׂר וְזֶה הַיַּיִן נַעֲשֶׂה כְּמוֹ בְּשַׂר נְבֵלוֹת וּשְׁקָצִים וְכַיּוֹצֶא בָּהֶן.&nbsp; וְכֵן כָּל כַּיּוֹצֶא בְּזֶה.&nbsp; לְפִיכָּךְ הָאוֹמֵר בָּשָׂר זֶה אָסוּר עָלַי--הֲרֵי זֶה אָסוּר בּוֹ, וּבַמָּרָק שֶׁלּוֹ, וּבַתְּבָלִין שֶׁבּוֹ.</p>

<p><b>ה,יב</b>&nbsp;&nbsp;נִתְעָרַב יַיִן זֶה שֶׁאֲסָרוֹ עַל עַצְמוֹ בְּיַיִן אַחֵר, אַפִלּוּ טִפָּה בְּחָבִית--נֶאֱסַר הַכֹּל:&nbsp; מִפְּנֵי שֶׁיֵּשׁ לוֹ לְהִשָּׁאֵל עַל נִדְרוֹ, נַעֲשָׂה כְּדָבָר שֶׁיֵּשׁ לוֹ מַתִּירִין, שְׁאֵינוּ בָּטֵל בְּמִינוֹ, כְּמוֹ שֶׁבֵּאַרְנוּ בְּהִלְכּוֹת מַאֲכָלוֹת אֲסוּרוֹת.</p>

<p><b>ה,יג</b>&nbsp;&nbsp;הָאוֹמֵר פֵּרוֹת הָאֵלּוּ קָרְבָּן עָלַי, אוֹ קָרְבָּן הֶן לְפִי, אוֹ קָרְבָּן הֶן עַל פִּי--הֲרֵי זֶה אָסוּר בְּחִלּוּפֵיהֶן, וּבְגִדּוּלֵיהֶן; וְאֵין צָרִיךְ לוֹמַר, בַּמַּשְׁקִין הַיּוֹצְאִין מֵהֶן.&nbsp; [יד] נָדַר אוֹ נִשְׁבַּע שְׁאֵינִי אוֹכֵל אוֹתָן, אוֹ שְׁאֵינִי טוֹעֵם אוֹתָן--אִם הָיָה דָּבָר שֶׁזַּרְעוֹ כּוֹלֶה כְּשֶׁיִּזָּרַע כְּגוֹן חִטָּה וּשְׂעוֹרָה, הֲרֵי זֶה מֻתָּר בְּחִלּוּפֵיהֶן וּבְגִדּוּלֵיהֶן; וְאִם הָיָה דָּבָר שְׁאֵין זַרְעוֹ כּוֹלֶה בָּאָרֶץ כְּשֶׁיִּזָּרַע כְּגוֹן בְּצָלִים וְשׁוּמִים, אַפִלּוּ גִּדּוּלֵי גִּדּוּלִין אֲסוּרִין.&nbsp; וּבֵין כָּךְ וּבֵין כָּךְ, מַשְׁקִין הַיּוֹצְאִין מֵהֶן סָפֵק; לְפִיכָּךְ אִם שָׁתָה מֵהֶן, אֵינוּ לוֹקֶה.</p>

<p><b>ה,יד</b>&nbsp;&nbsp;[טו] וְכֵן הָאוֹמֵר לְאִשְׁתּוֹ מַעֲשֵׂה יָדַיִךְ עָלַי קָרְבָּן, אוֹ קָרְבָּן הֶן לְפִי, אוֹ קָרְבָּן הֶן עַל פִּי--אָסוּר בְּחִלּוּפֵיהֶן וּבְגִדּוּלֵיהֶן.&nbsp; שְׁאֵינִי טוֹעֵם, שְׁאֵינִי אוֹכֵל--אִם הָיוּ פֵרוֹת מַעֲשֵׂה יָדֶיהָ דָּבָר שֶׁזַּרְעוֹ כּוֹלֶה, מֻתָּר בְּחִלּוּפֵיהֶן וּבְגִדּוּלֵיהֶן; וְאִם הָיָה דָּבָר שְׁאֵין זַרְעוֹ כּוֹלֶה, אַפִלּוּ גִּדּוּלֵי גִּדּוּלִין אֲסוּרִין.&nbsp; וְלָמָּה לֹא יִבָּטֵל הָעִיקָר הָאָסוּר בַּגִּדּוּלִין שֶׁרַבּוּ עָלָיו--שֶׁהֲרֵי הֶן דָּבָר שֶׁיֵּשׁ לוֹ מַתִּירִין, שְׁאֵינוּ בָּטֵל בָּרֹב כְּמוֹ שֶׁבֵּאַרְנוּ.</p>

<p><b>ה,טו</b>&nbsp;&nbsp;[טז] הָאוֹסֵר פֵּרוֹתָיו עַל חֲבֵרוֹ, בֵּין בְּנֶדֶר בֵּין בִּשְׁבוּעָה--הֲרֵי גִּדּוּלֵיהֶן וְחִלּוּפֵיהֶן סָפֵק.&nbsp; לְפִיכָּךְ חֲבֵרוֹ אָסוּר בְּגִדּוּלֵי פֵּרוֹת אֵלּוּ, וּבְחִלּוּפֵיהֶן; וְאִם עָבַר וְנִהְנָה, נִהְנָה.
<br>&nbsp;</p>

<h2>הִלְכּוֹת נְדָרִים פֵּרֶק ו</h2>

<p><b>ו,א</b>&nbsp;&nbsp;הָאוֹמֵר לַחֲבֵרוֹ הֲנָאָה הַמְּבִיאָה לִידֵי מַאֲכָלָךְ אֲסוּרָה עָלַי, אוֹ הֲנָאָה הַמְּבִיאָה לִידֵי מַאֲכָלִי אֲסוּרָה עָלֶיךָ--הֲרֵי זֶה הַנֶּאֱסָר לֹא יִשְׁאַל מִן הָאָסוּר נַפָה וּכְבָרָה וְרֵחַיִם וְתַנּוּר וְכָל דָּבָר שֶׁעוֹשִׂין בּוֹ אֹכֶל נֶפֶשׁ, אֲבָל מַשְׁאִילוֹ נְזָמִים וְטַבָּעוֹת וְכֵלִים שְׁאֵין עוֹשִׂין בָּהֶן אֹכֶל נֶפֶשׁ.&nbsp; וְאָסוּר לִשְׁאֹל מִמֶּנּוּ שַׂק לְהָבִיא בּוֹ פֵּרוֹת, וַחֲמוֹר לְהָבִיא עָלָיו פֵּרוֹת.</p>

<p><b>ו,ב</b>&nbsp;&nbsp;מְקוֹם שֶׁדַּרְכָּן שְׁאֵין מַשְׁאִילִין כֵּלִים אֵלָא בְּשָׂכָר, אָסוּר לִשְׁאֹל מִמֶּנּוּ אַף כֵּלִים שְׁאֵין עוֹשִׂין בָּהֶן אֹכֶל נֶפֶשׁ; הֲרֵי שֶׁהָיוּ בִמְקוֹם שְׁאֵין נוֹטְלִין שָׂכָר, וְשָׁאַל מִמֶּנּוּ כֵּלִים שְׁאֵין עוֹשִׂין בָּהֶן אֹכֶל נֶפֶשׁ כְּדֵי לְהֵרָאוֹת בָּהֶן בִּפְנֵי אֲחֵרִים עַד שֶׁיֵּהָנֶה מֵהֶם, אוֹ שֶׁבִּקַּשׁ לַעֲבֹר בְּאַרְצוֹ כְּדֵי לֵילֵךְ לִמְקוֹם שֶׁיֵּהָנֶה בּוֹ--הֲרֵי זֶה אָסוּר מִסָּפֵק; לְפִיכָּךְ אִם עָבַר, אֵינוּ לוֹקֶה.</p>

<p><b>ו,ג</b>&nbsp;&nbsp;אֵין בֵּין מֻדָּר הֲנָאָה מֵחֲבֵרוֹ, לְמֻדָּר מִמֶּנּוּ הֲנָיַת מַאֲכָל--אֵלָא דְּרִיסַת הָרֶגֶל; וְכֵלִים שְׁאֵין עוֹשִׂין בָּהֶן אֹכֶל נֶפֶשׁ, בִּמְקוֹם שֶׁמַּשְׁאִילִין אוֹתָם שָׁם בְּחִנָּם.</p>

<p><b>ו,ד</b>&nbsp;&nbsp;רְאוּבֵן שֶׁנֶּאְסְרָה עָלָיו הֲנָיַת שִׁמְעוֹן, בֵּין בְּנֶדֶר בֵּין בִּשְׁבוּעָה--מֻתָּר לוֹ שֶׁיִּתֵּן שִׁמְעוֹן עַל יָדוֹ מַחֲצִית הַשֶּׁקֶל שֶׁרְאוּבֵן חַיָּב בָּהּ, וְכֵן פּוֹרֵעַ חוֹב שֶׁעָלָיו:&nbsp; שֶׁהֲרֵי לֹא הִגִּיעַ לְיַד רְאוּבֵן כְּלוּם, אֵלָא מָנַע מִמֶּנּוּ הַתְּבִיעָה, וּמְנִיעַת הַתְּבִיעָה, אֵינָהּ בִּכְלַל אִסּוּר הֲנָיָה.</p>

<p><b>ו,ה</b>&nbsp;&nbsp;לְפִיכָּךְ מֻתָּר לוֹ לָזוּן אֶת אִשְׁתּוֹ, וְאֶת בָּנָיו, וַעֲבָדָיו אַפִלּוּ הַכְּנַעֲנִיִּים--אַף עַל פִּי שְׁהוּא חַיָּב בִּמְזוֹנוֹתָם; אֲבָל לֹא יָזוּן אֶת בְּהֶמְתּוֹ, בֵּין טְמֵאָה בֵּין טְהוֹרָה--שֶׁכָּל שֶׁמּוֹסִיף בִּבְשָׂרָהּ, הִיא הֲנָיָה שֶׁהִגִּיעָה לְיַד רְאוּבֵן.</p>

<p><b>ו,ו</b>&nbsp;&nbsp;[ה] הָיָה שִׁמְעוֹן כּוֹהֵן, הֲרֵי זֶה מֻתָּר לְהַקְרִיב קָרְבְּנוֹת רְאוּבֵן--שֶׁהַכּוֹהֲנִים שְׁלוּחֵי שָׁמַיִם הֶן, אֵינָן שְׁלוּחֵי בַּעַל הַקָּרְבָּן.&nbsp; וּמַשִּׂיא שִׁמְעוֹן בִּתּוֹ הַבּוֹגֶרֶת לִרְאוּבֵן, מִדַּעְתָּהּ; אֲבָל אִם הָיְתָה נַעֲרָה, שֶׁעֲדַיִן הִיא בִּרְשׁוּתוֹ--אָסוּר, שֶׁזֶּה כְּמוֹסֵר לוֹ שִׁפְחָה לְשַׁמְּשׁוֹ.</p>

<p><b>ו,ז</b>&nbsp;&nbsp;[ו] וְתוֹרֵם שִׁמְעוֹן תְּרוּמַת רְאוּבֵן וּמַפְרִישׁ לוֹ מַעְשְׂרוֹתָיו, מִדַּעְתּוֹ.&nbsp; כֵּיצַד מִדַּעְתּוֹ:&nbsp; כְּגוֹן שֶׁאָמַר רְאוּבֵן כָּל הָרוֹצֶה לִתְרֹם, יָבוֹא וְיִתְרֹם; אֲבָל לֹא יֹאמַר לְשִׁמְעוֹן לִתְרֹם לוֹ--שֶׁהֲרֵי עוֹשֵׂהוּ שָׁלִיחַ, וְזוֹ הֲנָיָה לוֹ.</p>

<p><b>ו,ח</b>&nbsp;&nbsp;[ז] וּמְלַמְּדוֹ תּוֹרָה שֶׁבְּעַל פֶּה, שֶׁהֲרֵי אָסוּר לִטֹּל עָלֶיהָ שָׂכָר.&nbsp; אֲבָל לֹא תוֹרָה שֶׁבִּכְתָב, שֶׁנּוֹטְלִין עָלֶיהָ שָׂכָר; וְאִם אֵין דַּרְכָּן שָׁם לִטֹּל שָׂכָר עַל תּוֹרָה שֶׁבִּכְתָב, הֲרֵי זֶה מֻתָּר.&nbsp; וּבֵין כָּךְ וּבֵין כָּךְ, מֻתָּר לְלַמַּד אֶת בְּנוֹ.</p>

<p><b>ו,ט</b>&nbsp;&nbsp;[ח] חָלָה רְאוּבֵן, נִכְנָס שִׁמְעוֹן וּמְבַקְּרוֹ; וּבִמְקוֹם שֶׁנּוֹטֵל שָׂכָר מִי שֶׁיֵּשֵׁב עִם הַחוֹלֶה לִצְווֹת לוֹ, לֹא יֵשֵׁב שִׁמְעוֹן אֵלָא מְבַקְּרוֹ עוֹמֵד.&nbsp; וּמֻתָּר לְרַפֹּאותוֹ בְּיָדוֹ, שֶׁזּוֹ מִצְוָה הִיא.&nbsp; [ט] חָלְתָה בֶּהֱמַת רְאוּבֵן, לֹא יְרַפֵּא אוֹתָהּ שִׁמְעוֹן; אֲבָל אוֹמֵר לוֹ, עֲשֵׂה לָהּ כָּךְ וְכָּךְ.</p>

<p><b>ו,י</b>&nbsp;&nbsp;וְרוֹחֵץ עִמּוֹ, בְּאַמְבְּטֵי גְּדוֹלָה; אֲבָל לֹא בִּקְטַנָּה, מִפְּנֵי שֶׁמְּהַנֵּהוּ בְּשָׁעָה שֶׁמַּגְבִּיהַּ עָלָיו הַמָּיִם.&nbsp; וְיָשֵׁן עִמּוֹ בְּמִטָּה, בִּימוֹת הַחַמָּה; אֲבָל לֹא בִּימוֹת הַגְּשָׁמִים, מִפְּנֵי שֶׁמְּחַמְּמוֹ.&nbsp; וּמֵסֶב עִמּוֹ עַל הַמִּטָּה.&nbsp; וְאוֹכְלִין עַל שֻׁלְחָן אֶחָד; אֲבָל לֹא מִקְּעָרָה אַחַת, וְלֹא מֵאֵבוּס שֶׁלִּפְנֵי הַפּוֹעֲלִים--שֶׁמֶּא יַנִּיחַ שִׁמְעוֹן חֲתִכָּה אַחַת טוֹבָה וְלֹא יֹאכַל אוֹתָהּ, כְּדֵי שֶׁיֹּאכַל אוֹתָהּ רְאוּבֵן, אוֹ יְקָרַב אוֹתָהּ לְפָנָיו, וְנִמְצָא מַהֲנֵהוּ; וְכֵן בַּפֵּרוֹת שֶׁבָּאֵבוּס.</p>

<p><b>ו,יא</b>&nbsp;&nbsp;אֲבָל אִם אָכַל שִׁמְעוֹן מִקְּעָרָה, שְׁהוּא יוֹדֵעַ שֶׁכְּשֶׁיַּחְזִירֶנָּה לְבַעַל הַבַּיִת יַחְזֹר בַּעַל הַבַּיִת וְיַנִּיחֶנָּה לִפְנֵי רְאוּבֵן--הֲרֵי זֶה מֻתָּר, וְאֵין חוֹשְׁשִׁין שֶׁמֶּא הִנִּיחַ נֵתַח טוֹב בִּשְׁבִילוֹ.</p>

<p><b>ו,יב</b>&nbsp;&nbsp;[י] וּמֻתָּר רְאוּבֵן לִשְׁתּוֹת כּוֹס שֶׁלְּנִחוּמִין מִיָּדוֹ שֶׁלְּשִׁמְעוֹן מִשֶּׁלִּרְאוּבֵן, וְכֵן כּוֹס שֶׁלְּבֵית הַמֶּרְחֵץ--שְׁאֵין בְּזֶה הֲנָיָה.&nbsp; [יא] וְאָסוּר רְאוּבֵן בְּגַחַלְתּוֹ שֶׁלְּשִׁמְעוֹן, וּמֻתָּר בַּשַּׁלְהֶבֶת שֶׁלּוֹ.</p>

<p><b>ו,יג</b>&nbsp;&nbsp;[יב] הָיָה לְשִׁמְעוֹן מֶרְחֵץ אוֹ בֵּית הַבַּד מֻשְׂכָּרִין בָּעִיר--אִם הָיָה לְשִׁמְעוֹן בָּהֶן תְּפוּסַת יָד, כְּגוֹן שֶׁהִנִּיחַ מֵהֶן כָּל שְׁהוּא לְעַצְמוֹ וְלֹא שְׂכָרוֹ, אַפִלּוּ הִנִּיחַ בַּמֶּרְחֵץ אַמְבְּטֵי אַחַת, וּבְבֵית הַבַּד עֲקָל אֶחָד--אָסוּר לִרְאוּבֵן לְהִכָּנֵס לְאוֹתָהּ הַמֶּרְחֵץ, וְלִדְרֹךְ בַּגַּת; וְאִם לֹא הִנִּיחַ לְעַצְמוֹ כְּלוּם, אֵלָא שָׂכַר הַכֹּל--הֲרֵי זֶה מֻתָּר.</p>

<p><b>ו,יד</b>&nbsp;&nbsp;[יג] וְאָסוּר לִרְאוּבֵן לֶאֱכֹל מִפֵּרוֹת שְׂדֵה שִׁמְעוֹן, וְאַפִלּוּ בַּשְּׁבִיעִית שֶׁהַכֹּל הֶפְקֵר--שֶׁהֲרֵי לִפְנֵי שְׁבִיעִית נָדַר.&nbsp; אֲבָל אִם נָדַר בַּשְּׁבִיעִית, אוֹכֵל מִן הַפֵּרוֹת הַנּוֹטוֹת חוּץ לַשָּׂדֶה; אֲבָל לֹא יִכָּנֵס לַשָּׂדֶה, אַף עַל פִּי שֶׁהַקַּרְקָע כֻּלּוֹ הֶפְקֵר--גְּזֵרָה שֶׁמֶּא יִשְׁהֶה שָׁם אַחַר שֶׁיֹּאכַל, וְלֹא הִפְקִירָה אוֹתָהּ תּוֹרָה אֵלָא כָּל זְמָן שֶׁהַפֵּרוֹת בְּתוֹכָהּ.</p>

<p><b>ו,טו</b>&nbsp;&nbsp;[יד] בַּמֶּה דְּבָרִים אֲמוּרִים, בְּשֶׁאָמַר לוֹ הֲנָאַת הַנְּכָסִים הָאֵלּוּ אֲסוּרִין עָלֶיךָ.&nbsp; אֲבָל אִם אָמַר לוֹ הֲנָאַת נְכָסַי אֲסוּרִין עָלֶיךָ, אוֹ שֶׁנִּשְׁבַּע רְאוּבֵן אוֹ נָדַר מִנִּכְסֵי שִׁמְעוֹן--כֵּיוָן שֶׁהִגִּיעָה שְׁבִיעִית, אוֹכֵל מִן פֵּרוֹת שָׂדֵהוּ, שֶׁהֲרֵי יָצְאוּ מֵרְשׁוּת שִׁמְעוֹן; אֲבָל לֹא יִכָּנֵס לְשָׂדֵהוּ, מִן הַטַּעַם שֶׁבֵּאַרְנוּ.</p>

<p><b>ו,טז</b>&nbsp;&nbsp;[טו] נֶאְסְרָה עַל רְאוּבֵן הֲנָיַת מַאֲכַל שִׁמְעוֹן בִּלְבָד--אִם לִפְנֵי שְׁבִיעִית נֶאְסְרָה, בֵּין בְּנֶדֶר בֵּין בִּשְׁבוּעָה--הֲרֵי זֶה יוֹרֵד לְתוֹךְ שָׂדֵהוּ, אֲבָל אֵינוּ אוֹכֵל מִפֵּרוֹתָיו; וְאִם בַּשְּׁבִיעִית נֶאְסְרָה--יוֹרֵד וְאוֹכֵל, שְׁאֵין פֵּרוֹת אֵלּוּ שֶׁלְּשִׁמְעוֹן, אֵלָא שֶׁלְּהֶפְקֵר הֶן.</p>

<p><b>ו,יז</b>&nbsp;&nbsp;[טז] וְאָסוּר לִרְאוּבֵן לְהַשְׁאִיל לְשִׁמְעוֹן--גְּזֵרָה שֶׁמֶּא יִשְׁאַל מִמֶּנּוּ, וַהֲרֵי הוּא אָסוּר בַּהֲנָיָתוֹ; וְכֵן אָסוּר לְהַלְווֹתוֹ--גְּזֵרָה, שֶׁמֶּא יִלְוֶה מִמֶּנּוּ; וְלֹא יִמְכֹּר לוֹ--גְּזֵרָה, שֶׁמֶּא יִקַּח מִמֶּנּוּ.&nbsp; [יז] נִזְדַּמְּנָה לוֹ מְלָאכָה עִמּוֹ, כְּגוֹן שֶׁהָיוּ קוֹצְרִים כְּאֶחָד--עוֹשֶׂה בְּרָחוֹק מִמֶּנּוּ:&nbsp; גְּזֵרָה, שֶׁמֶּא יְסַיְּעֶנּוּ.</p>

<p><b>ו,יח</b>&nbsp;&nbsp;הַמַּדִּיר אֶת בְּנוֹ מִפְּנֵי שְׁאֵינוּ עוֹסֵק בַּתּוֹרָה, וְנֶאֱסַר בַּהֲנָיַת אָבִיו--הֲרֵי הָאָב מֻתָּר לְמַלֹּאות לוֹ חָבִית שֶׁלְּמַיִם, וּלְהַדְלִיק לוֹ אֶת הַנֵּר, וְלִצְלוֹת לוֹ דָּג קָטָן:&nbsp; שְׁאֵין כַּוָּנָתוֹ אֵלָא לַהֲנָיָה גְּדוֹלָה, וּדְבָרִים אֵלּוּ לְגַבֵּי הַבֵּן אֵינָן חֲשׁוּבִין.</p>

<p><b>ו,יט</b>&nbsp;&nbsp;[יח] מִי שֶׁנִּשְׁבַּע אוֹ שֶׁנָּדַר שֶׁלֹּא יְדַבַּר עִם חֲבֵרוֹ--הֲרֵי זֶה מֻתָּר לִכְתֹּב לוֹ בִּכְתָב, וּלְדַבַּר עִם אַחֵר וְהוּא שׁוֹמֵעַ הָעִנְיָן שֶׁיִּרְצֶה לְהַשְׁמִיעוֹ; וּכְזֶה הוֹרוּ הַגְּאוֹנִים.
<br>&nbsp;</p>

<h2>הִלְכּוֹת נְדָרִים פֵּרֶק ז</h2>

<p><b>ז,א</b>&nbsp;&nbsp;שְׁנַיִם שֶׁנֶּאְסְרָה הֲנָאַת כָּל אֶחָד מֵהֶן עַל חֲבֵרוֹ, בֵּין בְּנֶדֶר בֵּין בִּשְׁבוּעָה--הֲרֵי אֵלּוּ מֻתָּרִין לְהַחְזִיר אֲבֵדָה זֶה לְזֶה, מִפְּנֵי שְׁהִיא מִצְוָה.&nbsp; וּבִמְקוֹם שֶׁדַּרְכָּן שֶׁנּוֹטֵל שָׂכָר הַמַּחְזִיר אֶת הָאֲבֵדָה, יִפֹּל הַשָּׂכָר לַהֶקְדֵּשׁ--שְׁאִם יִטֹּל שָׂכָר, נִמְצָא נִהְנֶה; וְאִם לֹא יִטֹּל שָׂכָר, נִמְצָא מְהַנֶּה.</p>

<p><b>ז,ב</b>&nbsp;&nbsp;וּמֻתָּרִין בִּדְבָרִים שְׁהֶן בְּשֻׁתָּפוּת כָּל יִשְׂרָאֵל, כְּגוֹן הַר הַבַּיִת וְהָעֲזָרוֹת וְהַבְּאֵר שֶׁבְּאֶמְצַע הַדֶּרֶךְ; וַאֲסוּרִין בִּדְבָרִים שְׁהֶן בְּשֻׁתָּפוּת כָּל אַנְשֵׁי הָעִיר, כְּגוֹן הָרְחָבָה שֶׁבָּעִיר וְהַמֶּרְחֵץ וּבֵית הַכְּנֶסֶת וְהַתֵּבָה וְהַסְּפָרִים.</p>

<p><b>ז,ג</b>&nbsp;&nbsp;וְכֵיצַד יַעֲשׂוּ, כְּדֵי שֶׁיִּהְיוּ מֻתָּרִין בִּדְבָרִים אֵלּוּ:&nbsp; כָּל אֶחָד מִשְּׁנֵיהֶם כּוֹתֵב חֶלְקוֹ לַנָּשִׂיא, אוֹ לְאֶחָד מִשְּׁאָר הָעָם, וּמְזַכֶּה לוֹ בְּחֶלְקוֹ עַל יְדֵי אַחֵר.&nbsp; וְנִמְצָא כָּל אֶחָד מֵהֶן כְּשֶׁיִּכָּנֵס לַמֶּרְחֵץ שְׁהוּא לְכָל אַנְשֵׁי הָעִיר, אוֹ לְבֵית הַכְּנֶסֶת--אֵינוּ נִכְנָס לִרְשׁוּת חֲבֵרוֹ, אֵלָא לִרְשׁוּת אֲחֵרִים:&nbsp; שֶׁהֲרֵי כָּל אֶחָד מֵהֶן נִסְתַּלַּק מֵחֶלְקוֹ בְּמָקוֹם זֶה, וּנְתָנוֹ בְּמַתָּנָה.</p>

<p><b>ז,ד</b>&nbsp;&nbsp;הָיוּ שְׁנֵיהֶם שֻׁתָּפִין בְּחָצֵר--אִם יֵשׁ בָּהּ דִּין חֲלֻקָּה--הֲרֵי אֵלּוּ אֲסוּרִין לְהִכָּנֵס לָהּ, עַד שֶׁיַּחְלֹקוּ וְיִכָּנֵס כָּל אֶחָד וְאֶחָד לְחֶלְקוֹ; וְאִם אֵין בָּהּ דִּין חֲלֻקָּה--כָּל אֶחָד וְאֶחָד נִכְנָס לְבֵיתוֹ, וְהוּא אוֹמֵר בְּתוֹךְ שֶׁלּוֹ נִכְנָס.&nbsp; וּבֵין כָּךְ וּבֵין כָּךְ, שְׁנֵיהֶם אֲסוּרִין מִלְּהַעְמִיד רֵחַיִם וְתַנּוּר וּמִלְּגַדַּל תֻּרְנְגוֹלִין בְּחָצֵר זוֹ.</p>

<p><b>ז,ה</b>&nbsp;&nbsp;שְׁנַיִם שֶׁהָיוּ שֻׁתָּפִין בְּחָצֵר, וְנָדַר אֶחָד מֵהֶן שֶׁלֹּא יֵהָנֶה בּוֹ הַשֵּׁנִי--כּוֹפִין אֶת הַנּוֹדֵר לִמְכֹּר חֶלְקוֹ.&nbsp; נָדַר שֶׁלֹּא יֵהָנֶה הוּא בַּשֵּׁנִי--הֲרֵי זֶה מֻתָּר לְהִכָּנֵס לְבֵיתוֹ, מִפְּנֵי שֶׁבִּרְשׁוּתוֹ הוּא נִכְנָס; אֲבָל אֵינוּ יָכוֹל לְהִשְׁתַּמַּשׁ בֶּחָצֵר, כְּמוֹ שֶׁבֵּאַרְנוּ.</p>

<p><b>ז,ו</b>&nbsp;&nbsp;הָיָה אֶחָד מִן הַשּׁוּק אָסוּר בַּהֲנָיַת אֶחָד מִשְּׁנֵיהֶם, הֲרֵי זֶה מֻתָּר לְהִכָּנֵס לְחָצֵר זוֹ--מִפְּנֵי שְׁהוּא אוֹמֵר לוֹ, לְתוֹךְ שֶׁלַּחֲבֵרָךְ אֲנִי נִכְנָס, וְאֵינִי נִכְנָס לְתוֹךְ שֶׁלָּךְ.</p>

<p><b>ז,ז</b>&nbsp;&nbsp;מִי שֶׁאָסַר הֲנָיַת אֻמָּה מִן הָאֻמּוֹת עַל עַצְמוֹ--הֲרֵי זֶה מֻתָּר לִקַּח מֵהֶן בְּיוֹתֵר, וְלִמְכֹּר לָהֶן בְּפָחוּת.&nbsp; אָסַר הֲנָיָתוֹ עֲלֵיהֶן--אִם שׁוֹמְעִין לוֹ שֶׁיִּקַּח מֵהֶן בְּפָחוּת וְיִמְכֹּר בְּיוֹתֵר, מֻתָּר; וְאֵין גּוֹזְרִין כָּאן שֶׁלֹּא יִמְכֹּר, גְּזֵרָה שֶׁמֶּא יִקַּח--שֶׁהֲרֵי לֹא נָדַר מֵאִישׁ אֶחָד כְּדֵי שֶׁנִּגְזֹר עָלָיו, אֵלָא מֵאֻמָּה כֻּלָּהּ, שְׁאִם אֵי אִפְשָׁר לוֹ לִשָּׂא וְלִתֵּן עִם זֶה, יִשָּׂא וְיִתֵּן עִם אַחֵר.</p>

<p><b>ז,ח</b>&nbsp;&nbsp;לְפִיכָּךְ אִם אָסַר הֲנָיָתָן עָלָיו--הֲרֵי זֶה מַשְׁאִילָן, וּמַלְוֶה אוֹתָן; אֲבָל לֹא יִשְׁאַל מֵהֶן, וְלֹא יִלְוֶה מֵהֶן.&nbsp; [ח] אָסַר הֲנָיָתוֹ עֲלֵיהֶן, וַהֲנָיָתָן עָלָיו--לֹא יִשָּׂא וְיִתֵּן עִמָּהֶן; וְכֵן הֶם לֹא יִשְּׂאוּ וְלֹא יִתְּנוּ עִמּוֹ, וְלֹא יִשְׁאַל וְלֹא יַשְׁאִיל לָהֶן, וְלֹא יִלְוֶה מֵהֶן, וְלֹא יַלְוֶה אוֹתָן.&nbsp; [ט] אָסַר עַל עַצְמוֹ הֲנָיַת בְּנֵי הָעִיר--אָסוּר לְהִשָּׁאֵל עַל נִדְרוֹ, לְחָכָם מִבְּנֵי אוֹתָהּ הָעִיר הַהִיא; וְאִם נִשְׁאַל וְהִתִּיר לוֹ, הֲרֵי נִדְרוֹ מֻתָּר כְּמוֹ שֶׁבֵּאַרְנוּ.</p>

<p><b>ז,ט</b>&nbsp;&nbsp;[י] מִי שֶׁאָסַר הֲנָיַת הַבְּרִיּוֹת עָלָיו--הֲרֵי זֶה מֻתָּר לֵהָנוֹת בְּלֶקֶט שִׁכְחָה וּפֵאָה וּמַעְשַׂר עָנִי הַמִּתְחַלֵּק בַּגְּרָנוֹת, אֲבָל לֹא שֶׁבְּתוֹךְ הַבַּיִת.</p>

<p><b>ז,י</b>&nbsp;&nbsp;[יא] מִי שֶׁאָסַר הֲנָיָתוֹ עַל הַכּוֹהֲנִים, וְעַל הַלְּוִיִּים--הֲרֵי אֵלּוּ בָּאִין וְנוֹטְלִין מַתְּנוֹתֵיהֶן עַל כָּרְחוֹ; וְאִם אָמַר כּוֹהֲנִים אֵלּוּ וּלְוִיִּים אֵלּוּ--הֲרֵי אֵלּוּ אֲסוּרִין, וְיִתֵּן תְּרוּמוֹתָיו וּמַעְשְׂרוֹתָיו לְכוֹהֲנִים וּלְוִיִּים אֲחֵרִים.&nbsp; וְהוּא הַדִּין בַּמַּתָּנוֹת עֲנִיִּים, עִם הָעֲנִיִּים.</p>

<p><b>ז,יא</b>&nbsp;&nbsp;[יב] מִי שֶׁהָיְתָה הֲנָיָתוֹ אֲסוּרָה עַל חֲבֵרוֹ, וְאֵין לַחֲבֵרוֹ מַה יֹאכַל--הוֹלֵךְ אֵצֶל הַחֶנְוָנִי וְאוֹמֵר, אִישׁ פְּלוֹנִי אָסוּר בַּהֲנָיָתִי וְאֵינִי יוֹדֵעַ מַה אֶעֱשֶׂה:&nbsp; אִם הָלַךְ הַחֶנְוָנִי וְנָתַן לוֹ, וּבָא וְנָטַל מִזֶּה--הֲרֵי זֶה מֻתָּר.</p>

<p><b>ז,יב</b>&nbsp;&nbsp;[יג] הָיָה בֵּיתוֹ לִבְנוֹת, גְּדֵרוֹ לִגְדֹּר, שָׂדֵהוּ לִקְצֹר, וְהָלַךְ אֵצֶל הַפּוֹעֲלִים וְאָמַר, אִישׁ פְּלוֹנִי אָסוּר בַּהֲנָיָתִי וְאֵינִי יוֹדֵעַ מַה אֶעֱשֶׂה, וְהָלְכוּ הֶן וְעָשׂוּ עִמּוֹ, וּבָאוּ לְזֶה וְנָתַן לָהֶן שְׂכָרָן--הֲרֵי זֶה מֻתָּר:&nbsp; שֶׁנִּמְצָא זֶה שֶׁפָּרַע לוֹ חוֹבוֹ, וּכְבָר בֵּאַרְנוּ שֶׁזֶּה מֻתָּר לִפְרֹעַ חוֹבוֹ.</p>

<p><b>ז,יג</b>&nbsp;&nbsp;[יד] הָיוּ מְהַלְּכִין בַּדֶּרֶךְ, וְאֵין לוֹ מַה יֹאכַל--נוֹתֵן לְאַחֵר מִשּׁוֹם מַתָּנָה, וְהַלָּה מֻתָּר בָּהּ; וְאִם אֵין עִמָּהֶן אַחֵר, מַנִּיחַ עַל הַסֶּלַע וְאוֹמֵר, הֲרֵי הֶן מֻפְקָרִין לְכָל מִי שֶׁיַּחְפֹּץ, וְהַלָּה נוֹטֵל וְאוֹכֵל.</p>

<p><b>ז,יד</b>&nbsp;&nbsp;[טו] נָתַן לְאֶחָד מַתָּנָה וְאָמַר לוֹ, הֲרֵי הַסְּעוֹדָה הַזּוֹ נְתוּנָה לָךְ מַתָּנָה, וְיָבוֹא פְּלוֹנִי שְׁהוּא אָסוּר בַּהֲנָיָתִי, וְיֹאכַל עִמָּנוּ--הֲרֵי זֶה אָסוּר.&nbsp; וְלֹא עוֹד, אֵלָא אִם נָתַן לוֹ סְתָם, וְחָזַר וְאָמַר לוֹ, רְצוֹנָךְ שֶׁיָּבוֹא פְּלוֹנִי וְיֹאכַל עִמָּנוּ--אִם הוֹכִיחַ סוֹפוֹ עַל תְּחִלָּתוֹ, שֶׁלֹּא נָתַן לוֹ אֵלָא עַל מְנָת שֶׁיָּבוֹא פְּלוֹנִי וְיֹאכַל--הֲרֵי זֶה אָסוּר:&nbsp; כְּגוֹן שֶׁהָיְתָה סְעוֹדָה גְּדוֹלָה, וְהוּא רוֹצֶה שֶׁיָּבוֹא אָבִיו אוֹ רִבּוֹ וְכַיּוֹצֶא בָּהֶן לֶאֱכֹל מִסְּעוֹדָה זוֹ, שֶׁהֲרֵי סְעוֹדָתוֹ מוֹכַחַת עָלָיו, שֶׁלֹּא גָמַר לְהַקְנוֹת לוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ז,טו</b>&nbsp;&nbsp;[טז] כָּל מַתָּנָה שְׁאִם הִקְדִּישָׁהּ, לֹא תִהְיֶה מְקֻדֶּשֶׁת--אֵינָהּ מַתָּנָה.&nbsp; וְכָל הַנּוֹתֵן לְזֶה מַתָּנָה עַל מְנָת לְהַקְנוֹתָהּ לְאַחֵר, הֲרֵי זֶה הָאַחֵר קָנָה בְּעֵת שֶׁיַּקְנֶה לוֹ הָרִאשׁוֹן; וְאִם לֹא הִקְנָה לוֹ הָרִאשׁוֹן לְאוֹתוֹ הָאַחֵר, לֹא קָנָה לֹא רִאשׁוֹן וְלֹא שֵׁנִי.</p>

<p><b>ז,טז</b>&nbsp;&nbsp;[יז] מִי שֶׁנֶּאְסְרָה הֲנָיָתוֹ עַל בַּעַל בִּתּוֹ, וְהוּא רוֹצֶה לָתֵת לְבִתּוֹ מָעוֹת, כְּדֵי שֶׁתִּהְיֶה נִהְנֵית מֵהֶן, וּמוֹצִיאָה אוֹתָן בַּחֲפָצֶיהָ--הֲרֵי זֶה נוֹתֵן לָהּ וְאוֹמֵר לָהּ, הֲרֵי הַמָּעוֹת הָאֵלּוּ נְתוּנִין לָךְ בְּמַתָּנָה, וּבִלְבָד שֶׁלֹּא יִהְיֶה לְבַעְלִיךְ בָּהֶן רְשׁוּת, אֵלָא יִהְיוּ לְמַה שֶׁאַתְּ נוֹתֶנֶת לְפִיךְ, אוֹ לְמַה שֶׁתִּלְבֹּשִׁי, וְכַיּוֹצֶא בְּזֶה.&nbsp; וְאַפִלּוּ אָמַר לָהּ, עַל מְנָת שְׁאֵין לְבַעְלִיךְ בָּהֶן רְשׁוּת, אֵלָא מַה שֶׁתִּרְצִי, עֲשִׂי בָּהֶן--לֹא קָנָם הַבַּעַל; וּמַה שֶׁתִּרְצֶה, תַּעֲשֶׂה בָּהֶן.</p>

<p><b>ז,יז</b>&nbsp;&nbsp;אֲבָל אִם נָתַן לָהּ מַתָּנָה וְאָמַר לָהּ, עַל מְנָת שְׁאֵין לְבַעְלִיךְ בָּהֶן רְשׁוּת, וְלֹא פֵרַשׁ שֶׁתִּהְיֶה הַמַּתָּנָה הַזֹּאת לְכָּךְ וּלְכָּךְ, אוֹ לְמַה שֶׁתִּרְצֶה תַּעֲשֶׂה בָּהּ--הֲרֵי קָנָה אוֹתָהּ הַבַּעַל לֶאֱכֹל פֵּרוֹתֶיהָ:&nbsp; וְדָבָר זֶה אָסוּר, שֶׁהֲרֵי הוּא אָסוּר בַּהֲנָיַת חוֹתְנוֹ.
<br>&nbsp;</p>

<h2>הִלְכּוֹת נְדָרִים פֵּרֶק ח</h2>

<p><b>ח,א</b>&nbsp;&nbsp;מִי שֶׁנָּדַר אוֹ נִשְׁבַּע, וּפֵרַשׁ בְּשָׁעַת נִדְרוֹ דָּבָר שֶׁנָּדַר אוֹ נִשְׁבַּע בִּגְלָלוֹ--הֲרֵי זֶה כְּמִי שֶׁתָּלָה נִדְרוֹ אוֹ שְׁבוּעָתוֹ בְּאוֹתוֹ דָּבָר; וְאִם לֹא נִתְקַיַּם אוֹתוֹ דָּבָר שֶׁנִּשְׁבַּע בִּגְלָלוֹ, הֲרֵי זֶה מֻתָּר.</p>

<p><b>ח,ב</b>&nbsp;&nbsp;כֵּיצַד:&nbsp; נָדַר אוֹ נִשְׁבַּע שְׁאֵינוּ נוֹשֵׂא אִשָּׁה פְּלוֹנִית שֶׁאָבִיהָ רָע, שְׁאֵינוּ נִכְנָס לְבַיִת זֶה שֶׁכֶּלֶב רָע בְּתוֹכוֹ--מֵתוּ, אוֹ שֶׁעָשָׂה הָאָב תְּשׁוּבָה--הֲרֵי זֶה מֻתָּר:&nbsp; שֶׁזֶּה כְּמִי שֶׁנָּדַר אוֹ נִשְׁבַּע וְאָמַר, שֶׁלֹּא אֶשָּׂא אִשָּׁה פְּלוֹנִית וְלֹא אִכָּנֵס לְבַיִת זֶה, אֵלָא אִם כֵּן נִסְתַּלַּק הַהֶזֵּק.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ג</b>&nbsp;&nbsp;אֲבָל הַנּוֹדֵר אוֹ הַנִּשְׁבָּע שְׁאֵינוּ נוֹשֵׂא פְּלוֹנִית הַכְּעוּרָה, וְנִמְצֵאת נָאָה, שְׁחוֹרָה וְנִמְצֵאת לְבָנָה, קְצָרָה וְנִמְצֵאת אֲרוּכָה, שְׁאֵין אִשְׁתִּי נִהְנֵית לִי שֶׁגָּנְבָה אֶת כִּיסִי וְשֶׁהִכָּת אֶת בְּנִי וְנוֹדַע שֶׁלֹּא גָנְבָה וְלֹא הִכָּת--הֲרֵי זֶה מֻתָּר:&nbsp; מִפְּנֵי שְׁהוּא נֶדֶר טְעוּת, וְהוּא בִּכְלַל נִדְרֵי שְׁגָגוֹת שְׁהֶן מֻתָּרִין; וְאֵין זֶה כְּתוֹלֶה נִדְרוֹ בְּדָבָר וְלֹא נִתְקַיַּם הַדָּבָר--שֶׁהֲרֵי הַסִּבָּה שֶׁבִּגְלָלָהּ נָדַר לֹא הָיְתָה מְצוּיָה, וּטְעוּת הָיָה.</p>

<p><b>ח,ד</b>&nbsp;&nbsp;וְלֹא עוֹד, אֵלָא מִי שֶׁרָאָה אֲנָשִׁים מֵרָחוֹק אוֹכְלִים תְּאֵנִים שֶׁלּוֹ, אָמַר לָהֶן הֲרֵי הֶן עֲלֵיכֶם קָרְבָּן, כֵּיוָן שֶׁקָּרַב אֲלֵיהֶם וְהִבִּיט, וְהִנֵּה הֶן אָבִיו וְאֶחָיו--הֲרֵי אֵלּוּ מֻתָּרִין:&nbsp; אַף עַל פִּי שֶׁלֹּא פֵרַשׁ הַסִּבָּה שֶׁהִדִּירָן בִּגְלָלָהּ, הֲרֵי זֶה כְּמִי שֶׁפֵּרַשׁ--שֶׁהַדָּבָר מוֹכִיחַ שֶׁלֹּא אָסַר עֲלֵיהֶן, אֵלָא מִפְּנֵי שֶׁהָיָה בְּדַעְתּוֹ שְׁהֶן זָרִים.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ה</b>&nbsp;&nbsp;מִי שֶׁנָּדַר אוֹ נִשְׁבַּע, וְנֻלַּד לוֹ דָּבָר שֶׁלֹּא הָיָה בְּלִבּוֹ בְּשָׁעַת הַשְּׁבוּעָה אוֹ בְּשָׁעַת הַנֶּדֶר--הֲרֵי זֶה אָסוּר, עַד שֶׁיִּשָּׁאֵל לְחָכָם וְיַתִּיר אֶת נִדְרוֹ.&nbsp; כֵּיצַד:&nbsp; אָסַר עַצְמוֹ בַּהֲנָיַת פְּלוֹנִי, אוֹ שֶׁלֹּא יִכָּנֵס לְמָקוֹם פְּלוֹנִי, וְנַעֲשָׂה אוֹתוֹ הָאִישׁ סוֹפֵר, וְאוֹתוֹ מָקוֹם בֵּית הַכְּנֶסֶת--אַף עַל פִּי שְׁהוּא אוֹמֵר אִלּוּ הָיִיתִי יוֹדֵעַ שֶׁזֶּה נַעֲשֶׂה סוֹפֵר וּמָקוֹם זֶה יֵעָשֶׂה בֵּית הַכְּנֶסֶת, לֹא הָיִיתִי נוֹדֵר אוֹ נִשְׁבָּע--הֲרֵי זֶה אָסוּר לֵהָנוֹת וּלְהִכָּנֵס, עַד שֶׁיַּתִּיר נִדְרוֹ כְּמוֹ שֶׁבֵּאַרְנוּ.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ו</b>&nbsp;&nbsp;כָּל נֶדֶר שֶׁהֻתַּר מִקְצָתוֹ, הֻתָּר כֻּלּוֹ; וְהוּא הַדִּין בִּשְׁבוּעָה.&nbsp; כֵּיצַד:&nbsp; רָאָה אֲנָשִׁים מֵרָחוֹק אוֹכְלִין פֵּרוֹתָיו, וְאָמַר הֲרֵי הֶן עֲלֵיכֶם קָרְבָּן, וּכְשֶׁהִגִּיעַ אֲלֵיהֶם, וְהִנֵּה הֶם אָבִיו וַאֲנָשִׁים זָרִים--הוֹאִיל וְאָבִיו מֻתָּר, כֻּלָּן מֻתָּרִין; וְאַפִלּוּ אָמַר אִלּוּ הָיִיתִי יוֹדֵעַ, הָיִיתִי אוֹמֵר פְּלוֹנִי וּפְלוֹנִי אֲסוּרִין וְאָבִי מֻתָּר--הֲרֵי כֻּלָּן מֻתָּרִין.</p>

<p><b>ח,ז</b>&nbsp;&nbsp;אֲבָל אִם אָמַר כְּשֶׁהִגִּיעַ אֲלֵיהֶם, אִלּוּ הָיִיתִי יוֹדֵעַ שֶׁאָבִי בֵּינֵיכֶם, הָיִיתִי אוֹמֵר כֻּלְּכֶם אֲסוּרִין חוּץ מֵאָבִי--הֲרֵי כֻּלָּן אֲסוּרִין חוּץ מֵאָבִיו:&nbsp; שֶׁהֲרֵי גִּלָּה דַּעְתּוֹ שֶׁלֹּא הִתִּיר מִקְצַת הַנֶּדֶר, אֵלָא כְּמוֹ שֶׁנָּדַר הָיָה נוֹדֵר וּמַתְנֶה עַל אָבִיו.</p>

<p><b>ח,ח</b>&nbsp;&nbsp;[ז] וְכֵן הָאוֹמֵר הַיַּיִן קָרְבָּן עָלַי, מִפְּנֵי שֶׁהַיַּיִן רָע לַמֵּעַיִם, אָמְרוּ לוֹ וַהֲרֵי הַמְּיֻשָּׁן יָפֶה לַמֵּעַיִם--אִם אָמַר אִלּוּ הָיִיתִי יוֹדֵעַ, לֹא הָיִיתִי נוֹדֵר, אַפִלּוּ אָמַר אִלּוּ הָיִיתִי יוֹדֵעַ, הָיִיתִי אוֹמֵר הֶחָדָשׁ אָסוּר וְהַיָּשָׁן מֻתָּר--מֻתָּר בְּיָשָׁן וּבְחָדָשׁ; אֲבָל אִם אָמַר אִלּוּ הָיִיתִי יוֹדֵעַ, הָיִיתִי אוֹמֵר כָּל הַיֵּינוֹת אֲסוּרוֹת עָלַי חוּץ מִן הַמְּיֻשָּׁן--הֲרֵי זֶה מֻתָּר בַּמְּיֻשָּׁן בִּלְבָד.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ט</b>&nbsp;&nbsp;[ח] כָּל הַנּוֹדֵר אוֹ הַנִּשְׁבָּע, רוֹאִין דְּבָרִים שֶׁבִּגְלָלָן נִשְׁבַּע אוֹ נָדַר, וְלוֹמְדִין מֵהֶן לְאֵיזֶה דָּבָר נִתְכַּוַּן; וְהוֹלְכִין אַחַר הָעִנְיָן, לֹא אַחַר כָּל מַשְׁמָע הַדִּבּוּר.&nbsp; כֵּיצַד:&nbsp; הָיָה טָעוּן מַשָּׂא שֶׁלְּצֶמֶר אוֹ שֶׁלְּפִשְׁתִּים, וְהֵזִיעַ וְהָיָה רֵיחוֹ קָשֶׁה, וְנִשְׁבַּע אוֹ נָדַר שֶׁלֹּא יַעֲלֶה עָלָיו צֶמֶר אוֹ פִּשְׁתִּים לְעוֹלָם--הֲרֵי זֶה מֻתָּר לִלְבֹּשׁ בִּגְדֵי צֶמֶר אוֹ פִּשְׁתִּים וּלְכַסּוֹתָן, וְאֵינוּ אָסוּר אֵלָא לְהַפְשִׁילָן לַאֲחוֹרָיו.&nbsp; הָיָה לָבוּשׁ בֶּגֶד צֶמֶר וְנִצְטַעַר בִּלְבִישָׁתוֹ, וְנִשְׁבַּע אוֹ נָדַר שֶׁלֹּא יַעֲלֶה עָלָיו צֶמֶר לְעוֹלָם--אָסוּר לִלְבֹּשׁ, וּמֻתָּר לִטְעֹן עָלָיו; וּמֻתָּר לְהִתְכַּסּוֹת בְּגִזֵּי צֶמֶר, שֶׁלֹּא נִתְכַּוַּן זֶה אֵלָא לְבֶגֶד צֶמֶר.&nbsp; וְכֵן כָּל כַּיּוֹצֶא בְּזֶה.</p>

<p><b>ח,י</b>&nbsp;&nbsp;[ט] הָיוּ מְבַקְּשִׁין מִמֶּנּוּ שֶׁיִּשָּׂא קְרוֹבָתוֹ, וְהוּא מְמָאֵן, וּפָצְרוּ בּוֹ, וְנָדַר אוֹ נִשְׁבַּע שֶׁלֹּא תֵהָנֶה בּוֹ לְעוֹלָם, וְכֵן הַמְּגָרֵשׁ אֶת אִשְׁתּוֹ, וְנִשְׁבַּע אוֹ נָדַר שֶׁלֹּא תֵהָנֶה בּוֹ לְעוֹלָם--הֲרֵי אֵלּוּ מֻתָּרוֹת לֵהָנוֹת לוֹ, שְׁאֵין כַּוָּנָתוֹ אֵלָא לְשֵׁם אִישׁוּת.</p>

<p><b>ח,יא</b>&nbsp;&nbsp;[י] וְכֵן הַקּוֹרֶא לַחֲבֵרוֹ שֶׁיִּסְעֹד אֶצְלוֹ, וּמֵאַן, וְנִשְׁבַּע אוֹ נָדַר שֶׁלֹּא יִכָּנֵס לְבֵיתוֹ, וְלֹא יִשְׁתֶּה לוֹ טִפַּת צוֹנֵן--הֲרֵי זֶה מֻתָּר לְהִכָּנֵס לְבֵיתוֹ וְלִשְׁתּוֹת לוֹ צוֹנֵן, שֶׁלֹּא נִתְכַּוַּן זֶה אֵלָא שֶׁלֹּא יֹאכַל וְיִשְׁתֶּה עִמּוֹ בִּסְעוֹדָה זוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ח,יב</b>&nbsp;&nbsp;[יא] הָאוֹמֵר לַחֲבֵרוֹ לְבֵיתָךְ אֵינִי נִכְנָס, וְשָׂדָךְ אֵינִי לוֹקֵחַ, בֵּין בְּנֶדֶר בֵּין בִּשְׁבוּעָה, וּמֵת אוֹ מְכָרָן לְאַחֵר--הֲרֵי זֶה מֻתָּר לְהִכָּנֵס לַבַּיִת, וְלִקַּח הַשָּׂדֶה מִן הַיּוֹרֵשׁ אוֹ מִן הַלּוֹקֵחַ:&nbsp; שֶׁלֹּא נִתְכַּוַּן זֶה, אֵלָא כָּל זְמָן שְׁהֶן בִּרְשׁוּתָךְ.&nbsp; אֲבָל אִם אָמַר לַבַּיִת הַזֶּה אֵינִי נִכְנָס, וְשָׂדֶה זוֹ אֵינִי לוֹקֵחַ, וּמֵת אוֹ מְכָרָן לְאַחֵר--הֲרֵי זֶה אָסוּר.</p>

<p><b>ח,יג</b>&nbsp;&nbsp;[יב] אָמַר לַחֲבֵרוֹ הַשְׁאִילֵנִי פָּרָתָךְ, אָמַר לוֹ אֵינָהּ פְּנוּיָה, נִשְׁבַּע אוֹ נָדַר וְאָמַר, שָׂדִי אֵינִי חוֹרֵשׁ בָּהּ לְעוֹלָם--אִם הָיָה דַּרְכּוֹ לַחְרֹשׁ בְּיָדוֹ, הוּא אָסוּר וְכָל אָדָם מֻתָּרִין לַחְרֹשׁ לוֹ בָּהּ; וְאִם אֵין דַּרְכּוֹ לַחְרֹשׁ בְּיָדוֹ, הוּא וְכָל אָדָם אֲסוּרִין.&nbsp; וְכֵן כָּל כַּיּוֹצֶא בִּדְבָרִים אֵלּוּ.</p>

<p><b>ח,יד</b>&nbsp;&nbsp;[יג] מִי שֶׁנִּשְׁבַּע אוֹ נָדַר שֶׁיִּשָּׂא אִשָּׁה, אוֹ שֶׁיִּקְנֶה בַּיִת, אוֹ שֶׁיֵּצֵא בִּשְׁיָרָה, אוֹ יְפָרַשׁ בַּיָּם--אֵין מְחַיְּבִין אוֹתוֹ לִשָּׂא אוֹ לִקְנוֹת אוֹ לָצֵאת מִיָּד, אֵלָא עַד שֶׁיִּמְצָא דָּבָר הֶהָגוּן לוֹ.&nbsp; וּמַעֲשֶׂה בְּאִשָּׁה שֶׁנָּדְרָה שֶׁכָּל מִי שֶׁיִּתְבַּע אוֹתָהּ תִּנָּשֵׂא לוֹ, וְקָפְצוּ עָלֶיהָ בְּנֵי אָדָם שְׁאֵינָן הֲגוּנִין לָהּ; וְאָמְרוּ חֲכָמִים, לֹא נִתְכַּוְּנָה זוֹ אֵלָא לְכָל מִי שֶׁיִּתְבַּע אוֹתָהּ מִן הַהֲגוּנִין לָהּ.&nbsp; וְכֵן כָּל כַּיּוֹצֶא בְּזֶה.</p>

<p><b>ח,טו</b>&nbsp;&nbsp;[יד] הַמַּדִּיר אֶת חֲבֵרוֹ, אוֹ שֶׁנִּשְׁבַּע, וְאָמַר לוֹ שֶׁתָּבוֹא וְתִטֹּל לְבָנֶיךָ כּוֹר אֶחָד חִטִּים, אוֹ שְׁתֵּי חָבִיּוֹת שֶׁלְּיַיִן--הֲרֵי זֶה יָכוֹל לְהַתִּיר נִדְרוֹ בְּלֹא שְׁאֵלָה לְחָכָם וְיֹאמַר לוֹ, כְּלוּם נִתְכַּוַּנְתָּ אֵלָא לְכַבְּדֵנִי, כְּבוֹדִי שֶׁלֹּא אֶטֹּל, וּכְבָר הִגִּיעַ אֵלַי כָּבוֹד שֶׁנָּדַרְתָּ בִּשְׁבִילוֹ.</p>

<p><b>ח,טז</b>&nbsp;&nbsp;וְכֵן הַנּוֹדֵר אוֹ הַנִּשְׁבָּע שְׁאֵין אַתָּה נִהְנֶה לִי, אִם אֵין אַתָּה נוֹתֵן לְבָנַי כּוֹר שֶׁלְּחִטִּים וּשְׁתֵּי חָבִיּוֹת שֶׁלְּיַיִן--הֲרֵי זֶה יָכוֹל לְהַתִּיר נִדְרוֹ שֶׁלֹּא בִּשְׁאֵלַת חָכָם וְיֹאמַר, הֲרֵינִי כְּאִלּוּ נִתְקַבַּלְתִּי וְהִגִּיעוּ לְיָדִי.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת נְדָרִים פֵּרֶק ט</h2>

<p><b>ט,א</b>&nbsp;&nbsp;בִּנְדָרִים--הֲלֹךְ אַחַר לְשׁוֹן בְּנֵי אָדָם בְּאוֹתוֹ מָקוֹם, וּבְאוֹתָהּ לָשׁוֹן, וּבְאוֹתוֹ זְמָן שֶׁנָּדַר אוֹ נִשְׁבַּע בּוֹ.&nbsp; כֵּיצַד:&nbsp; נָדַר אוֹ נִשְׁבַּע מִן הַמְּבֻשָּׁל--אִם דֶּרֶךְ אוֹתוֹ מָקוֹם בְּאוֹתָהּ לָשׁוֹן בְּאוֹתוֹ זְמָן שֶׁקּוֹרְאִין מְבֻשָּׁל אַפִלּוּ לַצֳּלִי וְלַשָּׁלוּק, הֲרֵי זֶה אָסוּר בַּכֹּל; וְאִם אֵין דַּרְכָּן לִקְרוֹת מְבֻשָּׁל אֵלָא לַבָּשָׂר שֶׁנִּתְבַּשַּׁל בְּמַיִם וּבִתְבָלִין, הֲרֵי זֶה מֻתָּר בַּצֳּלִי וּבַשָּׁלוּק.&nbsp; וְכֵן הַמְּעֻשָּׁן, וְהַמְּבֻשָּׁל בְּחַמֵּי טְבֶרְיָה, וְכַיּוֹצֶא בָּהֶן--הוֹלְכִין בּוֹ אַחַר הַלָּשׁוֹן שֶׁלִּבְנֵי הָעִיר.</p>

<p><b>ט,ב</b>&nbsp;&nbsp;נָדַר אוֹ נִשְׁבַּע מִן הַמָּלִיחַ--אִם דַּרְכָּן לִקְרוֹת מָלִיחַ לְכָל הַמְּלוּחִין, הֲרֵי זֶה אָסוּר בְּכָל הַמְּלוּחִין; וְאִם דַּרְכָּן שְׁאֵין קוֹרְאִין מָלִיחַ אֵלָא לְדָג מָלִיחַ בִּלְבָד, אֵינוּ אָסוּר אֵלָא בְּדָג מָלִיחַ.</p>

<p><b>ט,ג</b>&nbsp;&nbsp;נָדַר אוֹ נִשְׁבַּע מִן הַכָּבוּשׁ--אִם דַּרְכָּן לִקְרוֹת כָּבוּשׁ לְכָל הַכְּבוּשִׁים, הֲרֵי זֶה אָסוּר בַּכֹּל; וְאִם אֵין דַּרְכָּן לִקְרוֹת כָּבוּשׁ אֵלָא לְיָרָק כָּבוּשׁ בִּלְבָד, אֵינוּ אָסוּר אֵלָא בְּכָבוּשׁ שֶׁלְּיָרָק.&nbsp; וְכֵן כָּל כַּיּוֹצֶא בְּזֶה.</p>

<p><b>ט,ד</b>&nbsp;&nbsp;הָיוּ מִקְצַת בְּנֵי הַמָּקוֹם קוֹרִין לוֹ כָּךְ, וּמִקְצָתָן אֵין קוֹרִין--אֵין הוֹלְכִין אַחַר הָרֹב:&nbsp; אֵלָא הֲרֵי זֶה סְפֵק נְדָרִים, וְכָל סְפֵק נְדָרִים לְהַחְמִיר.&nbsp; וְאִם עָבַר, אֵינוּ לוֹקֶה.</p>

<p><b>ט,ה</b>&nbsp;&nbsp;כֵּיצַד:&nbsp; נָדַר מִן הַשֶּׁמֶן בִּמְקוֹם שֶׁמִּסְתַּפְּקִין בְּשֶׁמֶן זַיִת וּבְשֶׁמֶן שֻׁמְשְׁמִין, וְרֹב אַנְשֵׁי הַמָּקוֹם אֵין קוֹרִין שֶׁמֶן סְתָם אֵלָא לְשֶׁמֶן זַיִת, וְקוֹרִין לְשֶׁמֶן שֻׁמְשְׁמִין שֶׁמֶן שֻׁמְשְׁמִין, וּמֵעוּטָן קוֹרִין אַף לְשֶׁמֶן שֻׁמְשְׁמִין שֶׁמֶן סְתָם--הֲרֵי זֶה אָסוּר בִּשְׁנֵיהֶם; וְאֵינוּ לוֹקֶה עַל שֶׁמֶן שֻׁמְשְׁמִין.&nbsp; וְכֵן כָּל כַּיּוֹצֶא בְּזֶה.</p>

<p><b>ט,ו</b>&nbsp;&nbsp;כָּל דָּבָר שֶׁדֶּרֶךְ הַשָּׁלִיחַ בְּאוֹתוֹ מָקוֹם לְהִמָּלֵךְ עָלָיו, הֲרֵי הוּא בִּכְלַל הַמִּין שֶׁנֶּאֱמָר לַשָּׁלִיחַ סְתָם.&nbsp; כֵּיצַד:&nbsp; מְקוֹם שֶׁדַּרְכָּן אִם יִשְׁלַח אָדָם שָׁלִיחַ לִקְנוֹת לוֹ בָּשָׂר סְתָם, וְאָמַר לֹא מָצָאתִי אֵלָא דָּגִים--אִם נִשְׁבַּע בְּמָקוֹם זֶה אוֹ נָדַר מִן הַבָּשָׂר, נֶאֱסַר אַף בִּבְשַׂר דָּגִים.&nbsp; וְכֵן כָּל כַּיּוֹצֶא בְּזֶה.</p>

<p><b>ט,ז</b>&nbsp;&nbsp;וּבְכָל מָקוֹם--הַנּוֹדֵר מִן הַבָּשָׂר אָסוּר בִּבְשַׂר עוֹפוֹת וּבִקְרָבַיִם, וּמֻתָּר בַּחֲגָבִים.&nbsp; וְאִם מַרְאִין הַדְּבָרִים בְּעֵת שֶׁנָּדַר שֶׁלֹּא נִתְכַּוַּן זֶה אֵלָא לִבְשַׂר בְּהֵמָה בִּלְבָד, אוֹ לִבְשַׂר עוֹף וּבְהֵמָה בִּלְבָד--הֲרֵי זֶה מֻתָּר בִּבְשַׂר דָּגִים, וְאַפִלּוּ בִּמְקוֹם שֶׁהַשָּׁלִיחַ נִמְלָךְ עֲלֵיהֶן.</p>

<p><b>ט,ח</b>&nbsp;&nbsp;[ז] הַנּוֹדֵר מִן הַמְּבֻשָּׁל--מֻתָּר בְּבֵיצָה שֶׁלֹּא נִתְבַּשְּׁלָה עַד שֶׁקָּפְתָה, אֵלָא נִתְגַּלְגְּלָה בִּלְבָד.&nbsp; הַנּוֹדֵר מִמַּעֲשֵׂה קְדֵרָה--אֵינוּ אָסוּר אֵלָא מִדְּבָרִים שֶׁמַּרְתִּיחִין אוֹתָן בִּקְדֵרָה, כְּגוֹן רִיפוֹת וּלְבִיבוֹת וְכַיּוֹצֶא בָּהֶן; אָסַר עַצְמוֹ מִכָּל הַיּוֹרֵד לִקְדֵרָה, הֲרֵי זֶה אָסוּר בְּכָל הַמִּתְבַּשְּׁלִין בִּקְדֵרָה.</p>

<p><b>ט,ט</b>&nbsp;&nbsp;[ח] הַנּוֹדֵר מִן הַדָּגִים, מֻתָּר בַּצִּיר וּבַמֻּרְיָס שֶׁלַּדָּגִים.&nbsp; הַנּוֹדֵר מִן הֶחָלָב--מֻתָּר בַּקּוֹס, וְהוּא הַמַּיִם הַנִּבְדָּלִין מִן הֶחָלָב; נָדַר מִן הַקּוֹס, מֻתָּר בֶּחָלָב.&nbsp; נָדַר מִן הַגְּבִנָּה, אָסוּר בָּהּ בֵּין מְלִיחָה בֵּין תְּפֵלָה.</p>

<p><b>ט,י</b>&nbsp;&nbsp;[ט] הַנּוֹדֵר מִן הַחִטִּים, אָסוּר בָּהֶן בֵּין חַיִּין בֵּין מְבֻשָּׁלִין.&nbsp; חִטָּה חִטִּים שְׁאֵינִי טוֹעֵם, אָסוּר בָּהֶן בֵּין קֶמַח בֵּין פַּת; חִטָּה שְׁאֵינִי טוֹעֵם, אָסוּר בָּהּ בַּאֲפוּיָה וּמֻתָּר לָכֹס; חִטִּים שְׁאֵינִי טוֹעֵם, מֻתָּר בְּאָפוּי וְאָסוּר לָכֹס; חִטָּה חִטִּים שְׁאֵינִי טוֹעֵם, אָסוּר בֵּין בְּאָפוּי בֵּין לָכֹס.&nbsp; וְהַנּוֹדֵר מִן הַדָּגָן אוֹ מִן הַתְּבוּאָה, אֵינוּ אָסוּר אֵלָא מֵחֲמֵשֶׁת הַמִּינִין.</p>

<p><b>ט,יא</b>&nbsp;&nbsp;[י] הַנּוֹדֵר מִן הַיָּרָק, מֻתָּר בַּדַּלּוּעִין.&nbsp; מִן הַכָּרִישִׁין, מֻתָּר בַּקַּפְלִיטוֹת.&nbsp; הַנּוֹדֵר מִן הַכַּרּוּב--אָסוּר בַּמַּיִם שֶׁנִּתְבַּשַּׁל בּוֹ הַכַּרּוּב, שֶׁהֲרֵי מֵי הַשְּׁלָקוֹת כַּשְּׁלָקוֹת.&nbsp; נָדַר מִמֵּי הַשְּׁלָקוֹת, מֻתָּר בַּשְּׁלָקוֹת עַצְמָן.&nbsp; הַנּוֹדֵר מִן הָרֹטֶב, מֻתָּר בַּתְּבָלִין שֶׁבּוֹ; מִן הַתְּבָלִין, מֻתָּר בָּרֹטֶב.&nbsp; הַנּוֹדֵר מִן הַגָּרִיסִין, אָסוּר בַּמִּקְפָּה שֶׁלַּגָּרִיסִין.&nbsp; [יא] הַנּוֹדֵר מִפֵּרוֹת הָאָרֶץ--אָסוּר בְּפֵרוֹת הָאָרֶץ, וּמֻתָּר בִּכְמֵהִין וּפַטְרָיוֹת; וְאִם אָמַר כָּל גִּדּוּלֵי קַרְקָע עָלַי, אָסוּר אַף בִּכְמֵהִין וּפַטְרָיוֹת--אַף עַל פִּי שְׁאֵינָן יוֹנְקִין מִן הַקַּרְקָע, גְּדֵלִין הֶן בַּקַּרְקָע.&nbsp; [יב] הַנּוֹדֵר מִפֵּרוֹת הַשָּׁנָה--אָסוּר בְּכָל פֵּרוֹת הַשָּׁנָה, וּמֻתָּר בִּגְדָיִים וּטְלָאִים וּבְחָלָב וּבְבֵיצִים וּבְגוֹזָלוֹת; וְאִם אָמַר גִּדּוּלֵי שָׁנָה עָלַי, אָסוּר בְּכֻלָּם.&nbsp; הַנּוֹדֵר מִפֵּרוֹת הַקַּיִץ, אֵין אָסוּר אֵלָא בַּתְּאֵנִים.</p>

<p><b>ט,יב</b>&nbsp;&nbsp;[יג] וּבְכָל הַדְּבָרִים הָאֵלּוּ וְכַיּוֹצֶא בָּהֶן--הִזָּהֵר בָּעִיקָר הַגָּדוֹל, שְׁהוּא:&nbsp; בִּנְדָרִים--הֲלֹךְ אַחַר לְשׁוֹן בְּנֵי אָדָם שֶׁבְּאוֹתוֹ מָקוֹם, בְּאוֹתָהּ לָשׁוֹן, וּבְאוֹתוֹ זְמָן.&nbsp; וְעַל פִּי עִיקָר זֶה תּוֹרֶה וְתֹאמַר, זֶה הַנּוֹדֵר אָסוּר בְּדָבָר פְּלוֹנִי וּמֻתָּר בְּדָבָר פְּלוֹנִי.</p>

<p><b>ט,יג</b>&nbsp;&nbsp;[יד] הַנּוֹדֵר מִן הָעֲנָבִים, מֻתָּר בַּיַּיִן וְאַפִלּוּ הֶחָדָשׁ; מִן הַזֵּיתִים, מֻתָּר בַּשֶּׁמֶן; מִן הַתְּמָרִים, מֻתָּר בִּדְבַשׁ תְּמָרִים; מִן הַסַּתְוָנִיּוֹת, מֻתָּר בְּחֹמֶץ סַתְוָנִיּוֹת; מִן הַיַּיִן, מֻתָּר בְּיֵין תַּפּוּחִים; מִן הַשֶּׁמֶן, מֻתָּר בְּשֶׁמֶן שֻׁמְשְׁמִין; מִן הַדְּבַשׁ, מֻתָּר בִּדְבַשׁ תְּמָרִים; מִן הַחֹמֶץ, מֻתָּר בְּחֹמֶץ סַתְוָנִיּוֹת; מִן הַיָּרָק, מֻתָּר בְּיַרְקוֹת שָׂדֶה:&nbsp; מִפְּנֵי שֶׁכָּל אֵלּוּ, שֵׁם לְוַי הֶם--וְהוּא, לֹא נָדַר אֵלָא מִשֵּׁם שְׁאֵינוּ לְוַי בְּאוֹתוֹ מָקוֹם.&nbsp; וְכֵן כָּל כַּיּוֹצֶא בְּזֶה.</p>

<p><b>ט,יד</b>&nbsp;&nbsp;[טו] הַנּוֹדֵר מִן הַכְּסוּת, מֻתָּר בְּשַׂק וּבִירִיעָה וּבַחֲמִילָה.&nbsp; הַנּוֹדֵר מִן הַבַּיִת--אָסוּר בָּעֲלִיָּה, שֶׁהָעֲלִיָּה בִּכְלַל הַבַּיִת; נָדַר מִן הָעֲלִיָּה, מֻתָּר בַּבַּיִת.&nbsp; הַנּוֹדֵר מִן הַמִּטָּה, אָסוּר בַּדַּרְגַּשׁ שְׁהוּא כְּמוֹ מִטָּה קְטַנָּה; נָדַר מִן הַדַּרְגַּשׁ, מֻתָּר בַּמִּטָּה.&nbsp; וְכֵן כָּל כַּיּוֹצֶא בְּזֶה.</p>

<p><b>ט,טו</b>&nbsp;&nbsp;[טז] הַנּוֹדֵר שֶׁלֹּא יִכָּנֵס לְבַיִת זֶה, הֲרֵי זֶה אָסוּר מִן הָאֲגַף וְלִפְנִים; נָדַר שֶׁלֹּא יִכָּנֵס לְעִיר זוֹ--מֻתָּר לְהִכָּנֵס לִתְחוּמָהּ, וְאָסוּר לְהִכָּנֵס לְעִבּוּרָהּ.</p>

<p><b>ט,טז</b>&nbsp;&nbsp;[יז] הַנּוֹדֵר הֲנָיָה מִבְּנֵי הָעִיר, וּבָא אָדָם וְנִשְׁתָּהָה שָׁם שְׁנֵים עָשָׂר חֹדֶשׁ--הֲרֵי זֶה אָסוּר לֵהָנוֹת מִמֶּנּוּ; פָּחוּת מִכָּאן, מֻתָּר.&nbsp; נָדַר מִיּוֹשְׁבֵי הָעִיר--כָּל שֶׁשָּׁהָה שָׁם שְׁלוֹשִׁים יוֹם, אָסוּר לֵהָנוֹת מִמֶּנּוּ; פָּחוּת מִכָּאן, מֻתָּר.</p>

<p><b>ט,יז</b>&nbsp;&nbsp;[יח] הַנּוֹדֵר מִן הַמַּיִם הַנִּמְשָׁכִין מִמַּעְיָן פְּלוֹנִי--אָסוּר בְּכָל הַנְּהָרוֹת הַיּוֹנְקוֹת מִמֶּנּוּ, וְאֵין צָרִיךְ לוֹמַר הַנִּמְשָׁכוֹת:&nbsp; אַף עַל פִּי שֶׁנִּשְׁתַּנָּה שְׁמָם, וְאֵין קוֹרְאִין אוֹתָן אֵלָא נָהָר פְּלוֹנִי וּבְאֵר פְּלוֹנִי, וְאֵין מְלַוִּין אוֹתָן לְשֵׁם הַמַּעְיָן הַנָּדוּר--הוֹאִיל וְהוּא עִיקָרָן, אָסוּר בַּכֹּל.&nbsp; אֲבָל אִם נָדַר מִנְּהַר פְּלוֹנִי, אוֹ מִמַּעְיָן פְּלוֹנִי--אֵין אָסוּר אֵלָא בְּכָל הַנְּהָרוֹת הַנִּקְרָאוֹת עַל שְׁמוֹ.</p>

<p><b>ט,יח</b>&nbsp;&nbsp;[יט] הַנּוֹדֵר מִיּוֹרְדֵי הַיָּם, מֻתָּר בְּיוֹשְׁבֵי הַיַּבָּשָׁה; מִיּוֹשְׁבֵי הַיַּבָּשָׁה--אָסוּר בְּיוֹרְדֵי הַיָּם, אַף עַל פִּי שְׁהֶן מְפָרְשִׁים בְּאֶמְצַע הַיָּם הַגָּדוֹל, שֶׁיּוֹרְדֵי הַיָּם, בִּכְלַל יוֹשְׁבֵי הַיַּבָּשָׁה.</p>

<p><b>ט,יט</b>&nbsp;&nbsp;הַנּוֹדֵר מֵרוֹאֵי הַחַמָּה--אָסוּר בַּסּוֹמִין, שֶׁלֹּא נִתְכַּוַּן זֶה אֵלָא מִמִּי שֶׁהַחַמָּה רוֹאָה אוֹתָן.&nbsp; נָדַר מִשְּׁחוֹרֵי הָרֹאשׁ, אָסוּר בַּקֵּרְחִים וּבְבַעֲלֵי שֵׂיבוֹת; וּמֻתָּר בַּנָּשִׁים וּבַקְּטַנִּים:&nbsp; וְאִם דַּרְכָּן לִקְרוֹת שְׁחוֹרֵי הָרֹאשׁ לַכֹּל, אָסוּר בַּכֹּל.</p>

<p><b>ט,כ</b>&nbsp;&nbsp;נָדַר מִשּׁוֹבְתֵי שַׁבָּת--אָסוּר בְּיִשְׂרָאֵל, וּבַכּוּתִיִּים.&nbsp; נָדַר מֵעוֹלֵי יְרוּשָׁלַיִם--אָסוּר בְּיִשְׂרָאֵל, וּמֻתָּר בַּכּוּתִיִּים:&nbsp; שֶׁלֹּא נִתְכַּוַּן זֶה אֵלָא לְמִי שֶׁמִּצְוָה עָלָיו לַעֲלוֹת לִירוּשָׁלַיִם.</p>

<p><b>ט,כא</b>&nbsp;&nbsp;הַנּוֹדֵר מִבְּנֵי נוֹחַ, מֻתָּר בְּיִשְׂרָאֵל--שְׁאֵין נִקְרָאִין בְּנֵי נוֹחַ, אֵלָא שְׁאָר הָאֻמּוֹת.&nbsp; [כא] נָדַר מִזֶּרַע אַבְרָהָם--מֻתָּר בִּבְנֵי יִשְׁמָעֵאל וּבִבְנֵי עֵשָׂו, וְאֵינוּ אָסוּר אֵלָא בְּיִשְׂרָאֵל:&nbsp; שֶׁנֶּאֱמָר "כִּי בְיִצְחָק, יִקָּרֵא לְךָ זָרַע" (בראשית כא,יב), וַהֲרֵי יִצְחָק אָמַר לְיַעֲקוֹב "וְיִתֶּן-לְךָ אֶת-בִּרְכַּת אַבְרָהָם" (בראשית כח,ד).</p>

<p><b>ט,כב</b>&nbsp;&nbsp;נָדַר מִן הָעֲרֵלִים--מֻתָּר בְּעַרְלֵי יִשְׂרָאֵל, וְאָסוּר בְּמוּלֵי אֻמּוֹת הָעוֹלָם; נָדַר מִן הַמּוּלִים--אָסוּר בְּעַרְלֵי יִשְׂרָאֵל, וּמֻתָּר בְּמוּלֵי אֻמּוֹת הָעוֹלָם:&nbsp; שְׁאֵין הֶעָרְלָה קְרוּיָה אֵלָא לְשֵׁם גּוֹיִים, שֶׁנֶּאֱמָר "כִּי כָל-הַגּוֹיִם עֲרֵלִים" (ירמיהו ט,כה); וְאֵין כַּוָּנָתוֹ שֶׁלְּזֶה אֵלָא לְמִי שְׁהוּא מְצֻוֶּה עַל הַמִּילָה, וּלְמִי שְׁאֵינוּ מְצֻוֶּה עָלֶיהָ.</p>

<p><b>ט,כג</b>&nbsp;&nbsp;הַנּוֹדֵר מִיִּשְׂרָאֵל, אָסוּר בַּגֵּרִים; מִן הַגֵּרִים, מֻתָּר בְּיִשְׂרָאֵל.&nbsp; הַנּוֹדֵר מִיִּשְׂרָאֵל, אָסוּר בַּכּוֹהֲנִים וּבַלְּוִיִּים; מִן הַכּוֹהֲנִים וּמִן הַלְּוִיִּים, מֻתָּר בְּיִשְׂרָאֵל.&nbsp; הַנּוֹדֵר מִן הַכּוֹהֲנִים, מֻתָּר בַּלְּוִיִּים; מִן הַלְּוִיִּים, מֻתָּר בַּכּוֹהֲנִים.&nbsp; הַנּוֹדֵר מִבָּנָיו, מֻתָּר בִּבְנֵי בָּנָיו.&nbsp; וּבְכָל הַדְּבָרִים הָאֵלּוּ וְכַיּוֹצֶא בָּהֶן, דִּין הַנּוֹדֵר וְהַנִּשְׁבָּע אֶחָד הוּא.
<br>&nbsp;</p>

<h2>הִלְכּוֹת נְדָרִים פֵּרֶק י</h2>

<p><b>י,א</b>&nbsp;&nbsp;הַנּוֹדֵר אוֹ הַנִּשְׁבָּע שְׁאֵינִי טוֹעֵם הַיּוֹם, אֵינוּ אָסוּר אֵלָא עַד שֶׁתֶּחְשַׁךְ; שְׁאֵינִי טוֹעֵם יוֹם אֶחָד, אָסוּר מֵעֵת לְעֵת מִשָּׁעַת נִדְרוֹ.&nbsp; לְפִיכָּךְ הַנּוֹדֵר שְׁאֵינוּ טוֹעֵם הַיּוֹם--אַף עַל פִּי שְׁהוּא מֻתָּר מִשֶּׁתֶּחְשַׁךְ, לֹא יֹאכַל מִשֶּׁתֶּחְשַׁךְ עַד שֶׁיִּשָּׁאֵל לְחָכָם:&nbsp; גְּזֵרָה--שֶׁמֶּא יִשָּׁבַע פַּעַם אַחֶרֶת יוֹם אֶחָד וְיֹאכַל מִשֶּׁתֶּחְשַׁךְ, שֶׁהֲרֵי אֵין כָּל הָעָם יוֹדְעִין הֶפְרֵשׁ שֶׁבֵּין זֶה לְזֶה.</p>

<p><b>י,ב</b>&nbsp;&nbsp;נָדַר שְׁאֵינִי טוֹעֵם יוֹם--הֲרֵי זֶה סָפֵק, וְאָסוּר מֵעֵת לְעֵת כְּאוֹמֵר יוֹם אֶחָד; וְאִם אָכַל אַחַר שֶׁחָשֵׁכָה, אֵינוּ לוֹקֶה.&nbsp; שְׁאֵינִי טוֹעֵם שַׁבָּת זוֹ--הֲרֵי זֶה אָסוּר בִּשְׁאָר יְמֵי הַשַּׁבָּת וּבְיוֹם הַשַּׁבָּת, וַהֲרֵי הוּא מֻתָּר מֵאֶחָד בַּשַּׁבָּת; שְׁאֵינִי טוֹעֵם שַׁבָּת אַחַת--הֲרֵי זֶה אָסוּר שִׁבְעַת יָמִים, מֵעֵת לְעֵת.&nbsp; אָמַר שַׁבָּת סְתָם, וְלֹא פֵרַשׁ לֹא אַחַת וְלֹא זוֹ--הֲרֵי זֶה סָפֵק, וְאָסוּר שִׁבְעַת יָמִים מֵעֵת לְעֵת; וְאִם אָכַל אַחַר הַשַּׁבָּת, אֵינוּ לוֹקֶה כְּמוֹ שֶׁבֵּאַרְנוּ.</p>

<p><b>י,ג</b>&nbsp;&nbsp;שְׁאֵינִי שׁוֹתֶה חֹדֶשׁ זֶה--אָסוּר בִּשְׁאָר הַחֹדֶשׁ; אֲבָל בְּיוֹם רֹאשׁ חֹדֶשׁ יִהְיֶה מֻתָּר, אַף עַל פִּי שֶׁהָיָה חֹדֶשׁ חָסֵר.&nbsp; שְׁאֵינִי טוֹעֵם חֹדֶשׁ אֶחָד--אָסוּר שְׁלוֹשִׁים יוֹם גְּמוּרִין, מֵעֵת לְעֵת.&nbsp; נָדַר חֹדֶשׁ סְתָם--אָסוּר שְׁלוֹשִׁים יוֹם מֵעֵת לְעֵת, מִסָּפֵק.</p>

<p><b>י,ד</b>&nbsp;&nbsp;שְׁאֵינִי אוֹכֵל בָּשָׂר שָׁנָה זוֹ--אַפִלּוּ לֹא נִשְׁאַר מִן הַשָּׁנָה אֵלָא יוֹם אֶחָד, אֵין אָסוּר אֵלָא אוֹתוֹ הַיּוֹם; וּבְיוֹם רֹאשׁ הַשָּׁנָה, מֻתָּר.&nbsp; וְרֹאשׁ הַשָּׁנָה לִנְדָרִים, הוּא יוֹם רֹאשׁ חֹדֶשׁ תִּשְׁרִי.&nbsp; שְׁאֵינִי אוֹכֵל שָׁנָה אַחַת--הֲרֵי זֶה אָסוּר שָׁנָה תְּמִימָה, מִיּוֹם לְיוֹם; וְאִם נִתְעַבְּרָה הַשָּׁנָה, אָסוּר בָּהּ וּבְעִבּוּרָהּ.&nbsp; שְׁאֵינִי אוֹכֵל שָׁנָה--הֲרֵי זֶה אָסוּר מִיּוֹם לְיוֹם, מִסָּפֵק כְּמוֹ שֶׁבֵּאַרְנוּ.</p>

<p><b>י,ה</b>&nbsp;&nbsp;שְׁאֵינִי שׁוֹתֶה יַיִן שָׁבוּעַ זֶה--אָסוּר בִּשְׁאָר שְׁנֵי הַשָּׁבוּעַ, וּבִשְׁנַת הַשְּׁמִטָּה; וְאֵינוּ מֻתָּר אֵלָא מֵרֹאשׁ הַשָּׁנָה שֶׁלְּמוֹצָאֵי שְׁבִיעִית.&nbsp; שְׁאֵינִי שׁוֹתֶה יַיִן שָׁבוּעַ אֶחָד--אָסוּר שֶׁבַע שָׁנִים גְּמוּרוֹת, מִיּוֹם לְיוֹם.&nbsp; אָמַר יוֹבֵל זֶה--אָסוּר בִּשְׁאָר שְׁנֵי הַיּוֹבֵל, וּבִשְׁנַת הַחֲמִשִּׁים עַצְמָהּ.</p>

<p><b>י,ו</b>&nbsp;&nbsp;שְׁאֵינִי שׁוֹתֶה יַיִן עַד רֹאשׁ חֹדֶשׁ אֲדָר--אִם הָיְתָה שָׁנָה מְעֻבֶּרֶת, וְלֹא יָדַע שְׁהִיא מְעֻבֶּרֶת כְּשֶׁנָּדַר--אֵינוּ אָסוּר אֵלָא עַד רֹאשׁ חֹדֶשׁ אֲדָר רִאשׁוֹן; וְאִם נָדַר עַד סוֹף אֲדָר, הֲרֵי זֶה אָסוּר עַד סוֹף אֲדָר שֵׁנִי.&nbsp; וְאִם יָדַע שֶׁהַשָּׁנָה מְעֻבֶּרֶת, וְנָדַר עַד רֹאשׁ חֹדֶשׁ אֲדָר--אָסוּר עַד רֹאשׁ חֹדֶשׁ אֲדָר שֵׁנִי.</p>

<p><b>י,ז</b>&nbsp;&nbsp;הָאוֹסֵר עַצְמוֹ בְּדָבָר עַד הַפֶּסַח--בֵּין שֶׁאָמַר עַד לִפְנֵי הַפֶּסַח, בֵּין שֶׁאָמַר עַד הַפֶּסַח--אֵינוּ אָסוּר אֵלָא עַד שֶׁיַּגִּיעַ בִּלְבָד; וְאִם אָמַר עַד שֶׁיִּהְיֶה הַפֶּסַח--הֲרֵי זֶה אָסוּר, עַד שֶׁיֵּצֵא הַפֶּסַח.&nbsp; אָמַר עַד הַקָּצִיר אוֹ עַד הַבָּצִיר, אוֹ שֶׁאָמַר עַד שֶׁיִּהְיֶה הַקָּצִיר אוֹ הַבָּצִיר--אֵינוּ אָסוּר אֵלָא עַד שֶׁיַּגִּיעַ.</p>

<p><b>י,ח</b>&nbsp;&nbsp;זֶה הַכְּלָל:&nbsp; כָּל שֶׁזְּמַנּוֹ קָבוּעַ וְנָדַר עָדָיו, אֵינוּ אָסוּר אֵלָא עַד שֶׁיַּגִּיעַ; וְאִם נָדַר עַד שֶׁיִּהְיֶה, הֲרֵי זֶה אָסוּר עַד שֶׁיֵּצֵא.&nbsp; וְכָל שְׁאֵין לוֹ זְמָן קָבוּעַ, כְּגוֹן זְמָן הַקָּצִיר וְהַבָּצִיר--בֵּין שֶׁנָּדַר עָדָיו, בֵּין שֶׁנָּדַר עַד שֶׁיִּהְיֶה--אֵין אָסוּר אֵלָא עַד שֶׁיַּגִּיעַ.</p>

<p><b>י,ט</b>&nbsp;&nbsp;הָאוֹסֵר עַצְמוֹ בְּדָבָר עַד הַקַּיִץ--הֲרֵי זֶה אָסוּר עַד שֶׁיַּתְחִילוּ אַנְשֵׁי הַמָּקוֹם שֶׁנָּדַר בּוֹ, לְהַכְנִיס כַּלְכָּלוֹת תְּאֵנִים; עַד הַקָּצִיר--עַד שֶׁיַּתְחִילוּ הָעָם לִקְצֹר קְצִיר חִטִּים, אֲבָל לֹא קְצִיר שְׂעוֹרִים.</p>

<p><b>י,י</b>&nbsp;&nbsp;פֵּרַשׁ וְאָמַר, עַד שֶׁיַּעֲבֹר הַקַּיִץ--הֲרֵי זֶה אָסוּר עַד שֶׁיְּכַפְּלוּ הָעָם רֹב הַמַּחְצְלָאוֹת שֶׁבַּמֻּקְצֶה, שֶׁמְּיַבְּשִׁין עֲלֵיהֶם תְּאֵנִים וַעֲנָבִים לַעֲשׂוֹתָן גְּרֹגְּרוֹת וְצִמּוּקִים:&nbsp; הַכֹּל לְפִי מְקוֹם נִדְרוֹ שֶׁלַּנּוֹדֵר.</p>

<p><b>י,יא</b>&nbsp;&nbsp;[י] כֵּיצַד:&nbsp; הֲרֵי שֶׁנָּדַר בַּבִּקְעָה וְאָסַר עַצְמוֹ בְּדָבָר עַד הַקַּיִץ, וְעָלָה לָהָר--אֵינוּ מִסְתַּכֵּל בַּקַּיִץ שֶׁלִּמְקוֹם שְׁהוּא בּוֹ עַתָּה, אִם הִגִּיעַ אִם לֹא הִגִּיעַ, אֵלָא בַּקַּיִץ שֶׁלִּמְקוֹם שֶׁנָּדַר בּוֹ, וְעָלָיו הוּא סוֹמֵךְ.&nbsp; וְכֵן כָּל כַּיּוֹצֶא בְּזֶה.</p>

<p><b>י,יב</b>&nbsp;&nbsp;[יא] הָאוֹסֵר עַצְמוֹ בְּדָבָר עַד הַגֶּשֶׁם--הֲרֵי זֶה אָסוּר עַד זְמָן הַגְּשָׁמִים, שְׁהוּא בְּאֶרֶץ יִשְׂרָאֵל רֹאשׁ חֹדֶשׁ כִּסְלֵו.&nbsp; הִגִּיעַ זְמָן הַגְּשָׁמִים--הֲרֵי זֶה מֻתָּר, בֵּין יָרְדוּ גְּשָׁמִים בֵּין לֹא יָרְדוּ; וְאִם יָרְדוּ גְּשָׁמִים מִשִּׁבְעָה עָשָׂר בִּמְרַחְשְׁוָן, הֲרֵי זֶה מֻתָּר.&nbsp; וְאִם אָמַר עַד הַגְּשָׁמִים--הֲרֵי זֶה אָסוּר, עַד שֶׁיֵּרְדוּ הַגְּשָׁמִים:&nbsp; וְהוּא, שֶׁיֵּרְדוּ מִזְּמָן רְבִיעָה שְׁנִיָּה, שְׁהִיא בְּאֶרֶץ יִשְׂרָאֵל וּמְקוֹמוֹת הַסְּמוּכִין לָהּ, מִשְּׁלוֹשָׁה וְעֶשְׂרִים בִּמְרַחְשְׁוָן וְאִלַּךְ.&nbsp; וְאִם פֵּרַשׁ וְאָמַר, עַד שֶׁיִּפְסְקוּ הַגְּשָׁמִים--הֲרֵי זֶה אָסוּר עַד שֶׁיַּעֲבֹר הַפֶּסַח, בְּאֶרֶץ יִשְׂרָאֵל וּבִמְקוֹמוֹת שְׁהֶן כְּמוֹתָהּ.</p>

<p><b>י,יג</b>&nbsp;&nbsp;[יב] מִי שֶׁהִדִּיר אֶת אִשְׁתּוֹ בִּמְרַחְשְׁוָן וְאָמַר לָהּ, שְׁאֵין אַתְּ נִהְנֵית לִי מִכָּאן וְעַד הַפֶּסַח, אִם תֵּלְכִי לְבֵית אָבִיךְ מֵהַיּוֹם וְעַד סֻכּוֹת--הֲרֵי זוֹ אֲסוּרָה לֵהָנוֹת לוֹ מִיַּד:&nbsp; גְּזֵרָה, שֶׁמֶּא תֵּלֵךְ.&nbsp; וְאִם הָלְכָה לִפְנֵי הַפֶּסַח, וַהֲרֵי הוּא מְהַנֶּה אוֹתָהּ לִפְנֵי הַפֶּסַח--הֲרֵי זֶה לוֹקֶה.</p>

<p><b>י,יד</b>&nbsp;&nbsp;עָבַר הַפֶּסַח--אַף עַל פִּי שֶׁהָלַךְ הַתְּנָאי--הֲרֵי זֶה אָסוּר לִנְהֹג חֻלִּין בְּנִדְרוֹ, וּלְהַנִּיחָהּ שֶׁתֵּלֵךְ וְתֵהָנֶה; אֵלָא נוֹהֵג בָּהּ אִסּוּר עַד הֶחָג כְּמוֹ שֶׁנָּדַר, וְאַף עַל פִּי שֶׁתָּלָה הַנֶּדֶר בְּאִסּוּר זְמָן שֶׁעָבַר.&nbsp; וְכֵן כָּל כַּיּוֹצֶא בְּזֶה.&nbsp; וְאִם הָלְכָה אַחַר הַפֶּסַח, אֵינָהּ אֲסוּרָה מִלֵּהָנוֹת לוֹ.</p>

<p><b>י,טו</b>&nbsp;&nbsp;[יג] אָמַר לָהּ שְׁאֵין אַתְּ נִהְנֵית לִי עַד הֶחָג, אִם תֵּלְכִי לְבֵית אָבִיךְ עַד הַפֶּסַח--אֲסוּרָה לֵהָנוֹת מִיַּד.&nbsp; וְאִם הָלְכָה לִפְנֵי הַפֶּסַח, וְנִמְצָא מְהַנֶּה אוֹתָהּ--הֲרֵי זֶה לוֹקֶה; וַאֲסוּרָה בַּהֲנָיָתוֹ עַד הֶחָג, וּמֻתֶּרֶת לֵילֵךְ לְבֵית אָבִיהָ מִשֶּׁהִגִּיעַ הַפֶּסַח.
<br>&nbsp;</p>

<h2>הִלְכּוֹת נְדָרִים פֵּרֶק יא</h2>

<p><b>יא,א</b>&nbsp;&nbsp;קָטָן בֶּן שְׁתֵּים עֶשְׂרֵה שָׁנָה וְיוֹם אֶחָד, וּקְטַנָּה בַּת אַחַת עֶשְׂרֵה שָׁנָה וְיוֹם אֶחָד, שֶׁנִּשְׁבְּעוּ אוֹ שֶׁנָּדְרוּ, בֵּין נִדְרֵי אִסָּר בֵּין נִדְרֵי הֶקְדֵּשׁ--בּוֹדְקִין אוֹתָן וְשׁוֹאֲלִין אוֹתָן:&nbsp; אִם יָדְעוּ לְשֵׁם מִי נָדְרוּ, וּלְשֵׁם מִי הִקְדִּישׁוּ וְנִשְׁבְּעוּ--נִדְרֵיהֶן קַיָּמִין, וְהֶקְדֵּשָׁן הֶקְדֵּשׁ; וְאִם לֹא יָדְעוּ, אֵין דִּבְרֵיהֶן כְּלוּם.&nbsp; וּצְרִיכִין בְּדִיקָה כָּל הַשָּׁנָה כֻּלָּהּ--שְׁהִיא שְׁנַת שְׁתֵּים עֶשְׂרֵה לַקְּטַנָּה, וּשְׁנַת שְׁלוֹשׁ עֶשְׂרֵה לַקָּטָן.</p>

<p><b>יא,ב</b>&nbsp;&nbsp;כֵּיצַד:&nbsp; הֲרֵי שֶׁנָּדְרוּ אוֹ שֶׁהִקְדִּישׁוּ בִּתְחִלַּת שָׁנָה זוֹ, וְשָׁאֲלוּ אוֹתָן וְנִמְצְאוּ יוֹדְעִין, וְנִתְקַיַּם נִדְרָן, וְנָדְרוּ נֶדֶר אַחֵר--אַפִלּוּ בְּסוֹף שָׁנָה זוֹ--צְרִיכִין בְּדִיקָה, וְאַחַר כָּךְ יִתְקַיַּם; וְאֵין אוֹמְרִין הוֹאִיל וְנִמְצְאוּ יוֹדְעִין בִּתְחִלַּת הַשָּׁנָה, אֵינָן צְרִיכִין בְּדִיקָה--אֵלָא בּוֹדְקִין כָּל הַשָּׁנָה הַזּוֹ כֻּלָּהּ.</p>

<p><b>יא,ג</b>&nbsp;&nbsp;קֹדֶם הַזְּמָן הַזֶּה--אַף עַל פִּי שֶׁאָמְרוּ יוֹדְעִין אָנוּ לְשֵׁם מִי נָדַרְנוּ, וּלְשֵׁם מִי הִקְדַּשְׁנוּ--אֵין נִדְרֵיהֶן נְדָרִים, וְאֵין הֶקְדֵּשָׁן הֶקְדֵּשׁ.&nbsp; וְאַחַר הַזְּמָן הַזֶּה, שֶׁנִּמְצָא הַבֵּן בֶּן שְׁלוֹשׁ עֶשְׂרֵה שָׁנָה וְיוֹם אֶחָד, וְהַבַּת בַּת שְׁתֵּים עֶשְׂרֵה שָׁנָה וְיוֹם אֶחָד--אַף עַל פִּי שֶׁאָמְרוּ אֵין אָנוּ יוֹדְעִין לְשֵׁם מִי נָדַרְנוּ, וּלְשֵׁם מִי הִקְדַּשְׁנוּ--דִּבְרֵיהֶן קַיָּמִין, וְהֶקְדֵּשָׁן הֶקְדֵּשׁ וְנִדְרֵיהֶן נְדָרִים:&nbsp; אַף עַל פִּי שֶׁלֹּא הֵבִיאוּ שְׁתֵּי שְׂעָרוֹת.&nbsp; וְזוֹ הִיא עוֹנַת הַנְּדָרִים הָאֲמוּרָה בְּכָל מָקוֹם.&nbsp; [ד] הוֹאִיל וְהִגִּיעוּ לִשְׁנֵי הַגְּדוֹלִים, נִדְרֵיהֶן קַיָּמִין--אַף עַל פִּי שֶׁלֹּא הֵבִיאוּ סִימָנִין, וַעֲדַיִן לֹא נַעֲשׂוּ גְּדוֹלִים לְכָל דָּבָר; וְדָבָר זֶה מִדִּבְרֵי תּוֹרָה--שֶׁהַמֻּפְלָא הַסָּמוּךְ לְאִישׁ, הֶקְדֵּשׁוֹ הֶקְדֵּשׁ וּנְדָרָיו נְדָרִים.</p>

<p><b>יא,ד</b>&nbsp;&nbsp;אַף עַל פִּי שֶׁנִּדְרֵיהֶן קַיָּמִין, אִם חִלְּלוּ נִדְרָן, אוֹ נִשְׁבְּעוּ וְהִחְלִיפוּ--אֵינָן לוֹקִין, עַד שֶׁיַּגְדִּילוּ וְיָבִיאוּ שְׁתֵּי שְׂעָרוֹת.&nbsp; [ה] הִקְדִּישׁוּ, וּבָא הַגָּדוֹל וְנִהְנָה מִן הַהֶקְדֵּשׁ שֶׁהִקְדִּישׁוּ--לוֹקֶה:&nbsp; מִפְּנֵי שֶׁנִּדְרֵיהֶן נְדָרִים מִן הַתּוֹרָה, כְּמוֹ שֶׁבֵּאַרְנוּ.</p>

<p><b>יא,ה</b>&nbsp;&nbsp;[ו] בַּמֶּה דְּבָרִים אֲמוּרִים, שֶׁבַּת שְׁתֵּים עֶשְׂרֵה שָׁנָה וְיוֹם אֶחָד נְדָרֶיהָ קַיָּמִין, בְּשֶׁלֹּא הָיְתָה בִּרְשׁוּת הָאָב, אוֹ בִּרְשׁוּת הַבַּעַל; אֲבָל אִם הָיְתָה בִּרְשׁוּת הָאָב--אַפִלּוּ הִגְדִּילָה, וַהֲרֵי הִיא נַעֲרָה--אָבִיהָ מֵפֵר כָּל נְדָרֶיהָ וְכָל שְׁבוּעוֹת שֶׁתִּשָּׁבַע בְּיוֹם שָׁמְעוֹ, שֶׁנֶּאֱמָר "כָּל-נְדָרֶיהָ וֶאֱסָרֶיהָ .&nbsp;.&nbsp;. כִּי-הֵנִיא אָבִיהָ, אֹתָהּ" (במדבר ל,ו).</p>

<p><b>יא,ו</b>&nbsp;&nbsp;[ז] וְעַד מָתַי הָאָב מֵפֵר, עַד שֶׁתִּבְגֹר.&nbsp; בָּגְרָה, אֵינוּ מֵפֵר לָהּ; וַהֲרֵי כָּל נְדָרֶיהָ וּשְׁבוּעוֹתֶיהָ כְּנֶדֶר אַלְמָנָה וּגְרוּשָׁה, שֶׁנֶּאֱמָר בָּהֶן "כֹּל אֲשֶׁר-אָסְרָה עַל-נַפְשָׁהּ, יָקוּם עָלֶיהָ" (במדבר ל,י).</p>

<p><b>יא,ז</b>&nbsp;&nbsp;[ח] וּמֵאֵימָתַי מֵפֵר הַבַּעַל נִדְרֵי אִשְׁתּוֹ וּשְׁבוּעוֹתֶיהָ, מִשֶּׁתִּכָּנֵס לַחֻפָּה.&nbsp; וְהוּא מֵפֵר לְעוֹלָם, עַד שֶׁיְּגָרְשֶׁנָּה וְיַגִּיעַ הַגֶּט לְיָדָהּ.&nbsp; הָיְתָה מְגֹרֶשֶׁת מִסָּפֵק, לֹא יָפֵר לָהּ; נָתַן לָהּ גֶּט עַל תְּנָאי אוֹ לְאַחַר זְמָן, לֹא יָפֵר בַּיָּמִים שֶׁבִּנְתַּיִם.</p>

<p><b>יא,ח</b>&nbsp;&nbsp;וְכֵן מִי שֶׁשָּׁמְעָה שֶׁמֵּת בַּעְלָהּ, וְנִשֵּׂאת, וַהֲרֵי בַּעְלָהּ קַיָּם, וְכָל כַּיּוֹצֶא בָּהּ--אֵין הַבַּעַל הָרִאשׁוֹן וְלֹא הָאַחֲרוֹן מְפִירִין נְדָרֶיהָ; הָיְתָה מֵחַיְּבֵי לָאוִין, וְאֵין צָרִיךְ לוֹמַר מֵחַיְּבֵי עֲשֵׂה, וְהֵפֵר נְדָרֶיהָ--הֲרֵי אֵלּוּ מוּפָרִין.</p>

<p><b>יא,ט</b>&nbsp;&nbsp;נַעֲרָה מְאֹרָסָה--אֵין מֵפֵר נְדָרֶיהָ אֵלָא הָאָב עִם הַבַּעַל, כְּאֶחָד; וְאִם הֵפֵר הָאֶחָד לְבַדּוֹ, אֵינוּ מוּפָר.&nbsp; הֵפֵר הַבַּעַל לְבַדּוֹ, וְעָבְרָה עַל נִדְרָהּ קֹדֶם שֶׁיָּפֵר הָאָב--אֵינָהּ לוֹקָה.</p>

<p><b>יא,י</b>&nbsp;&nbsp;מֵת הָאָרוּס--חָזְרָה לִרְשׁוּת אָבִיהָ, וְכָל שֶׁתִּדֹּר הָאָב מֵפֵר כְּשֶׁהָיָה קֹדֶם שֶׁתִּתְאָרַס; מֵת הָאָב אַחַר שֶׁנִּתְאָרְסָה, וְנָדְרָה אַחַר מוֹתוֹ--אֵין הַבַּעַל מֵפֵר, שְׁאֵין הַבַּעַל מֵפֵר נִדְרֵי אִשְׁתּוֹ עַד שֶׁתִּכָּנֵס לַחֻפָּה.</p>

<p><b>יא,יא</b>&nbsp;&nbsp;נַעֲרָה אֲרוּסָה שֶׁנָּדְרָה, וְשָׁמַע אָבִיהָ וְלֹא שָׁמַע אֲרוּסָהּ, וְנִתְגָּרְשָׁה בּוֹ בַּיּוֹם, וְנִתְאָרְסָה לְאַחֵר בּוֹ בַּיּוֹם--אַפִלּוּ לְמֵאָה--אָבִיהָ וּבַעְלָהּ הָאַחֲרוֹן מְפִירִין נְדָרֶיהָ שֶׁנָּדְרָה בִּפְנֵי אָרוּס רִאשׁוֹן:&nbsp; מִפְּנֵי שֶׁלֹּא יָצַאת לִרְשׁוּת עַצְמָהּ שָׁעָה אַחַת, שֶׁעֲדַיִן הִיא בִּרְשׁוּת הָאָב מִפְּנֵי שְׁהִיא נַעֲרָה.</p>

<p><b>יא,יב</b>&nbsp;&nbsp;אֲבָל הָאִשָּׁה הַנְּשׂוּאָה שֶׁנָּדְרָה, וְלֹא הֵפֵר לָהּ בַּעְלָהּ, וְגֵרְשָׁהּ בּוֹ בַּיּוֹם, וְהִחְזִירָהּ בּוֹ בַּיּוֹם--אֵינוּ יָכוֹל לְהָפֵר, שֶׁהֲרֵי יָצַאת לִרְשׁוּת עַצְמָהּ אַחַר שֶׁנָּדְרָה:&nbsp; אַף עַל פִּי שֶׁנָּדְרָה בִּרְשׁוּתוֹ, וְהִיא עַתָּה בִּרְשׁוּתוֹ--הוֹאִיל וְיָצַאת לִרְשׁוּת עַצְמָהּ בִּנְתַּיִם, נִתְקַיְּמוּ נְדָרֶיהָ.</p>

<p><b>יא,יג</b>&nbsp;&nbsp;נַעֲרָה מְאֹרָסָה שֶׁנָּדְרָה, וְלֹא שָׁמַע אָבִיהָ וְלֹא בַּעְלָהּ, וְנִתְגָּרְשָׁה וְנִתְאָרְסָה לַאֲחֵרִים, אַפִלּוּ לְאַחַר כַּמָּה יָמִים--כְּשֶׁיִּשְׁמַע הָאָב וְהָאָרוּס הָאַחֲרוֹן--מְפִירִין נְדָרֶיהָ שֶׁנָּדְרָה בִּפְנֵי אָרוּס הָרִאשׁוֹן, הוֹאִיל וְלֹא שָׁמַע אוֹתָם הָאָרוּס הָרִאשׁוֹן.</p>

<p><b>יא,יד</b>&nbsp;&nbsp;נַעֲרָה מְאֹרָסָה שֶׁנָּדְרָה, וְשָׁמַע אָבִיהָ לְבַדּוֹ, וְהֵפֵר לָהּ וּמֵת הָאָרוּס קֹדֶם שֶׁיִּשְׁמַע, וְנִתְאָרְסָה בּוֹ בַּיּוֹם--אַפִלּוּ לְמֵאָה--אָבִיהָ וַאֲרוּסָהּ הָאַחֲרוֹן מְפִירִין נְדָרֶיהָ שֶׁנָּדְרָה בִּפְנֵי אָרוּס רִאשׁוֹן שֶׁמֵּת קֹדֶם שֶׁיִּשְׁמָע.&nbsp; [טו] שָׁמַע אָרוּס רִאשׁוֹן, וְהֵפֵר וּמֵת, וְאַחַר כָּךְ שָׁמַע הָאָב, וְנִתְאָרְסָה לְאַחֵר בּוֹ בַּיּוֹם--אָבִיהָ עִם הָאָרוּס הָאַחֲרוֹן מְפִירִין נְדָרֶיהָ.</p>

<p><b>יא,טו</b>&nbsp;&nbsp;[טז] שָׁמַע אָבִיהָ וְלֹא שָׁמַע הָאָרוּס, וּמֵת בּוֹ בַּיּוֹם הָאָרוּס, אוֹ שֶׁשָּׁמַע גַּם הָאָרוּס וְהֵפֵר אוֹ שָׁתַק, וּמֵת בּוֹ בַּיּוֹם--נִתְרוֹקְנָה רְשׁוּת לָאָב, וְהָאָב יָכוֹל לְהָפֵר; שָׁמַע הָאָרוּס וְקִיַּם, וּמֵת בּוֹ בַּיּוֹם, אוֹ שֶׁשָּׁמַע וְשָׁתַק, וּמֵת בְּיוֹם שֶׁלְּאַחֲרָיו--אֵין הָאָב יָכוֹל לְהָפֵר.&nbsp; [יז] גֵּרְשָׁהּ הָאָרוּס, אַחַר שֶׁשָּׁמַע--הֲרֵי זֶה סָפֵק:&nbsp; אִם הַגֵּרוּשִׁין כִּשְׁתִיקָה, וְיָפֵר הָאָב עִם הַבַּעַל הָאַחֲרוֹן שֶׁיְּאָרַס בּוֹ בַּיּוֹם; אוֹ הַגֵּרוּשִׁין כְּמוֹ שֶׁקִּיַּם אָרוּס רִאשׁוֹן, שֶׁכְּבָר נִתְקַיְּמוּ הַנְּדָרִים.</p>

<p><b>יא,טז</b>&nbsp;&nbsp;[יח] שָׁמַע הָאָב וְהֵפֵר לָהּ וּמֵת הָאָב, וְאַחַר כָּךְ שָׁמַע הַבַּעַל--אַפִלּוּ שָׁמַע הַבַּעַל קֹדֶם שֶׁיָּמוּת הָאָב--לֹא נִתְרוֹקְנָה רְשׁוּת לַבַּעַל, וְאֵינוּ יָכוֹל לְהָפֵר לְעוֹלָם אַחַר מוֹת הָאָב:&nbsp; שְׁאֵין הָאָרוּס מֵפֵר אֵלָא בְּשֻׁתָּפוּת.</p>

<p><b>יא,יז</b>&nbsp;&nbsp;[יט] שָׁמַע אָרוּס וְהֵפֵר לָהּ וּמֵת, וְאַחַר כָּךְ שָׁמַע הָאָב, אוֹ שֶׁשָּׁמַע הָאָב וְהֵפֵר לָהּ, וּמֵת הַבַּעַל קֹדֶם שֶׁיִּשְׁמַע--אֵין הָאָב לְבַדּוֹ יָכוֹל לְהָפֵר נְדָרִים אֵלּוּ שֶׁנִּרְאוּ לְאָרוּס רִאשׁוֹן, אֵלָא בְּשֻׁתָּפוּת אָרוּס אַחֲרוֹן, אִם נִתְאָרְסָה בּוֹ בַּיּוֹם, כְּמוֹ שֶׁבֵּאַרְנוּ.</p>

<p><b>יא,יח</b>&nbsp;&nbsp;[כ] נָדְרָה וְהֵפֵר לָהּ אָבִיהָ לְבַדּוֹ, וְלֹא שָׁמַע הָאָרוּס עַד שֶׁנִּכְנְסָה לִרְשׁוּתוֹ--אֵינוּ יָכוֹל לְהָפֵר:&nbsp; שְׁאֵין הַבַּעַל מֵפֵר נִדְרֵי אֲרוּסָתוֹ אַחַר שֶׁנִּשֵּׂאת; אֵלָא קֹדֶם שֶׁתִּכָּנֵס לִרְשׁוּתוֹ, הוּא שֶׁמֵּפֵר בְּשֻׁתָּפוּת הָאָב.</p>

<p><b>יא,יט</b>&nbsp;&nbsp;לְפִיכָּךְ הָיָה דֶּרֶךְ תַּלְמִידֵי חֲכָמִים--עַד שֶׁלֹּא תֵצֵא בִּתּוֹ מֵרְשׁוּתוֹ, אוֹמֵר לָהּ, כָּל נְדָרִים שֶׁנָּדַרְתְּ בְּתוֹךְ בֵּיתִי, הֲרֵי הֶן מוּפָרִין.&nbsp; [כא] וְכֵן הַבַּעַל--עַד שֶׁלֹּא תִכָּנֵס לִרְשׁוּתוֹ, אוֹמֵר לָהּ, כָּל נְדָרִים שֶׁנָּדַרְתְּ מִשֶּׁאֵרַסְתִּיךְ עַד שֶׁלֹּא תִכָּנְסִי בְּתוֹךְ בֵּיתִי, הֲרֵי הֶן מוּפָרִין:&nbsp; שֶׁהַבַּעַל מֵפֵר נִדְרֵי אִשְׁתּוֹ, אַף עַל פִּי שֶׁלֹּא שָׁמַע אוֹתָם.</p>

<p><b>יא,כ</b>&nbsp;&nbsp;[כב] הָלַךְ הָאָב עִם שְׁלוּחֵי הַבַּעַל, אוֹ שֶׁהָלְכוּ שְׁלוּחֵי הָאָב עִם שְׁלוּחֵי הַבַּעַל--עֲדַיִן אָבִיהָ וּבַעְלָהּ מְפִירִין נְדָרֶיהָ.&nbsp; מָסַר הָאָב לִשְׁלוּחֵי הַבַּעַל, אוֹ שֶׁמָּסְרוּ שְׁלוּחֵי הָאָב לִשְׁלוּחֵי הַבַּעַל--אֵין הָאָב יָכוֹל לְהָפֵר, שֶׁהֲרֵי יָצַאת מֵרְשׁוּתוֹ; וְלֹא הַבַּעַל יָכוֹל לְהָפֵר, שְׁאֵין הַבַּעַל מֵפֵר בַּקּוֹדְמִין, כְּמוֹ שֶׁבֵּאַרְנוּ.</p>

<p><b>יא,כא</b>&nbsp;&nbsp;[כג] שׁוֹמֶרֶת יָבָם--אַפִלּוּ עָשָׂה בָּהּ יְבָמָהּ מַאֲמָר, וְאַפִלּוּ יָבָם אֶחָד לִיבָמָה אַחַת--אֵינוּ מֵפֵר נִדְרֵי יְבִמְתּוֹ, עַד שֶׁיָּבוֹא עָלֶיהָ.&nbsp; [כד] הָיְתָה יְבִמְתּוֹ נַעֲרָה מְאֹרָסָה לְאָחִיו, וְאָבִיהָ קַיָּם--אֵין הַיָּבָם עִם הָאָב מְפִירִין נְדָרֶיהָ כְּאַחַת, אֵלָא הָאָב לְבַדּוֹ הוּא שֶׁמֵּפֵר כָּל שֶׁתִּדֹּר; וְאַפִלּוּ עָשָׂה בָּהּ הַיָּבָם מַאֲמָר, אֵינָהּ כְּנַעֲרָה מְאֹרָסָה--שְׁאֵין הַמַּאֲמָר קוֹנֶה בַּיְּבָמָה קִנְיָן גָּמוּר, כְּמוֹ שֶׁבֵּאַרְנוּ.</p>

<p><b>יא,כב</b>&nbsp;&nbsp;[כה] נַעֲרָה שֶׁהִשִּׂיאָהּ אָבִיהָ, וְנִתְאַלְמְנָה אוֹ נִתְגָּרְשָׁה מִן הַנִּשּׂוּאִין--הֲרֵי זוֹ כִּיתוֹמָה בְּחַיֵּי הָאָב; וְאֵין הָאָב מֵפֵר נְדָרֶיהָ, וְאַף עַל פִּי שֶׁעֲדַיִן הִיא נַעֲרָה.</p>

<p><b>יא,כג</b>&nbsp;&nbsp;[כו] נַעֲרָה מְאֹרָסָה שֶׁנָּדְרָה, וְלֹא שָׁמְעוּ נִדְרָהּ אָבִיהָ וּבַעְלָהּ עַד שֶׁבָּגְרָה, אוֹ עַד שֶׁנַּעֲשָׂת יְתוֹמָה בְּחַיֵּי הָאָב--הֲרֵי נְדָרֶיהָ קַיָּמִין; וְאֵין הַבַּעַל יָכוֹל לְהָפֵר--שֶׁהֲרֵי יָצַאת מֵרְשׁוּת אָבִיהָ שְׁהוּא מֵפֵר עִמּוֹ בְּשֻׁתָּפוּת, וַעֲדַיִן לֹא נִכְנְסָה לִרְשׁוּת הַבַּעַל.
<br>&nbsp;</p>

<h2>הִלְכּוֹת נְדָרִים פֵּרֶק יב</h2>

<p><b>יב,א</b>&nbsp;&nbsp;כָּל הַנְּדָרִים וְהַשְּׁבוּעוֹת, הָאָב מֵפֵר בְּיוֹם שָׁמְעוֹ--שֶׁנֶּאֱמָר "כָּל-נְדָרֶיהָ וֶאֱסָרֶיהָ" (במדבר ל,ו).&nbsp; אֲבָל הַבַּעַל אֵינוּ מֵפֵר אֵלָא כָּל נְדָרִים וּשְׁבוּעוֹת שֶׁיֵּשׁ בָּהֶן עִנּוּי נֶפֶשׁ, אוֹ שְׁהֶן בִּדְבָרִים שֶׁבֵּינוֹ לְבֵינָהּ, כְּגוֹן שֶׁנִּשְׁבְּעָה אוֹ שֶׁנָּדְרָה שֶׁלֹּא תִכְחֹל, אוֹ שֶׁלֹּא תִתְקַשַּׁט--שֶׁנֶּאֱמָר "בֵּין אִישׁ, לְאִשְׁתּוֹ" (במדבר ל,יז).&nbsp; [ב] וּמַה בֵּין נְדָרִים שֶׁיֵּשׁ בָּהֶן עִנּוּי נֶפֶשׁ, לִדְבָרִים שֶׁבֵּינוֹ לְבֵינָהּ:&nbsp; שֶׁהַנְּדָרִים שֶׁיֵּשׁ בָּהֶן עִנּוּי נֶפֶשׁ--מֵפֵר לְעַצְמוֹ, וְלַאֲחֵרִים; וְשֶׁבֵּינוֹ לְבֵינָהּ--לְעַצְמוֹ מֵפֵר, לַאֲחֵרִים אֵינוּ מֵפֵר.</p>

<p><b>יב,ב</b>&nbsp;&nbsp;[ג] כֵּיצַד:&nbsp; נָדְרָה שֶׁלֹּא לֶאֱכֹל בָּשָׂר, מֵפֵר לָהּ וְתִהְיֶה מֻתֶּרֶת לֶאֱכֹל עִם כָּל אָדָם לְעוֹלָם.&nbsp; אָסְרָה עָלֶיהָ תַּשְׁמִישׁ כָּל אִישׁ שֶׁבָּעוֹלָם, יָפֵר חֶלְקוֹ וְתִהְיֶה מְשַׁמְּשַׁתּוּ; וּכְשֶׁיָּמוּת אוֹ יְגָרְשֶׁנָּה, הֲרֵי הִיא אֲסוּרָה בְּתַשְׁמִישׁ כָּל אָדָם.&nbsp; וְכֵן כָּל כַּיּוֹצֶא בְּזֶה.</p>

<p><b>יב,ג</b>&nbsp;&nbsp;[ד] אֶחָד עִנּוּי גָּדוֹל, וְאֶחָד עִנּוּי קָטָן, וְאֶחָד עִנּוּי שְׁהוּא לִזְמָן מְרֻבֶּה, אוֹ לְפִי שָׁעָה--הַכֹּל, מֵפֵר הַבַּעַל.&nbsp; [ה] כֵּיצַד:&nbsp; נָדְרָה אוֹ נִשְׁבְּעָה שֶׁלֹּא תִרְחֹץ הַיּוֹם, אוֹ שֶׁלֹּא תִשְׁתֶּה יַיִן הַיּוֹם, אוֹ שֶׁלֹּא תֹאכַל דְּבַשׁ הַיּוֹם, וְכֵן אִם נָדְרָה שֶׁלֹּא תִכְחֹל הַיּוֹם, אוֹ שֶׁלֹּא תִלְבֹשׁ רִקְמָה הַיּוֹם--מֵפֵר.&nbsp; וְכֵן כָּל כַּיּוֹצֶא בְּאֵלּוּ.</p>

<p><b>יב,ד</b>&nbsp;&nbsp;אַפִלּוּ נָדְרָה מִמַּאֲכָל רָע, אוֹ מִמִּין שֶׁלֹּא טָעֲמָה אוֹתוֹ מִיָּמֶיהָ--הֲרֵי זֶה יָפֵר.&nbsp; [ו] נָדְרָה מִשְּׁתֵּי כִּכָּרוֹת, בְּאַחַת יֵשׁ לָהּ עִנּוּי, וּבְאַחַת אֵין לָהּ בָּהּ עִנּוּי--מֵפֵר לְזוֹ שֶׁמִּתְעַנָּה בָּהּ, וְאֵינוּ מֵפֵר לְזוֹ שְׁאֵין בָּהּ עִנּוּי.</p>

<p><b>יב,ה</b>&nbsp;&nbsp;[ז] נָדְרָה שֶׁלֹּא תֹאכַל תְּאֵנִים שֶׁלִּמְדִינָה זוֹ, יָפֵר מִשּׁוֹם דְּבָרִים שֶׁבֵּינוֹ לְבֵינָהּ--שֶׁעֲסָק גָּדוֹל הוּא לוֹ לְהִטַּפַּל וּלְהָבִיא לָהּ מִמְּדִינָה אַחֶרֶת.&nbsp; לְפִיכָּךְ אִם מֵת אוֹ גֵּרְשָׁהּ, אוֹ שֶׁהֵבִיא לָהּ אִישׁ אַחֵר מִפֵּרוֹת אוֹתָהּ מְדִינָה--הֲרֵי אֵלּוּ אֲסוּרִין עָלֶיהָ:&nbsp; שְׁאֵינוּ מֵפֵר לַאֲחֵרִים, בִּדְבָרִים שֶׁבֵּינוֹ לְבֵינָהּ.</p>

<p><b>יב,ו</b>&nbsp;&nbsp;[ח] וְכֵן אִם נָדְרָה שֶׁלֹּא לֵהָנוֹת לַבְּרִיּוֹת--אַף עַל פִּי שְׁאֵין הַבַּעַל בַּכְּלָל--יֵשׁ לוֹ לְהָפֵר מִשּׁוֹם דְּבָרִים שֶׁבֵּינוֹ לְבֵינָהּ, שֶׁלֹּא יִהְיֶה זָקוּק לְהַאֲכִילָהּ מִשֶּׁלּוֹ בִּלְבָד.&nbsp; וְכֵן אִם אָסְרָה הֲנָיָתָהּ עַל אֻמָּה כֻּלָּהּ, כְּגוֹן כָּל הַיְּהוּדִיִּים אוֹ כָּל הַיִּשְׁמְעֵאלִיִּים--הֲרֵי זֶה יָפֵר.</p>

<p><b>יב,ז</b>&nbsp;&nbsp;[ט] הָאִשָּׁה שֶׁאָמְרָה לְבַעְלָהּ, הֲנָאַת תַּשְׁמִישִׁי אֲסוּרָה עָלֶיךָ--אֵינוּ צָרִיךְ לְהָפֵר:&nbsp; הַא לְמַה זֶה דּוֹמֶה, לְאוֹסֵר פֵּרוֹת חֲבֵרוֹ עַל בַּעַל הַפֵּרוֹת.&nbsp; וְכֵן הוּא שֶׁאָמַר לָהּ, הֲנָאַת תַּשְׁמִישִׁי אֲסוּרָה עָלַיִךְ--לֹא אָמַר כְּלוּם:&nbsp; מִפְּנֵי שְׁהוּא מְשֻׁעְבָּד לָהּ בִּשְׁאֵר כְּסוּת וְעוֹנָה, כְּמוֹ שֶׁבֵּאַרְנוּ בְּהִלְכּוֹת אִישׁוּת.</p>

<p><b>יב,ח</b>&nbsp;&nbsp;אֲבָל אִם אָמְרָה לוֹ, הֲנָאַת תַּשְׁמִישָׁךְ אֲסוּרָה עָלַי--צָרִיךְ לְהָפֵר; וְאִם לֹא הֵפֵר--הֲרֵי זֶה אָסוּר לְשַׁמְּשָׁהּ, שְׁאֵין מַאֲכִילִין אֶת הָאָדָם דָּבָר הָאָסוּר לוֹ.</p>

<p><b>יב,ט</b>&nbsp;&nbsp;[י] אָמְרָה יִקְדְּשׁוּ יָדַי לְעוֹשֵׂיהֶן, אוֹ שֶׁנָּדְרָה שֶׁלֹּא יֵהָנֶה בְּמַעֲשֵׂה יָדֶיהָ--אֵינוּ נֶאֱסָר בְּמַעֲשֵׂה יָדֶיהָ, מִפְּנֵי שֶׁיָּדֶיהָ מְשֻׁעְבָּדִין לוֹ:&nbsp; אַף עַל פִּי שֶׁאָמְרוּ הַשִּׁחְרוּר וְהֶחָמֵץ וְהַהֶקְדֵּשׁ מַפְקִיעִין הַשִּׁעְבּוּד, חֲכָמִים עָשׂוּ חִזּוּק לְשִׁעְבּוּד הַבַּעַל--שְׁאֵינָהּ יְכוּלָה לְהַפְקִיעוֹ--מִפְּנֵי שְׁהוּא מִדִּבְרֵיהֶם.&nbsp; אֲבָל צָרִיךְ הוּא לְהָפֵר, שֶׁמֶּא יְגָרְשֶׁנָּה וְתִהְיֶה אֲסוּרָה לַחְזֹר לוֹ.</p>

<p><b>יב,י</b>&nbsp;&nbsp;[יא] נִשְׁבְּעָה אוֹ נָדְרָה שֶׁלֹּא יֵהָנֶה בָּהּ לֹא אֲבִי בַּעְלָהּ, וְלֹא אֶחָיו וּשְׁאָר קְרוֹבָיו--אֵינוּ יָכוֹל לְהָפֵר; וְכֵן אִם נָדְרָה שֶׁלֹּא אֶתֵּן מַיִם לִפְנֵי בְּהֶמְתָּךְ, וְתֶבֶן לִפְנֵי בְּקָרָךְ, וְכַיּוֹצֶא בִּדְבָרִים אֵלּוּ שְׁאֵין בָּהֶן עִנּוּי, וְאֵינָן מִדְּבָרִים שֶׁבֵּינוֹ לְבֵינָהּ, וְאֵינָן מִמְּלָאכוֹת שְׁהִיא חַיֶּבֶת בָּהֶן--הֲרֵי זֶה אֵינוּ יָכוֹל לְהָפֵר.</p>

<p><b>יב,יא</b>&nbsp;&nbsp;[יב] יֵשׁ לַבַּעַל וְלָאָב לְהָפֵר נְדָרִים שֶׁעֲדַיִן לֹא חָלוּ, וְלֹא נֶאְסְרָה בָּהֶן.&nbsp; כֵּיצַד:&nbsp; כְּגוֹן שֶׁאָמְרָה הַיַּיִן אָסוּר עָלַי, אִם אֵלֵךְ לְמָקוֹם פְּלוֹנִי--הֲרֵי זֶה מֵפֵר, אַף עַל פִּי שֶׁעֲדַיִן לֹא הָלְכָה, וְלֹא נֶאְסְרָה.&nbsp; וְכֵן כָּל כַּיּוֹצֶא בְּזֶה.</p>

<p><b>יב,יב</b>&nbsp;&nbsp;[יג] הָאָב אוֹ הַבַּעַל שְׁאֵינָן שׁוֹמְעִין--אֵינָן מְפִירִין, אַף עַל פִּי שֶׁהַבַּעַל מֵפֵר נְדָרִים שֶׁלֹּא שְׁמָעָן:&nbsp; הָרָאוּי לִשְׁמֹעַ, אֵין הַשְּׁמִיעָה מְעַכֶּבֶת בּוֹ.&nbsp; [יד] הַשּׁוֹטֶה אֵינוּ מֵפֵר, בֵּין אָב בֵּין בַּעַל.&nbsp; הַקָּטָן, אֵין לוֹ אִישׁוּת; לְפִיכָּךְ אֵינוּ מֵפֵר.&nbsp; וְהַבַּעַל מֵפֵר נִדְרֵי שְׁתֵּי נָשָׁיו, כְּאַחַת; וְכֵן הָאָב מֵפֵר נִדְרֵי שְׁתֵּי בְּנוֹתָיו, כְּאַחַת.</p>

<p><b>יב,יג</b>&nbsp;&nbsp;[טו] הֲפָרַת נְדָרִים כָּל הַיּוֹם, וְאֵינָהּ מֵעֵת לְעֵת.&nbsp; כֵּיצַד:&nbsp; נָדְרָה בִּתְחִלַּת לֵיל שֵׁנִי, הֲרֵי זֶה מֵפֵר כָּל אוֹתוֹ הַלַּיְלָה וְכָל יוֹם שֵׁנִי; נָדְרָה בְּיוֹם שֵׁנִי בִּתְחִלַּת הַיּוֹם, מֵפֵר כָּל אוֹתוֹ הַיּוֹם.&nbsp; נָדְרָה בְּסוֹף הַיּוֹם עִם חָשֵׁכָה--אִם הֵפֵר לָהּ עַד שֶׁלֹּא תֶחְשַׁךְ, מוּפָר; וְאִם לֹא הֵפֵר לָהּ עַד שֶׁחָשֵׁכָה, אֵינוּ יָכוֹל לְהָפֵר.</p>

<p><b>יב,יד</b>&nbsp;&nbsp;[טז] וּמַה הוּא זֶה שֶׁכָּתוּב בַּתּוֹרָה "מִיּוֹם אֶל-יוֹם" (במדבר ל,טו):&nbsp; לְלַמַּד שֶׁמֵּפֵר בַּלַּיְלָה, אִם נָדְרָה בַּלַּיְלָה; וְכֵן מֵפֵר כָּל הַיּוֹם, כְּמוֹ שֶׁבֵּאַרְנוּ.</p>

<p><b>יב,טו</b>&nbsp;&nbsp;נָדְרָה וְשָׁהָת כַּמָּה יָמִים, וְאַחַר כָּךְ שָׁמַע הָאָב אוֹ הַבַּעַל--הֲרֵי זֶה מֵפֵר בְּיוֹם שָׁמְעוֹ, וּכְאִלּוּ נָדְרָה בְּעֵת שֶׁשָּׁמַע:&nbsp; שֶׁנֶּאֱמָר "בְּיוֹם שָׁמְעוֹ" (במדבר ל,ו; במדבר ל,יג), לֹא בְּיוֹם נִדְרָהּ בִּלְבָד.</p>

<p><b>יב,טז</b>&nbsp;&nbsp;[יז] נַעֲרָה מְאֹרָסָה שֶׁנָּדְרָה, וְשָׁמַע אָבִיהָ וְהֵפֵר לָהּ, וּלְאַחַר יָמִים שָׁמַע הָאָרוּס, וְהֵפֵר בְּיוֹם שָׁמְעוֹ--אֵין זֶה מוּפָר:&nbsp; שֶׁנֶּאֱמָר "וְאִם-הֵנִיא אָבִיהָ אֹתָהּ, בְּיוֹם שָׁמְעוֹ .&nbsp;.&nbsp;. וְאִם-הָיוֹ תִהְיֶה לְאִישׁ, וּנְדָרֶיהָ עָלֶיהָ .&nbsp;.&nbsp;. וְשָׁמַע אִישָׁהּ בְּיוֹם שָׁמְעוֹ .&nbsp;.&nbsp;." (במדבר ל,ו-ח)--הַא לָמַדְתָּ שֶׁאַחַר שֶׁהֵפֵר הָאָב וְשָׁמַע הָאָרוּס, הֲרֵי זֶה מֵפֵר בְּיוֹם שְׁמֹעַ הָאָב.&nbsp; וְהוּא הַדִּין אִם שָׁמַע אָרוּס וְהֵפֵר, וְאַחַר כַּמָּה יָמִים שָׁמַע הָאָב וְהֵפֵר בְּיוֹם שָׁמְעוֹ--שְׁאֵינוּ מוּפָר.</p>

<p><b>יב,יז</b>&nbsp;&nbsp;וּמְנַיִן שֶׁבְּנַעֲרָה מְאֹרָסָה הַכָּתוּב מְדַבֵּר:&nbsp; שֶׁהֲרֵי הוּא אוֹמֵר לְמַטָּה "וְאִם-בֵּית אִישָׁהּ, נָדָרָה .&nbsp;.&nbsp;. וְשָׁמַע אִישָׁהּ וְהֶחֱרִשׁ לָהּ .&nbsp;.&nbsp;." (במדבר ל,יא-יב)--מִכְּלָל שֶׁאִישָׁהּ הָאָמוּר לְמַעְלָה אָרוּס, כְּמוֹ שֶׁבֵּאַרְנוּ.</p>

<p><b>יב,יח</b>&nbsp;&nbsp;שָׁמַע הָאָב אוֹ הַבַּעַל, וְשָׁתַק כְּדֵי לְצַעֲרָהּ--אַף עַל פִּי שֶׁלֹּא הָיָה בְּלִבּוֹ לְקַיַּם נִדְרָהּ--הוֹאִיל וְעָבַר הַיּוֹם וְלֹא הֵפֵר וְלֹא בִטַּל, נִתְקַיְּמוּ נְדָרֶיהָ.</p>

<p><b>יב,יט</b>&nbsp;&nbsp;נָדְרָה, וְהֵפֵר לָהּ הָאָב אוֹ הַבַּעַל, וְהִיא לֹא יָדְעָה שֶׁהֵפֵר, וַעָבְרָה עַל נִדְרָהּ אוֹ עַל שְׁבוּעָתָהּ בְּזָדוֹן--הֲרֵי זוֹ פְּטוּרָה, וְאַף עַל פִּי שֶׁנִּתְכַּוְּנָה לְאִסּוּר:&nbsp; הוֹאִיל וְנַעֲשָׂה הַהֶתֵּר, פְּטוּרָה; וְעַל זֶה נֶאֱמָר "וַה', יִסְלַח-לָהּ, כִּי-הֵנִיא אָבִיהָ, אֹתָהּ" (במדבר ל,ו).&nbsp; וּמַכִּין אוֹתָהּ מַכַּת מַרְדּוּת, מִפְּנֵי שֶׁנִּתְכַּוְּנָה לְאִסּוּר.</p>

<p><b>יב,כ</b>&nbsp;&nbsp;[יט] נָדְרָה וְעָבְרָה עַל נִדְרָהּ, קֹדֶם שֶׁיָּפֵר לָהּ אָבִיהָ אוֹ בַּעְלָהּ--אַף עַל פִּי שֶׁשָּׁמַע בּוֹ בַּיּוֹם וְהֵפֵר לָהּ, הֲרֵי זוֹ חַיֶּבֶת עַל דָּבָר שֶׁעָבְרָה בּוֹ:&nbsp; אִם מַלְקוּת, מַלְקוּת; וְאִם קָרְבָּן, קָרְבָּן.</p>

<p><b>יב,כא</b>&nbsp;&nbsp;[כ] שָׁמַע נִדְרָהּ, וְשָׁתַק מִפְּנֵי שֶׁלֹּא הָיָה יוֹדֵעַ שֶׁיֵּשׁ לָאָב אוֹ לַבַּעַל לְהָפֵר, אוֹ שֶׁיָּדַע שֶׁיֵּשׁ לָהֶן לְהָפֵר, אֲבָל לֹא יָדַע שֶׁנֶּדֶר זֶה צָרִיךְ הֲפָרָה, וּלְאַחַר זְמָן יָדַע--הֲרֵי זֶה יָפֵר; וְשָׁעַת יְדִיעָתוֹ--כְּאִלּוּ הִיא שָׁעַת הַנֶּדֶר אוֹ שָׁעַת שְׁמִיעָתוֹ, וְיָפֵר כָּל הַיּוֹם.</p>

<p><b>יב,כב</b>&nbsp;&nbsp;[כא] נָדְרָה אִשְׁתּוֹ, וְסָבוּר שְׁהִיא בִּתּוֹ וְהֵפֵר לָהּ עַל דַּעַת שְׁהִיא בִּתּוֹ, וְכֵן אִם נָדְרָה בְּנָזִיר, וְסָבוּר שֶׁנָּדְרָה בְּקָרְבָּן וְהֵפֵר לָהּ עַל דַּעַת שֶׁנָּדְרָה קָרְבָּן, אָסְרָה עַצְמָהּ בִּתְאֵנִים, וְסָבוּר שֶׁבַּעֲנָבִים וְהֵפֵר לָהּ עַל דַּעַת שֶׁהַנֶּדֶר לֶאֱסֹר הָעֲנָבִים--צָרִיךְ לַחְזֹר וּלְהָפֵר כְּשֶׁיֵּדַע הַנֶּדֶר וְהַנּוֹדֶרֶת, לְשֵׁם הַנּוֹדֶרֶת הַזֹּאת וּלְשֵׁם הַנֶּדֶר הַזֶּה:&nbsp; שֶׁנֶּאֱמָר "לֹא הֵנִיא אֹתָהּ" (במדבר ל,יב), לַנּוֹדֶרֶת עַצְמָהּ; וְאוֹמֵר "וְשָׁמַע אָבִיהָ אֶת-נִדְרָהּ" (במדבר ל,ה), עַד שֶׁיֵּדַע אֵיזֶה נֶדֶר נָדְרָה.&nbsp; וְיֵשׁ לוֹ לְהָפֵר אוֹתוֹ, כָּל יוֹם הַיְּדִיעָה.
<br>&nbsp;</p>

<h2>הִלְכּוֹת נְדָרִים פֵּרֶק יג</h2>

<p><b>יג,א</b>&nbsp;&nbsp;מֵפֵר אָדָם אוֹ מְקַיֵּם נִדְרֵי אִשְׁתּוֹ אוֹ בִּתּוֹ בְּכָל לָשׁוֹן, וְאַף עַל פִּי שְׁאֵינָהּ מַכֶּרֶת--שְׁאֵין הָאִשָּׁה צְרִיכָה לִשְׁמֹעַ הַהֲפָרָה אוֹ הַקִּיּוּם.&nbsp; [ב] וְכֵיצַד מֵפֵר:&nbsp; אוֹמֵר מוּפָר, אוֹ בָּטֵל, אוֹ אֵין נֶדֶר זֶה כְּלוּם, וְכַיּוֹצֶא בִּדְבָרִים שֶׁעִנְיָנָם עֲקִירַת הַנֶּדֶר מֵעִיקָרוֹ--בֵּין בְּפָנֶיהָ, בֵּין שֶׁלֹּא בְּפָנֶיהָ.</p>

<p><b>יג,ב</b>&nbsp;&nbsp;אֲבָל אִם אָמַר לָהּ אֵי אִפְּשִׁי שֶׁתִּדֹּרִי, אוֹ אֵין כָּאן נֶדֶר--הֲרֵי זֶה לֹא הֵפֵר; וְכֵן הָאוֹמֵר לְאִשְׁתּוֹ אוֹ לְבִתּוֹ, מָחוּל לִיךְ, אוֹ מֻתָּר לִיךְ, אוֹ שָׁרוּי לִיךְ, וְכָל כַּיּוֹצֶא בְּעִנְיָן זֶה--לֹא אָמַר כְּלוּם:&nbsp; שְׁאֵין הָאָב וְהַבַּעַל מַתִּיר כְּמוֹ הֶחָכָם, אֵלָא עוֹקֵר הַנֶּדֶר מִתְּחִלָּתוֹ וּמְפִירוֹ.</p>

<p><b>יג,ג</b>&nbsp;&nbsp;וְכֵיצַד מְקַיֵּם--כְּגוֹן שֶׁיֹּאמַר לָהּ קַיָּם לִיכִי, אוֹ יָפֶה נָדַרְתְּ, אוֹ אֵין כְּמוֹתִיךְ, אוֹ אִלּוּ לֹא נָדַרְתְּ הָיִיתִי מַדִּירֵךְ, וְכָל כַּיּוֹצֶא בִּדְבָרִים שֶׁמַּשְׁמָעָן שֶׁרָצָה בְּנֶדֶר זֶה.</p>

<p><b>יג,ד</b>&nbsp;&nbsp;הַמְּבַטֵּל נִדְרֵי אִשְׁתּוֹ אוֹ בִּתּוֹ--אֵינוּ צָרִיךְ לוֹמַר כְּלוּם, וְנִתְבַּטְּלוּ כָּל הַנְּדָרִים.&nbsp; [ה] וּמַה הוּא הַבִּטּוּל, שֶׁיָּכֹף אוֹתָהּ לַעֲשׂוֹת דָּבָר שֶׁאָסְרָה אוֹתוֹ.&nbsp; אֲבָל הַהֲפָרָה, אֵינוּ כּוֹפֶה אוֹתָהּ אֵלָא מֵפֵר לָהּ וּמַנִּיחָהּ--אִם רָצָת עוֹשָׂה, וְאִם רָצָת אֵינָהּ עוֹשָׂה.</p>

<p><b>יג,ה</b>&nbsp;&nbsp;[ו] כֵּיצַד:&nbsp; נָדְרָה אוֹ נִשְׁבְּעָה שֶׁלֹּא תֹאכַל אוֹ שֶׁלֹּא תִשְׁתֶּה, וְאָמַר לָהּ, מוּפָר לִיךְ--הֲרֵי זֶה הֵפֵר, וּמֻתֶּרֶת לֶאֱכֹל וְלִשְׁתּוֹת; נָטַל וְנָתַן לָהּ וְאָמַר לָהּ, טְלִי אִכְלִי טְלִי שְׁתִי--הֲרֵי זוֹ אוֹכֶלֶת וְשׁוֹתָה, וְהַנֶּדֶר בָּטֵל מֵאֵלָיו.</p>

<p><b>יג,ו</b>&nbsp;&nbsp;[ז] הַמֵּפֵר נִדְרֵי בִּתּוֹ אוֹ אִשְׁתּוֹ, צָרִיךְ לְהוֹצִיא בִּשְׂפָתָיו; וְאִם הֵפֵר בְּלִבּוֹ, אֵינוּ מוּפָר.&nbsp; אֲבָל הַמְּבַטֵּל, אֵינוּ צָרִיךְ לְהוֹצִיא בִּשְׂפָתָיו; אֵלָא מְבַטֵּל בְּלִבּוֹ בִּלְבָד, וְכוֹפֶה אוֹתָהּ לַעֲשׂוֹת--בֵּין עָשָׂת בֵּין לֹא עָשָׂת, בָּטֵל הַנֶּדֶר.</p>

<p><b>יג,ז</b>&nbsp;&nbsp;[ח] מְפִירִין הַנְּדָרִים בַּשַּׁבָּת, בֵּין לְצֹרֶךְ הַשַּׁבָּת בֵּין שֶׁלֹּא לְצֹרֶךְ הַשַּׁבָּת; וְלֹא יֹאמַר לָהּ בַּשַּׁבָּת, מוּפָר לִיךְ, כְּדֶרֶךְ שֶׁיֹּאמַר בַּחֹל--אֵלָא מְבַטֵּל בְּלִבּוֹ, וְאוֹמֵר לָהּ, טְלִי אִכְלִי טְלִי שְׁתִי, וְכַיּוֹצֶא בְּזֶה.</p>

<p><b>יג,ח</b>&nbsp;&nbsp;[ט] הָאוֹמֵר לְאִשְׁתּוֹ אוֹ לְבִתּוֹ, כָּל נְדָרִים שֶׁתִּדֹּרִי מִכָּאן וְעַד שֶׁאָבוֹא מִמָּקוֹם פְּלוֹנִי, הֲרֵי הֶן קַיָּמִין, אוֹ הֲרֵי הֶן מוּפָרִין--לֹא אָמַר כְּלוּם.&nbsp; עָשָׂה שָׁלִיחַ לְהָפֵר לָהּ, אוֹ לְהָקִים לָהּ--אֵינוּ כְּלוּם, שֶׁנֶּאֱמָר "אִישָׁהּ יְקִימֶנּוּ, וְאִישָׁהּ יְפֵרֶנּוּ" (במדבר ל,יד); וְכֵן הָאָב--בְּעַצְמוֹ, לֹא בִּשְׁלוּחוֹ.</p>

<p><b>יג,ט</b>&nbsp;&nbsp;[י] אָסְרָה עַצְמָהּ בִּתְאֵנִים וַעֲנָבִים, בֵּין בְּנֶדֶר בֵּין בִּשְׁבוּעָה, בֵּין שֶׁאָסְרָה עַצְמָהּ בְּכָל הַמִּין, בֵּין שֶׁאָמְרָה תְּאֵנִים וַעֲנָבִים אֵלּוּ, וְקִיַּם לַתְּאֵנִים וְהֵפֵר לָעֲנָבִים, אוֹ שֶׁקִּיַּם לָעֲנָבִים וְהֵפֵר לַתְּאֵנִים--מַה שֶׁקִּיַּם קַיָּם, וּמַה שֶׁהֵפֵר מוּפָר; וְכֵן כָּל כַּיּוֹצֶא בְּזֶה.&nbsp; וְאֵין אוֹמְרִין בַּהֲפָרָה, נֶדֶר שֶׁהוּפַר מִקְצָתוֹ הוּפַר כֻּלּוֹ, כְּדֶרֶךְ שֶׁאוֹמְרִין בַּהַתָּרָה.</p>

<p><b>יג,י</b>&nbsp;&nbsp;[יא] מִי שֶׁנָּדְרָה אִשְׁתּוֹ, וְשָׁמַע וְהִתְפִּיס עַצְמוֹ בְּנִדְרָהּ--אֵינוּ יָכוֹל לְהָפֵר, שֶׁהֲרֵי קִיַּם לָהּ; נָדַר הוּא, וְהִתְפִּיסָה עַצְמָהּ בְּנִדְרוֹ--מֵפֵר אֶת שֶׁלָּהּ, וְשֶׁלּוֹ קַיָּם.&nbsp; [יב] כֵּיצַד:&nbsp; שָׁמַע אִשְׁתּוֹ אוֹ בִּתּוֹ אוֹמֶרֶת הֲרֵינִי נְזִירָה, וְאָמַר וַאֲנִי--אֵינוּ יָכוֹל לְהָפֵר, וּשְׁנֵיהֶם נְזִירִים; אָמַר הוּא הֲרֵינִי נָזִיר, וְשָׁמְעָה הִיא וְאָמְרָה וַאֲנִי--מֵפֵר לָהּ, וְשֶׁלּוֹ קַיָּם.&nbsp; וְכֵן כָּל כַּיּוֹצֶא בְּזֶה.</p>

<p><b>יג,יא</b>&nbsp;&nbsp;[יג] נָדַר לְעַצְמוֹ, וְהִדִּירָהּ כְּמוֹתוֹ, וְגָמַר בְּלִבּוֹ לְהַדִּירָהּ, וְאָמְרָה אָמֵן--הֲרֵי זֶה אֵינוּ יָכוֹל לְהָפֵר; וְאִם נָדַר וְהִדִּירָהּ דֶּרֶךְ שְׁאֵלָה, לֵידַע מַה בְּלִבָּהּ, כְּמִי שֶׁאָמַר לָהּ הֲתִרְצִי בְּנֶדֶר זֶה לִהְיוֹת כְּמוֹתִי אוֹ לֹא, וְאָמְרָה אָמֵן--הֲרֵי זֶה מֵפֵר לָהּ.</p>

<p><b>יג,יב</b>&nbsp;&nbsp;[יד] כֵּיצַד:&nbsp; אָמַר לָהּ הֲרֵינִי נָזִיר, וְאַתְּ, כְּלוֹמַר וְאַתְּ נְזִירָה כְּמוֹתִי, וְאָמְרָה אָמֵן--אֵינוּ יָכוֹל לְהָפֵר לָהּ; אָמַר לָהּ הֲרֵינִי נָזִיר, וּמַה תֹּאמְרִי הַאַתְּ נְזִירָה כְּמוֹתִי, וְאָמְרָה אָמֵן--הֲרֵי זֶה יָפֵר.&nbsp; וְאִם הֵפֵר לָהּ--שֶׁלּוֹ בָּטֵל, שֶׁזֶּה כְּמִי שֶׁתָּלָה נִדְרוֹ בְּנִדְרָהּ.&nbsp; אָמְרָה לוֹ הֲרֵינִי נְזִירָה, וְאַתָּה, וְאָמַר אָמֵן--אֵינוּ יָכוֹל לְהָפֵר.&nbsp; וְכֵן כָּל כַּיּוֹצֶא בְּזֶה.</p>

<p><b>יג,יג</b>&nbsp;&nbsp;[טו] הָאִשָּׁה שֶׁנָּדְרָה, וְשָׁמַע אַחֵר וְהִתְפִּיס עַצְמוֹ בְּנִדְרָהּ וְאָמַר וַאֲנִי, וְשָׁמַע אָבִיהָ אוֹ בַּעְלָהּ וְהֵפֵר לָהּ--שֶׁלָּהּ מוּפָר; וְזֶה שֶׁהִתְפִּיס עַצְמוֹ, חַיָּב.</p>

<p><b>יג,יד</b>&nbsp;&nbsp;[טז] הָאִשָּׁה שְׁאֵין לָהּ בַּעַל וְאֵינָהּ בִּרְשׁוּת אָב, וְאָמְרָה הֲרֵי הַבָּשָׂר אָסוּר עָלַי לְאַחַר שְׁלוֹשִׁים יוֹם, וְנִשֵּׂאת בְּתוֹךְ שְׁלוֹשִׁים יוֹם--אַף עַל פִּי שֶׁבְּשָׁעָה שֶׁחָל הַנֶּדֶר הֲרֵי הִיא בִּרְשׁוּת הַבַּעַל, אֵינוּ יָכוֹל לְהָפֵר:&nbsp; שֶׁבְּעֵת הַנֶּדֶר לֹא הָיְתָה בִּרְשׁוּתוֹ, וְעַל זֶה נֶאֱמָר "וְנֵדֶר אַלְמָנָה, וּגְרוּשָׁה .&nbsp;.&nbsp;." (במדבר ל,י); וְאַפִלּוּ הָיְתָה מְאֹרֶסֶת לוֹ בְּשָׁעַת הַנֶּדֶר--שְׁאֵין הַבַּעַל מֵפֵר בַּקּוֹדְמִין, כְּמוֹ שֶׁבֵּאַרְנוּ.</p>

<p><b>יג,טו</b>&nbsp;&nbsp;[יז] נָדְרָה תַּחַת בַּעְלָהּ שֶׁיִּהְיֶה הַבָּשָׂר אָסוּר עָלֶיהָ לְאַחַר שְׁלוֹשִׁים יוֹם, אוֹ שֶׁתִּהְיֶה נְזִירָה לְאַחַר שְׁלוֹשִׁים יוֹם, וְהֵפֵר לָהּ בַּעְלָהּ, וּמֵת אוֹ גֵּרְשָׁהּ בְּתוֹךְ שְׁלוֹשִׁים יוֹם--אַף עַל פִּי שֶׁבְּשָׁעָה שֶׁהָיָה לַנֶּדֶר לָחוּל, הֲרֵי הִיא גְּרוּשָׁה אוֹ אַלְמָנָה--הֲרֵי זוֹ מֻתֶּרֶת, שֶׁכְּבָר הֵפֵר לָהּ נֶדֶר זֶה.</p>

<p><b>יג,טז</b>&nbsp;&nbsp;[יח] אַלְמָנָה וּגְרוּשָׁה שֶׁאָמְרָה הֲרֵינִי אֲסוּרָה בַּיַּיִן כְּשֶׁאִנָּשֵׂא, וְנִשֵּׂאת--אֵין הַבַּעַל יָכוֹל לְהָפֵר; אָמְרָה וְהִיא תַּחַת בַּעְלָהּ, הֲרֵינִי אֲסוּרָה בַּבָּשָׂר כְּשֶׁאֶתְגָּרַשׁ--הֲרֵי הַבַּעַל מֵפֵר, וּכְשֶׁתִּתְגָּרַשׁ תִּהְיֶה מֻתֶּרֶת.</p>

<p><b>יג,יז</b>&nbsp;&nbsp;[יט] הַמְּקַיֵּם בְּלִבּוֹ, הֲרֵי זֶה קַיָּם.&nbsp; וְהַמֵּפֵר בְּלִבּוֹ, אֵינוּ מוּפָר כְּמוֹ שֶׁבֵּאַרְנוּ; לְפִיכָּךְ אִם הֵפֵר בְּלִבּוֹ, הֲרֵי זֶה יָכוֹל לַחְזֹר וּלְקַיַּם.&nbsp; וְאִם קִיַּם בְּלִבּוֹ--אֵינוּ יָכוֹל לַחְזֹר וּלְהָפֵר, אֵלָא אִם חָזַר בְּתוֹךְ כְּדֵי דִּבּוּר:&nbsp; שֶׁלֹּא יְהֶא כּוֹחַ דְּבָרִים שֶׁבְּלִבּוֹ, גָּדוֹל מִכּוֹחַ מוֹצִיא בִּשְׂפָתָיו.</p>

<p><b>יג,יח</b>&nbsp;&nbsp;[כ] הַמְּקַיֵּם נִדְרֵי אִשְׁתּוֹ אוֹ בִּתּוֹ, וְנִחַם--הֲרֵי זֶה נִשְׁאָל לְחָכָם וּמַתִּיר לוֹ הֲקָמָתוֹ, וְחוֹזֵר וּמֵפֵר לָהּ בּוֹ בַּיּוֹם; אֲבָל אִם הֵפֵר לָהּ, וְנִחַם--אֵינוּ יָכוֹל לְהִשָּׁאֵל לְחָכָם, כְּדֵי שֶׁיַּחְזֹר וִיקַיַּם.</p>

<p><b>יג,יט</b>&nbsp;&nbsp;[כא] נַעֲרָה מְאֹרָסָה שֶׁנָּדְרָה, וְקִיַּם לָהּ אָבִיהָ לְבַדּוֹ אוֹ בַּעְלָהּ לְבַדּוֹ, וְהֵפֵר לָהּ הָאַחֵר--אַף עַל פִּי שֶׁנִּשְׁאַל לְחָכָם וְהִתִּיר לוֹ הֲקָמָתוֹ, אֵינוּ חוֹזֵר וּמֵפֵר לָהּ עִם הָאַחֵר שֶׁכְּבָר הֵפֵר לָהּ:&nbsp; שְׁאֵין לָהֶם לְהָפֵר אֵלָא שְׁנֵיהֶם כְּאֶחָד.</p>

<p><b>יג,כ</b>&nbsp;&nbsp;[כב] אָמַר לְבִתּוֹ אוֹ לְאִשְׁתּוֹ, קַיָּם לִיךְ קַיָּם לִיךְ, וְנִשְׁאַל עַל הֲקָמָה רִאשׁוֹנָה--הֲרֵי הַשְּׁנִיָּה חָלָה עָלָיו.&nbsp; אָמַר לָהּ קַיָּם לִיךְ וּמוּפָר לִיךְ, וְלֹא תָחוּל הֲקָמָה אֵלָא אִם כֵּן חָלָה הֲפָרָה--הֲרֵי זֶה מוּפָר, שְׁאֵין הַהֲקָמָה מוֹעֶלֶת אַחַר הַהֲפָרָה.&nbsp; אָמַר לָהּ קַיָּם וּמוּפָר לִיךְ, בְּבַת אַחַת--הֲרֵי זֶה קַיָּם.</p>

<p><b>יג,כא</b>&nbsp;&nbsp;אָמַר לָהּ קַיָּם לִיךְ הַיּוֹם, הֲרֵי זֶה קַיָּם לְעוֹלָם; אָמַר לָהּ מוּפָר לִיךְ לְמָחָר, אֵינוּ מוּפָר--שֶׁהֲרֵי קִיְּמוֹ הַיּוֹם, וּלְמָחָר אֵינוּ יָכוֹל לְהָפֵר.</p>

<p><b>יג,כב</b>&nbsp;&nbsp;אָמַר לָהּ קַיָּם לִיךְ שָׁעָה אַחַת, וְעָבַר הַיּוֹם וְלֹא הֵפֵר--הֲרֵי זֶה קַיָּם; וְאֵין אוֹמְרִין שֶׁזֶּה כְּמִי שֶׁאָמַר לָהּ הֲרֵי מוּפָר לִיךְ לְאַחַר שָׁעָה, שֶׁהֲרֵי לֹא הוֹצִיא הֲפָרָה מִפִּיו.</p>

<p><b>יג,כג</b>&nbsp;&nbsp;אָמַר לָהּ קַיָּם לִיךְ שָׁעָה אַחַת, וּכְשֶׁעָבְרָה הַשָּׁעָה אָמַר לָהּ מוּפָר לִיךְ--הֲרֵי זֶה סָפֵק, וּלְפִיכָּךְ אֲסוּרָה בְּנִדְרָהּ; וְאִם עָבְרָה עַל נִדְרָהּ, אֵינָהּ לוֹקָה.</p>

<p><b>יג,כד</b>&nbsp;&nbsp;[כג] מִי שֶׁנָּדַר נְדָרִים כְּדֵי לְכוֹנֵן דֵּעוֹתָיו, וּלְתַקַּן מַעֲשָׂיו--הֲרֵי זֶה נָאֶה וּמְשֻׁבָּח.&nbsp; כֵּיצַד:&nbsp; כְּגוֹן מִי שֶׁהָיָה זוֹלֵל, וְאָסַר הַבָּשָׂר עָלָיו שָׁנָה אוֹ שְׁתַּיִם, אוֹ מִי שֶׁהָיָה שׁוֹגֶה בַּיַּיִן, וְאָסַר הַיַּיִן עַל עַצְמוֹ זְמָן מְרֻבֶּה, אוֹ שֶׁאָסַר הַשִּׁכְרוּת לְעוֹלָם; וְכֵן מִי שֶׁהָיָה רוֹדֵף שַׁלְמוֹנִים וְנִבְהָל לַהוֹן, וְאָסַר עַל עַצְמוֹ הַמַּתָּנוֹת, אוֹ הֲנָיַת אַנְשֵׁי מְדִינָה זוֹ; וְכֵן מִי שֶׁהָיָה מִתְגָּאֶה בְּיָפְיוֹ, וְנָדַר בְּנָזִיר; וְכַיּוֹצֶא בִּנְדָרִים אֵלּוּ:&nbsp; כֻּלָּן, דֶּרֶךְ עֲבוֹדָה לַה' הֶם; וּבִנְדָרִים אֵלּוּ וְכַיּוֹצֶא בָּהֶן, אָמְרוּ חֲכָמִים--סְיָג לַפְּרִישׁוּת, נְדָרִים.</p>

<p><b>יג,כה</b>&nbsp;&nbsp;[כד] וְאַף עַל פִּי שְׁהֶן עֲבוֹדָה--לֹא יַרְבֶּה אָדָם בְּנִדְרֵי אִסּוּר, וְלֹא יַרְגִּיל עַצְמוֹ בָּהֶן; אֵלָא יִפְרֹשׁ מִדְּבָרִים שֶׁרָאוּי לִפְרֹשׁ מֵהֶן, בְּלֹא נֶדֶר.&nbsp; [כה] אָמְרוּ חֲכָמִים, כָּל הַנּוֹדֵר כְּאִלּוּ בָּנָה בָּמָה; וְאִם עָבַר וְנָדַר--מִצְוָה לְהִשָּׁאֵל עַל נִדְרוֹ, כְּדֵי שֶׁלֹּא יְהֶא מִכְשׁוֹל לְפָנָיו.</p>

<p><b>יג,כו</b>&nbsp;&nbsp;בַּמֶּה דְּבָרִים אֲמוּרִים, בְּנִדְרֵי אִסָּר.&nbsp; אֲבָל נִדְרֵי הֶקְדֵּשׁ--מִצְוָה לְקַיְּמָן, וְלֹא יִשָּׁאֵל עֲלֵיהֶן אֵלָא מִדֹּחַק:&nbsp; שֶׁנֶּאֱמָר "נְדָרַי, לַה' אֲשַׁלֵּם" (תהילים קטז,יד; תהילים קטז,יח).
<br>&nbsp;</p>
</div>
</body></html>
