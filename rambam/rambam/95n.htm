<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הקרבנות - הלכות מחוסרי כפרה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מְחֻסְּרֵי כַּפָּרָה</h1>

<p>יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:&nbsp; (א) שֶׁתַּקְרִיב הַזָּבָה כְּשֶׁתִּטְהַר קָרְבָּן; (ב) שֶׁתַּקְרִיב הַיּוֹלֶדֶת כְּשֶׁתִּטְהַר קָרְבָּן; (ג) שֶׁיַּקְרִיב הַזָּב כְּשֶׁיִּטְהַר קָרְבָּן; (ד) שֶׁיַּקְרִיב מְצֹרָע כְּשֶׁיִּטְהַר קָרְבָּן.&nbsp; וְאַחַר שֶׁיַּקְרִיבוּ קָרְבְּנוֹתֵיהֶן, תִּגָּמֵר טַהְרָתָן.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מְחֻסְּרֵי כַּפָּרָה פֵּרֶק א</h2>

<p><b>א,א</b>&nbsp;&nbsp;אַרְבָּעָה הֶן הַנִּקְרָאִין מְחֻסְּרֵי כַּפָּרָה--הַזָּבָה, וְהַיּוֹלֶדֶת, וְהַזָּב, וְהַמְּצֹרָע.&nbsp; וְלָמָּה נִקְרְאוּ מְחֻסְּרֵי כַּפָּרָה:&nbsp; שֶׁכָּל אֶחָד מֵהֶן--אַף עַל פִּי שֶׁטָּהַר מִטֻּמְאָתוֹ, וְטָבַל, וְהִעְרִיב שִׁמְשׁוֹ--עֲדַיִן הוּא חָסֵר, וְלֹא גָמְרָה טַהְרָתוֹ כְּדֵי לֶאֱכֹל בַּקֳּדָשִׁים עַד שֶׁיָּבִיא קָרְבָּנוֹ; וְקֹדֶם שֶׁיָּבִיא כַּפָּרָתוֹ, אָסוּר הוּא לֶאֱכֹל בַּקֳּדָשִׁים, כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין.</p>

<p><b>א,ב</b>&nbsp;&nbsp;גֵּר שֶׁמָּל וְטָבַל, וַעֲדַיִן לֹא הֵבִיא קָרְבָּנוֹ--אַף עַל פִּי שְׁהוּא אָסוּר לֶאֱכֹל בַּקֳּדָשִׁים עַד שֶׁיָּבִיא קָרְבָּנוֹ, אֵינוּ מִמְּחֻסְּרֵי כַּפָּרָה:&nbsp; שֶׁקָּרְבָּנוֹ עִכְּבוֹ לִהְיוֹת גֵּר גָּמוּר, וְלִהְיוֹת כְּכָל כְּשֵׁרֵי יִשְׂרָאֵל; וּמִפְּנֵי זֶה אֵינוּ אוֹכֵל בַּקֳּדָשִׁים, שֶׁעֲדַיִן לֹא נַעֲשָׂה כִּכְשֵׁרֵי יִשְׂרָאֵל.&nbsp; וְכֵיוָן שֶׁיָּבִיא כַּפָּרָתוֹ, וְיֵעָשֶׂה יִשְׂרָאֵל כָּשֵׁר--אוֹכֵל בַּקֳּדָשִׁים.&nbsp; הֵבִיא פְּרִידָה אַחַת בַּשַּׁחְרִית, אוֹכֵל בַּקֳּדָשִׁים לָעֶרֶב; וְיָבִיא פְּרִידָה שְׁנִיָּה--שֶׁקָּרְבָּנוֹ שֶׁלְּגֵר עוֹלַת בְּהֵמָה, אוֹ שְׁנֵי בְּנֵי יוֹנָה אוֹ שְׁתֵּי תּוֹרִים, וּשְׁנֵיהֶן עוֹלָה, כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת.</p>

<p><b>א,ג</b>&nbsp;&nbsp;הַזָּב וְהַזָּבָה--קָרְבַּן כָּל אֶחָד מֵהֶן שְׁתֵּי תּוֹרִים אוֹ שְׁנֵי בְּנֵי יוֹנָה, אֶחָד עוֹלָה וְאֶחָד חַטָּאת.&nbsp; וְהַיּוֹלֶדֶת--קָרְבָּנָהּ כֶּבֶשׂ עוֹלָה, וּבֶן יוֹנָה אוֹ תּוֹר חַטָּאת; וְאִם אֵין יָדָהּ מַשֶּׂגֶת--מְבִיאָה שְׁתֵּי תּוֹרִים אוֹ שְׁנֵי בְּנֵי יוֹנָה, אֶחָד עוֹלָה וְאֶחָד חַטָּאת.&nbsp; וְהַמְּצֹרָע, קָרְבָּנוֹ שְׁלוֹשָׁה כְּבָשִׂים--אֶחָד עוֹלָה וְאֶחָד אָשָׁם, וְכִבְשָׂה לְחַטָּאת; וְאִם אֵין יָדוֹ מַשֶּׂגֶת--מֵבִיא קֵן, אֶחָד עוֹלָה וְאֶחָד חַטָּאת, וְכֶבֶשׂ לְאָשָׁם.</p>

<p><b>א,ד</b>&nbsp;&nbsp;הַזָּב, וְהַזָּבָה, וְהַמְּצֹרָע--מֵבִיא כָּל אֶחָד מִשְּׁלָשְׁתָּן כַּפָּרָתוֹ בַּיּוֹם הַשְּׁמִינִי לְטַהְרָתוֹ:&nbsp; שֶׁכָּל אֶחָד מֵהֶן סוֹפֵר שִׁבְעַת יְמֵי טַהְרָה, וְטוֹבֵל בַּיּוֹם הַשְּׁבִיעִי, וּמַעְרִיב שִׁמְשׁוֹ, וּמַקְרִיב קָרְבְּנוֹתָיו בַּיּוֹם הַשְּׁמִינִי.</p>

<p><b>א,ה</b>&nbsp;&nbsp;הַיּוֹלֶדֶת--אֵינָהּ מְבִיאָה קָרְבָּנָהּ בְּיוֹם אַרְבָּעִים לַזָּכָר, אוֹ בְּיוֹם שְׁמוֹנִים לַנְּקֵבָה; אֵלָא מַעְרֶבֶת שִׁמְשָׁהּ, וּמְבִיאָה קָרְבָּנָהּ לְמָחָר, שְׁהוּא יוֹם אֶחָד וְאַרְבָּעִים לַזָּכָר וְיוֹם אֶחָד וּשְׁמוֹנִים לַנְּקֵבָה, וְהוּא הַיּוֹם שֶׁנֶּאֱמָר בּוֹ "וּבִמְלֹאת יְמֵי טָהֳרָהּ .&nbsp;.&nbsp;." (ויקרא יב,ו).&nbsp; וְאִם הֵבִיאָה קָרְבָּנָהּ בְּתוֹךְ מְלֹאת, לֹא יָצַאת:&nbsp; אַפִלּוּ הֵבִיאָה עַל וְלָדוֹת הָרִאשׁוֹנִים בְּתוֹךְ יְמֵי מְלֹאת שֶׁלְּוֶלֶד זֶה, לֹא יָצַאת.</p>

<p><b>א,ו</b>&nbsp;&nbsp;עָבְרוּ יָמִים אֵלּוּ, וְלֹא הֵבִיאוּ כַּפָּרָתָן--הֲרֵי אֵלּוּ מַקְרִיבִין כַּפָּרָתָן לְאַחַר זְמָן.&nbsp; וְכָל זְמָן שֶׁלֹּא הִקְרִיבוּ חַטָּאתָן, אֲסוּרִין לֶאֱכֹל בַּקֳּדָשִׁים; אֲבָל הָעוֹלָה וְהָאָשָׁם, אֵינָן מְעַכְּבִין.</p>

<p><b>א,ז</b>&nbsp;&nbsp;כְּבָר בֵּאַרְנוּ בְּמַעֲשֵׂה הַקָּרְבָּנוֹת שֶׁכָּל מְחֻיְּבֵי קָרְבָּן, אֵין מַקְרִיבִין עַל יָדָן אֵלָא מִדַּעְתָּן--חוּץ מִמְּחֻסְּרֵי כַּפָּרָה, שְׁאֵין צְרִיכִין דַּעַת בְּעָלִים:&nbsp; שֶׁהֲרֵי אָדָם מֵבִיא קָרְבָּן עַל בָּנָיו וּבְנוֹתָיו הַקְּטַנִּים, אִם הָיוּ מְחֻסְּרֵי כַּפָּרָה, וּמַאֲכִילָן בַּזְּבָחִים.</p>

<p><b>א,ח</b>&nbsp;&nbsp;[ו] אֵיזוֹ הִיא זָבָה--זוֹ שֶׁזָּב דָּמָהּ שְׁלוֹשָׁה יָמִים זֶה אַחַר זֶה, בְּלֹא עֵת נִדָּתָהּ; וְזוֹ הִיא זָבָה גְּדוֹלָה, שֶׁצְּרִיכָה סְפִירַת שִׁבְעָה וְחַיֶּבֶת בְּקָרְבָּן.&nbsp; וּכְבָר בֵּאַרְנוּ בְּעִנְיַן הַנִּדָּה, אֵימָתַי תִּהְיֶה הָאִשָּׁה זָבָה בַּדָּמִים שֶׁתִּרְאֶה, וְאֵימָתַי לֹא תִהְיֶה זָבָה אֵלָא נִדָּה אוֹ טְהוֹרָה, וּמָתַי תִּהְיֶה סְפֵק זָבָה.</p>

<p><b>א,ט</b>&nbsp;&nbsp;כָּל מָקוֹם שֶׁאָמַרְנוּ שְׁהִיא זָבָה, וְסוֹפֶרֶת שִׁבְעָה--הֲרֵי הִיא חַיֶּבֶת לְהָבִיא קָרְבָּן, וְחַטָּאתָהּ נֶאֱכֶלֶת.&nbsp; וְכָל מָקוֹם שֶׁאָמַרְנוּ שְׁהִיא סְפֵק זָבָה--הֲרֵי זוֹ מְבִיאָה קָרְבָּן, וְאֵין חַטָּאתָהּ נֶאֱכֶלֶת:&nbsp; שֶׁכְּבָר בֵּאַרְנוּ שֶׁחַטַּאת הָעוֹף הַבָּאָה עַל הַסָּפֵק, תִּשָּׂרֵף.</p>

<p><b>א,י</b>&nbsp;&nbsp;וְשָׁם בֵּאַרְנוּ מַה תֵּלֵד הָאִשָּׁה אוֹ תַּפִּיל, וְתִהְיֶה טְמֵאָה לִידָה, וּמַה תֵּלֵד אוֹ תַּפִּיל, וְלֹא תִהְיֶה טְמֵאָה לִידָה.&nbsp; וְכָל מָקוֹם שֶׁאָמַרְנוּ שְׁהִיא טְמֵאָה לִידָה--הֲרֵי זוֹ מְבִיאָה קָרְבָּן, וְחַטָּאתָהּ נֶאֱכֶלֶת; וְכָל מָקוֹם שֶׁאָמַרְנוּ שְׁאֵינָהּ טְמֵאָה לִידָה, הֲרֵי זוֹ פְּטוּרָה מִן הַקָּרְבָּן.</p>

<p><b>א,יא</b>&nbsp;&nbsp;[ז] הָאִשָּׁה שֶׁלֹּא הֻחְזְקָה עֻבְרָה, וְהִפִּילָה וְלֹא יָדְעָה מַה הִפִּילָה, אִם נֵפֶל שֶׁחַיֶּבֶת עָלָיו קָרְבָּן, אוֹ דָּבָר שְׁאֵינָהּ חַיֶּבֶת עָלָיו--הֲרֵי זוֹ סְפֵק יוֹלֶדֶת, וּמְבִיאָה קָרְבָּן; וְאֵין חַטָּאתָהּ נֶאֱכֶלֶת.</p>

<p><b>א,יב</b>&nbsp;&nbsp;וְכֵן שְׁתֵּי נָשִׁים שֶׁהִפִּילוּ שְׁנֵי נְפָלִים, נֵפֶל אֶחָד רָאוּי לְהַקְרִיב עָלָיו, וְהַנֵּפֶל הָאַחֵר פְּטוּרָה עָלָיו, וְאֵין אַחַת מֵהֶן מַכֶּרֶת נִפְלָהּ--כָּל אַחַת מִשְּׁתֵּיהֶן מְבִיאָה קָרְבָּן מִסָּפֵק; וְאֵין חַטָּאת אַחַת מִשְּׁתֵּיהֶן נֶאֱכֶלֶת--שֶׁחַטַּאת הָעוֹף הַבָּאָה עַל הַסָּפֵק נִשְׂרֶפֶת, שֶׁמֶּא אֵינָהּ חַיֶּבֶת, וְנִמְצֵאת חַטָּאת זוֹ חֻלִּין שֶׁנִּשְׁחֲטוּ בָּעֲזָרָה, שְׁהֶן אֲסוּרִין בַּהֲנָיָה כְּמוֹ שֶׁבֵּאַרְנוּ בְּהִלְכּוֹת שְׁחִיטָה.</p>

<p><b>א,יג</b>&nbsp;&nbsp;[ח] אַחַת הַיּוֹלֶדֶת וְאַחַת הַמַּפֶּלֶת, וֶלֶד אֶחָד אוֹ וְלָדוֹת הַרְבֵּה--הֲרֵי זוֹ מְבִיאָה קָרְבָּן אֶחָד לְכֻלָּם:&nbsp; וְהוּא, שֶׁתֵּלֵד כֻּלָּן בְּתוֹךְ יְמֵי מְלֹאת; אֲבָל אִם הִפִּילָה אַחַר יְמֵי מְלֹאת, מְבִיאָה אַף עַל הַשֵּׁנִי.</p>

<p><b>א,יד</b>&nbsp;&nbsp;כֵּיצַד:&nbsp; יָלְדָה נְקֵבָה--כָּל נְפָלִים שֶׁתַּפִּיל מִיּוֹם הַלִּידָה עַד סוֹף יוֹם שְׁמוֹנִים--הֲרֵי הֶן נֶחְשָׁבִין עִם הַוֶּלֶד הָרִאשׁוֹן, וּכְאִלּוּ יָלְדָה תְּאוֹמִים זֶה אַחַר זֶה; וְאֵינָהּ מְבִיאָה אֵלָא קָרְבָּן אֶחָד.</p>

<p><b>א,טו</b>&nbsp;&nbsp;הִפִּילָה נֵפֶל בְּלֵיל אֶחָד וּשְׁמוֹנִים, וּמִיּוֹם אֶחָד וּשְׁמוֹנִים וָהָלְאָה--אִם הָיָה רָאוּי לְקָרְבָּן, הֲרֵי זוֹ מְבִיאָה עָלָיו בִּפְנֵי עַצְמוֹ.</p>

<p><b>א,טז</b>&nbsp;&nbsp;יָלְדָה נְקֵבָה, וּלְאַחַר שִׁשִּׁים יוֹם אוֹ שִׁבְעִים יוֹם הִפִּילָה נְקֵבָה שְׁנִיָּה--כָּל נֵפֶל שֶׁתַּפִּיל בְּתוֹךְ שְׁמוֹנִים שֶׁלִּנְקֵבָה זוֹ הַשְּׁנִיָּה, פְּטוּרָה עָלָיו.&nbsp; וְכֵן אִם הִפִּילָה נְקֵבָה שְׁלִישִׁית אַחַר שִׁשִּׁים אוֹ שִׁבְעִים שֶׁלִּנְקֵבָה שְׁנִיָּה--הֲרֵי כָּל נֵפֶל שֶׁתַּפִּיל בְּתוֹךְ שְׁמוֹנִים שֶׁלִּנְקֵבָה שְׁלִישִׁית, פְּטוּרָה עָלָיו:&nbsp; מִפְּנֵי שְׁהוּא חָשׁוּב עִם הַנֵּפֶל הַשְּׁלִישִׁי, וְהַנֵּפֶל הַשְּׁלִישִׁי חָשׁוּב עִם הַשֵּׁנִי, מִפְּנֵי שְׁהוּא בְּתוֹךְ יְמֵי מְלֹאת שֶׁלּוֹ; וְהַשֵּׁנִי חָשׁוּב עִם הָרִאשׁוֹנָה, וְאֵינָהּ מְבִיאָה אֵלָא קָרְבָּן אֶחָד עַל הַכֹּל.</p>

<p><b>א,יז</b>&nbsp;&nbsp;[ט] הַיּוֹלֶדֶת טֻמְטוֹם אוֹ אַנְדְּרֻגִּינוֹס, וְהִפִּילָה נֵפֶל אַחַר אַרְבָּעִים מִיּוֹם לִידָתוֹ--הֲרֵי זוֹ מְבִיאָה קָרְבָּן עַל נֵפֶל זֶה, שֶׁמֶּא זָכָר הוּא הָרִאשׁוֹן, וַהֲרֵי הִפִּילָה אַחַר מְלֹאת; וְאֵין חַטָּאתָהּ נֶאֱכֶלֶת, שֶׁמֶּא נְקֵבָה הִיא הָרִאשׁוֹנָה, וּבְתוֹךְ מְלֹאת הִפִּילָה, שְׁהִיא פְּטוּרָה מִקָּרְבָּן שֵׁנִי.</p>

<p><b>א,יח</b>&nbsp;&nbsp;[י] הָאִשָּׁה שֶׁיֵּשׁ עָלֶיהָ סְפֵק חָמֵשׁ לִידוֹת, אוֹ סְפֵק חָמֵשׁ זִיבוֹת--מְבִיאָה קָרְבָּן אֶחָד, וְאוֹכֶלֶת בַּזְּבָחִים; וְאֵין הַשְּׁאָר עָלֶיהָ חוֹבָה.&nbsp; הָיוּ עָלֶיהָ חָמֵשׁ לִידוֹת וַדָּאִיּוֹת, וְחָמֵשׁ זִיבוֹת וַדָּאִיּוֹת--מְבִיאָה קָרְבָּן אֶחָד, וְאוֹכֶלֶת בַּזְּבָחִים; וְהַשְּׁאָר עָלֶיהָ חוֹבָה.&nbsp; וְכֵן הַדִּין בַּזָּב.</p>

<p><b>א,יט</b>&nbsp;&nbsp;הָיוּ עָלֶיהָ חָמֵשׁ לִידוֹת וַדָּאִיּוֹת, וְחָמֵשׁ לִידוֹת סָפֵק, אוֹ חָמֵשׁ לִידוֹת וַדָּאִיּוֹת, וְחָמֵשׁ זִיבוֹת סָפֵק--מְבִיאָה שְׁנֵי קָרְבָּנוֹת:&nbsp; אֶחָד עַל הַוַּדַּאי וְנֶאֱכָל, וּשְׁאָר הַוַּדָּאִיּוֹת עָלֶיהָ חוֹבָה; וְאֶחָד עַל הַסָּפֵק וְאֵינוּ נֶאֱכָל, וְאֵין הַשְּׁאָר עָלֶיהָ חוֹבָה.&nbsp; וְאוֹכֶלֶת בַּזְּבָחִים.</p>

<p><b>א,כ</b>&nbsp;&nbsp;[יא] הָאִשָּׁה שֶׁנִּתְגַּיְּרָה, וְאֵין יָדוּעַ אִם עַד שֶׁלֹּא נִתְגַּיְּרָה יָלְדָה, אוֹ מִשֶּׁנִּתְגַּיְּרָה יָלְדָה--הֲרֵי זוֹ מְבִיאָה קָרְבָּן מִסָּפֵק, וְאֵין חַטָּאתָהּ נֶאֱכֶלֶת.</p>

<p><b>א,כא</b>&nbsp;&nbsp;כְּבָר בֵּאַרְנוּ בְּהִלְכּוֹת שְׁגָגוֹת, שֶׁכָּל מְחֻסְּרֵי כַּפָּרָה מִסָּפֵק שֶׁעָבַר עֲלֵיהֶם יוֹם הַכִּפּוּרִים--חַיָּבִין לְהָבִיא אַחַר יוֹם הַכִּפּוּרִים:&nbsp; שֶׁקָּרְבָּן זֶה, מַכְשִׁירָן לֶאֱכֹל בַּקֳּדָשִׁים.</p>

<p><b>א,כב</b>&nbsp;&nbsp;[יב] הָאִשָּׁה שֶׁיֵּשׁ עָלֶיהָ לִידָה אוֹ זִיבָה--מְבִיאָה מְעוֹת הַקִּנִּים, וְנוֹתֶנֶת בַּשּׁוֹפָר, וְאוֹכֶלֶת בַּקֳּדָשִׁים לָעֶרֶב:&nbsp; חֲזָקָה--שְׁאֵין בֵּית דִּין שֶׁלַּכּוֹהֲנִים עוֹמְדִין מִשָּׁם, עַד שֶׁיִּכְלוּ כָּל הַמָּעוֹת שֶׁבַּשּׁוֹפָר, וְיַקְרִיבוּ כְּנֶגְדָּן קִנִּים, כְּמוֹ שֶׁבֵּאַרְנוּ בִּשְׁקָלִים וּבְהִלְכּוֹת כְּלֵי הַמִּקְדָּשׁ וְהָעוֹבְדִין בּוֹ.</p>

<p><b>א,כג</b>&nbsp;&nbsp;[יג] הָאִשָּׁה שֶׁהֵבִיאָה חַטָּאתָהּ, וּמֵתָה--יָבִיאוּ הַיּוֹרְשִׁים עוֹלָתָהּ:&nbsp; אַף עַל פִּי שֶׁלֹּא הִפְרִישָׁה אוֹתָהּ מֵחַיִּים, כְּבָר נִשְׁתַּעְבְּדוּ נְכָסֶיהָ בַּקָּרְבָּן; וְהַשִּׁעְבּוּד, דִּין תּוֹרָה הוּא.
<br>&nbsp;</p>

<h2>הִלְכּוֹת מְחֻסְּרֵי כַּפָּרָה פֵּרֶק ב</h2>

<p><b>ב,א</b>&nbsp;&nbsp;הַזּוֹב הָאָמוּר בַּתּוֹרָה, הִיא שִׁכְבַת זֶרַע הַבָּאָה מֵחֹלִי הַחֲלָלִים שְׁהִיא מִתְקַבֶּצֶת בָּהֶן.&nbsp; וּכְשֶׁיֵּצֵא הַזּוֹב, אֵינוּ יוֹצֶא בְּקֹשִׁי כְּשִׁכְבַת זֶרַע, וְאֵין בִּיצִיאָתוֹ תַּאֲוָה וְלֹא הֲנָיָה; אֵלָא נִגְרָר וְיוֹרֵד כְּמוֹ בָּצֵק שֶׁלִּשְׂעוֹרִים, דּוֹהֶה כְּלֹבֶן בֵּיצָה הַמּוּזֶרֶת.&nbsp; אֲבָל שִׁכְבַת זֶרַע, לְבָנָה קְשׁוּרָה כְּלֹבֶן בֵּיצָה שְׁאֵינָהּ מוּזֶרֶת.</p>

<p><b>ב,ב</b>&nbsp;&nbsp;הָרוֹאֶה רְאִיַּת הַזּוֹב הַגּוֹרֶמֶת לוֹ לִהְיוֹת זָב, מֵחֲמַת חֹלִי אוֹ אֹנֶס וְכַיּוֹצֶא בָּהֶן--אֵינוּ זָב:&nbsp; שֶׁנֶּאֱמָר "כִּי יִהְיֶה זָב מִבְּשָׂרוֹ" (ויקרא טו,ב)--מֵחֲמַת בְּשָׂרוֹ הוּא שֶׁיִּהְיֶה טָמֵא, לֹא מֵחֲמַת דָּבָר אַחֵר.</p>

<p><b>ב,ג</b>&nbsp;&nbsp;מִכָּאן אָמְרוּ, בְּשִׁבְעָה דְּרָכִים בּוֹדְקִין אֶת הַזָּב--בְּמַאֲכָל, וּבְמִשְׁתֶּה, בְּמַשָּׂא, וּבִקְפִיצָה, בְּחֹלִי, וּבְמַרְאֶה, וּבְהִרְהוּר.</p>

<p><b>ב,ד</b>&nbsp;&nbsp;כֵּיצַד:&nbsp; אָכַל אֲכִילָה גַּסָּה, אוֹ שָׁתָה הַרְבֵּה, אוֹ שֶׁאָכַל אוֹ שָׁתָה אֹכָלִין אוֹ מַשְׁקִין הַמְּבִיאִין לִידֵי שִׁכְבַת זֶרַע, אוֹ שֶׁנָּשָׂא מַשּׂאוּי כָּבֵד, אוֹ שֶׁקָּפַץ מִמָּקוֹם לְמָקוֹם, וּבִכְלַל דָּבָר זֶה אִם הֻכָּה עַל גַּבּוֹ, אוֹ שֶׁהָיָה חוֹלֶה, אוֹ שֶׁרָאָה אִשָּׁה וְהִתְאַוָּה שְׁכִיבָתָהּ, אוֹ שֶׁהִרְהַר בְּעִסְקֵי בְּעִילָה, אַף עַל פִּי שֶׁלֹּא הִרְהַר בִּבְעִילַת אִשָּׁה שְׁהוּא מַכִּירָהּ--אִם קָדַם אֶחָד מִכָּל אֵלּוּ, וְרָאָה רְאִיָּה שֶׁלְּזוֹב--תּוֹלִין בּוֹ, וְאֵינוּ טָמֵא.</p>

<p><b>ב,ה</b>&nbsp;&nbsp;[ג] הָרוֹאֶה קֶרִי--אֵינוּ מִטַּמֵּא בְּזוֹב מֵעֵת לְעֵת, שֶׁרְאִיָּה זוֹ שֶׁלְּזוֹב מֵחֲמַת שִׁכְבַת זֶרַע הִיא; וְכֵן לְמַרְאֶה וּלְהִרְהוּר, תּוֹלִין בָּהֶן מֵעֵת לְעֵת.&nbsp; אֲבָל לְמַאֲכָל וּלְמִשְׁתֶּה וּלְמַשָּׂא וְלִקְפִיצָה, תּוֹלִין בָּהֶן כָּל זְמָן שֶׁמִּצְטַעֵר.</p>

<p><b>ב,ו</b>&nbsp;&nbsp;[ד] מִי שֶׁמָּל, וְאַחַר כָּךְ רָאָה זוֹב, בֵּין גּוֹי בֵּין יִשְׂרָאֵל--תּוֹלִין לוֹ בַּמִּילָה כָּל זְמָן שֶׁמִּצְטַעֵר; גּוֹי שֶׁרָאָה קֶרִי, וְנִתְגַּיַּר--מִטַּמֵּא בְּזִיבָה מִיָּד, וְאֵין תּוֹלִין לוֹ מֵעַת לְעֵת.</p>

<p><b>ב,ז</b>&nbsp;&nbsp;קָטָן--אֵין תּוֹלִין לוֹ לֹא בְּמַרְאֶה וְלֹא בְּהִרְהוּר, שְׁאֵין לַקָּטָן מַרְאֶה וְהִרְהוּר הַמֵּבִיא לִידֵי זוֹב; לְפִיכָּךְ בּוֹדְקִין אוֹתוֹ בַּחֲמִשָּׁה דְּרָכִים בִּלְבָד.&nbsp; [ה] וּכְשֵׁם שֶׁתּוֹלִין לַקָּטָן בְּחָלְיוֹ, כָּךְ תּוֹלִין לוֹ בְּחֹלִי אִמּוֹ--אִם הָיָה יוֹנֵק מִמֶּנָּה, אוֹ צָרִיךְ לְאִמּוֹ.</p>

<p><b>ב,ח</b>&nbsp;&nbsp;בַּמֶּה דְּבָרִים אֲמוּרִים שֶׁבּוֹדְקִין אֶת הַזָּב בִּדְרָכִים אֵלּוּ, בִּרְאִיָּה שְׁנִיָּה שֶׁלְּזוֹב, שֶׁבָּהּ יֵעָשֶׂה זָב, כְּמוֹ שֶׁיִּתְבָּאַר; אֲבָל רְאִיָּה רִאשׁוֹנָה, אַפִלּוּ רָאָה אוֹתָהּ בְּאֹנֶס, וְרָאָה הַשְּׁנִיָּה מֵחֲמַת בְּשָׂרוֹ--הֲרֵי זֶה טָמֵא טֻמְאַת זִיבוּת.&nbsp; וְאַף עַל פִּי כֵן בּוֹדְקִין אוֹתוֹ בָּרִאשׁוֹנָה, כְּדֵי לִמְנוֹת בָּהּ שָׁלוֹשׁ רְאִיּוֹת לְחַיְּבוֹ קָרְבָּן.</p>

<p><b>ב,ט</b>&nbsp;&nbsp;רְאִיָּה שְׁלִישִׁית--אֵין בּוֹדְקִין אוֹתוֹ בָּהּ, אֵלָא אַפִלּוּ רָאָה אוֹתָהּ מֵחֲמַת אֹנֶס, הוֹאִיל וְנִזְקַק לַטֻּמְאָה, שֶׁהֲרֵי רְאִיּוֹת שֶׁנַּעֲשָׂה בָּהֶן זָב מֵחֲמַת בְּשָׂרוֹ הָיוּ; וּלְפִיכָּךְ יִתְחַיַּב בְּקָרְבָּן.</p>

<p><b>ב,י</b>&nbsp;&nbsp;[ו] הָרוֹאֶה רְאִיָּה אַחַת שֶׁלְּזוֹב, הֲרֵי הוּא כְּבַעַל קֶרִי.&nbsp; רָאָה שְׁתַּיִם--הֲרֵי זֶה זָב, וְצָרִיךְ סְפִירַת שִׁבְעָה, וּבִיאַת מַיִם חַיִּים; וְאֵינוּ חַיָּב בְּקָרְבָּן.&nbsp; רָאָה שָׁלוֹשׁ רְאִיּוֹת--הֲרֵי זֶה זָב גָּמוּר, וְחַיָּב בְּקָרְבָּן.&nbsp; וְאֵין בֵּין זָב שֶׁרָאָה שְׁתֵּי רְאִיּוֹת לָרוֹאֶה שָׁלוֹשׁ, אֵלָא קָרְבָּן בִּלְבָד.&nbsp; וּדְבָרִים אֵלּוּ, כֻּלָּן דִּבְרֵי קַבָּלָה מִפִּי מֹשֶׁה רַבֵּנוּ מִסִּינַי.</p>

<p><b>ב,יא</b>&nbsp;&nbsp;[ז] אֶחָד הָרוֹאֶה שְׁתֵּי הָרְאִיּוֹת אוֹ הַשָּׁלוֹשׁ, בְּשָׁעָה אַחַת זוֹ אַחַר זוֹ, אוֹ שֶׁרָאָה רְאִיָּה בְּכָל יוֹם, זֶה אַחַר זֶה--הֲרֵי זֶה זָב:&nbsp; לְפִי שֶׁתָּלָה הַכָּתוּב אֶת הַזָּבָה בְּיָמִים, שֶׁנֶּאֱמָר "כִּי-יָזוּב זוֹב דָּמָהּ יָמִים רַבִּים" (ויקרא טו,כה); וְהַזָּב, לֹא תָלָה אוֹתוֹ בְּיָמִים.&nbsp; [ח] וְאִם הִפְסִיק הַזָּב בֵּין רְאִיָּה לִרְאִיָּה, יוֹם גָּמוּר--אֵינָן מִצְטָרְפוֹת.</p>

<p><b>ב,יב</b>&nbsp;&nbsp;כֵּיצַד:&nbsp; רָאָה רְאִיָּה בַּשַּׁבָּת, וּרְאִיָּה שְׁנִיָּה בְּשֵׁנִי בַּשַּׁבָּת--אֵין מִצְטָרְפוֹת, וְאֵינוּ זָב.&nbsp; וְכֵן אִם רָאָה רְאִיָּה שְׁנִיָּה בְּאֶחָד בַּשַּׁבָּת, וְרָאָה רְאִיָּה שְׁלִישִׁית בַּשְּׁלִישִׁי בַּשַּׁבָּת--אֵינוּ חַיָּב בְּקָרְבָּן:&nbsp; שְׁאֵין זוֹ מִצְטָרֶפֶת לִשְׁתַּיִם, שֶׁהֲרֵי הִפְסִיק בֵּינֵיהֶן יוֹם אֶחָד.</p>

<p><b>ב,יג</b>&nbsp;&nbsp;אֲבָל אִם רָאָה אַחַת הַיּוֹם, וְאַחַת בַּלַּיְלָה שֶׁלְּאַחֲרָיו--הֲרֵי אֵלּוּ מִצְטָרְפוֹת; וְאֵין צָרִיךְ לוֹמַר שְׁאִם רָאָה אַחַת בַּלַּיְלָה, וּשְׁנִיָּה בַּיּוֹם--שְׁהֶן מִצְטָרְפוֹת.&nbsp; וְכֵן אִם רָאָה שָׁלוֹשׁ רְאִיּוֹת בִּשְׁלוֹשָׁה לֵילוֹת, זֶה אַחַר זֶה--הֲרֵי אֵלּוּ מִצְטָרְפוֹת.</p>

<p><b>ב,יד</b>&nbsp;&nbsp;[ט] רְאִיַּת הַזּוֹב--אֵין לָהּ שֵׁעוּר, אֵלָא הָרוֹאֶה כָּל שְׁהוּא טָמֵא:&nbsp; שֶׁנֶּאֱמָר "הֶחְתִּים בְּשָׂרוֹ" (ויקרא טו,ג)--כָּל שְׁהוּא נִכָּר בִּבְשָׂרוֹ, מְטַמֵּא.&nbsp; [י] הָיָה הַזּוֹב נִגְרָר וְיוֹצֶא, וְלֹא פָסַק--אִם יֵשׁ מִתְּחִלַּת הָרְאִיָּה עַד סוֹפָהּ, כְּדֵי טְבִילָה וְסִפּוּג אוֹ יָתֵר--הֲרֵי זוֹ נֶחְשֶׁבֶת כִּשְׁתֵּי רְאִיּוֹת, הוֹאִיל וְהִיא אֲרוּכָה כִּשְׁתַּיִם; וְאִם לֹא הָאָרְכָה כַּשֵּׁעוּר הַזֶּה--אַפִלּוּ פָּסַק הַזּוֹב בִּנְתַּיִם, הֲרֵי זוֹ רְאִיָּה אַחַת.</p>

<p><b>ב,טו</b>&nbsp;&nbsp;וְכֵן אִם הָיְתָה רְאִיָּה אַחַת אֲרוּכָה כְּשָׁלוֹשׁ רְאִיּוֹת, שֶׁנִּמְצָא מִתְּחִלָּתָהּ וְעַד סוֹפָהּ כִּשְׁתֵּי טְבִילוֹת וּשְׁנֵי סִפּוּגִין--הֲרֵי זוֹ נֶחְשֶׁבֶת כְּשָׁלוֹשׁ רְאִיּוֹת, וְיָבִיא קָרְבָּן.</p>

<p><b>ב,טז</b>&nbsp;&nbsp;[יא] רָאָה אַחַת, וְהִפְסִיק כְּדֵי טְבִילָה וְסִפּוּג, וְאַחַר כָּךְ רָאָה שְׁתַּיִם, אוֹ אַחַת מְרֻבָּה כִּשְׁתַּיִם, אוֹ שֶׁרָאָה שְׁתַּיִם אוֹ אַחַת מְרֻבָּה כִּשְׁתַּיִם, וְהִפְסִיק כְּדֵי טְבִילָה וְסִפּוּג, וְאַחַר כָּךְ רָאָה אַחַת--הֲרֵי זֶה זָב גָּמוּר.</p>

<p><b>ב,יז</b>&nbsp;&nbsp;[יב] רָאָה רְאִיָּה אַחַת, מִקְצָתָהּ בְּסוֹף הַיּוֹם וּמִקְצָתָהּ בִּתְחִלַּת הַלַּיְלָה--אַף עַל פִּי שְׁאֵינָהּ אֲרוּכָה כִּשְׁתַּיִם--הֲרֵי אֵלּוּ שְׁתֵּי רְאִיּוֹת, שֶׁהַיָּמִים מְחַלְּקִין הָרְאִיָּה.&nbsp; לְפִיכָּךְ הָרוֹאֶה רְאִיָּה אַחַת בֵּין הַשְּׁמָשׁוֹת, שְׁהוּא סָפֵק מִן הַיּוֹם וּמִן הַלַּיְלָה--הֲרֵי זֶה סָפֵק לַטֻּמְאָה.</p>

<p><b>ב,יח</b>&nbsp;&nbsp;[יג] רָאָה רְאִיָּה אַחַת בַּיּוֹם, וְאַחַת בֵּין הַשְּׁמָשׁוֹת--הֲרֵי זֶה זָב וַדַּאי לַטֻּמְאָה, וְסָפֵק לְקָרְבָּן; וּמֵבִיא קָרְבָּן, וְאֵינוּ נֶאֱכָל.</p>

<p><b>ב,יט</b>&nbsp;&nbsp;[יד] רָאָה רְאִיָּה אַחַת בֵּין הַשְּׁמָשׁוֹת שֶׁלַּשַּׁבָּת, וּרְאִיָּה שְׁנִיָּה בֵּין הַשְּׁמָשׁוֹת שֶׁלְּמוֹצָאֵי שַׁבָּת--הֲרֵי זֶה סָפֵק לַטֻּמְאָה, וְסָפֵק לְקָרְבָּן:&nbsp; סָפֵק לַטֻּמְאָה--שֶׁמֶּא רְאִיָּה רִאשׁוֹנָה הָיְתָה בְּעֶרֶב שַׁבָּת, וְהַשְּׁנִיָּה בְּמוֹצָאֵי שַׁבָּת, וַהֲרֵי הִפְסִיק שַׁבָּת בֵּינֵיהֶן, וְאֵין כָּאן זִיבוּת כְּלָל.</p>

<p><b>ב,כ</b>&nbsp;&nbsp;וַהֲרֵי הוּא סָפֵק לְקָרְבָּן--שֶׁמֶּא אַחַת מֵהֶן הָיָה מִקְצָתָהּ בַּיּוֹם וּמִקְצָתָהּ בַּלַּיְלָה, שְׁהִיא חֲשׁוּבָה כִּשְׁתַּיִם, וַהֲרֵי רָאָה שָׁלוֹשׁ רְאִיּוֹת, שְׁהוּא חַיָּב בְּקָרְבָּן; וּלְפִיכָּךְ מֵבִיא קָרְבָּן, וְאֵינוּ נֶאֱכָל.
<br>&nbsp;</p>

<h2>הִלְכּוֹת מְחֻסְּרֵי כַּפָּרָה פֵּרֶק ג</h2>

<p><b>ג,א</b>&nbsp;&nbsp;כָּל הַיָּמִים שֶׁהַזָּב רוֹאֶה בָּהֶן זִיבוּת, הֲרֵי הוּא טָמֵא.&nbsp; וּכְשֶׁיִּפְסֹק הַזִּיבוּת, מוֹנֶה שִׁבְעַת יְמֵי נְקִיִּים כַּזָּבָה, וְטוֹבֵל בַּשְּׁבִיעִי, וּמַעְרִיב שִׁמְשׁוֹ; וּבַשְּׁמִינִי מֵבִיא קָרְבָּנוֹ, אִם הָיָה בַּעַל שָׁלוֹשׁ רְאִיּוֹת.&nbsp; וְאִם רָאָה רְאִיָּה שֶׁלְּזוֹב, אַפִלּוּ בְּסוֹף יוֹם שְׁבִיעִי אַחַר שֶׁטָּבַל--סָתַר הַכֹּל, וּמַתְחִיל לִמְנוֹת שִׁבְעַת יְמֵי נְקִיִּים מֵאַחַר יוֹם הָרְאִיָּה הָאַחֲרוֹנָה.</p>

<p><b>ג,ב</b>&nbsp;&nbsp;זָב שֶׁרָאָה קֶרִי בְּאֶחָד מִשִּׁבְעַת יְמֵי הַסְּפִירָה--אֵינוּ סוֹתֵר אֵלָא יוֹמוֹ בִּלְבָד, וּמַשְׁלִים שִׁבְעַת יָמִים וּמֵבִיא קָרְבָּנוֹ.&nbsp; כֵּיצַד:&nbsp; רָאָה קֶרִי בַּיּוֹם הַחֲמִישִׁי--סוֹפֵר אַחֲרָיו שְׁלוֹשָׁה יָמִים, וְטוֹבֵל בַּשְּׁלִישִׁי, וּמֵבִיא קָרְבָּנוֹ בָּרְבִיעִי.</p>

<p><b>ג,ג</b>&nbsp;&nbsp;זָב שֶׁבָּדַק בְּיוֹם רִאשׁוֹן מִיְּמֵי הַסְּפִירָה, וּמָצָא טָהוֹר, וְלֹא בָדַק כָּל שִׁבְעָה, וּבַיּוֹם הַשְּׁבִיעִי בָּדַק וּמָצָא טָהוֹר--הֲרֵי זֶה בְּחֶזְקַת טַהְרָה.&nbsp; אַפִלּוּ בָּדַק בְּיוֹם הַטֻּמְאָה עַצְמוֹ, וּמָצָא טָהוֹר, וּפָסַק הַזּוֹב, וְלֹא בָדַק לְמָחָר בִּתְחִלַּת יְמֵי הַסְּפִירָה, וּבָדַק בַּשְּׁבִיעִי אוֹ בַּשְּׁמִינִי, וּמָצָא טָהוֹר--עָלוּ לוֹ יְמֵי הַסְּפִירָה, וַהֲרֵי זֶה בְּחֶזְקַת טַהְרָה.</p>

<p><b>ג,ד</b>&nbsp;&nbsp;כָּל רְאִיָּה שְׁהִיא סוֹתֶרֶת, אֵינָהּ מְבִיאָה לִידֵי קָרְבָּן.&nbsp; כֵּיצַד:&nbsp; רָאָה שְׁתֵּי רְאִיּוֹת בִּלְבָד, וְהִפְסִיק יוֹם אוֹ יוֹמַיִם, וַהֲרֵי הוּא מוֹנֶה שִׁבְעַת יְמֵי נְקִיִּים, וּבְתוֹךְ הַשִּׁבְעָה רָאָה רְאִיָּה שֶׁלְּזוֹב--אֵינָהּ מִצְטָרֶפֶת לִשְׁנַיִם, אֵלָא סוֹתֶרֶת; וּמַתְחִיל לִמְנוֹת, כְּמוֹ שֶׁבֵּאַרְנוּ.</p>

<p><b>ג,ה</b>&nbsp;&nbsp;אַפִלּוּ רָאָה בְּתוֹךְ יְמֵי הַסְּפִירָה, שָׁלוֹשׁ רְאִיּוֹת זוֹ אַחַר זוֹ, אַפִלּוּ רָאָה אוֹתָן בְּיוֹם אֶחָד, וְאַפִלּוּ רָאָה שָׁלוֹשׁ רְאִיּוֹת בְּסוֹף יוֹם שְׁבִיעִי שֶׁלְּשִׁבְעַת יְמֵי נְקִיִּים--אֵינוּ מֵבִיא קָרְבָּן, שֶׁרְאִיּוֹת אֵלּוּ לַסְּתִירָה הֶן.</p>

<p><b>ג,ו</b>&nbsp;&nbsp;רָאָה שָׁלוֹשׁ רְאִיּוֹת בְּלֵיל שְׁמִינִי--מֵבִיא קָרְבָּן, שְׁאֵין רְאִיּוֹת אֵלּוּ סוֹתְרִין.&nbsp; בַּמֶּה דְּבָרִים אֲמוּרִים, בְּזָב בַּעַל שְׁתֵּי רְאִיּוֹת.&nbsp; אֲבָל זָב בַּעַל שָׁלוֹשׁ שֶׁרָאָה שָׁלוֹשׁ רְאִיּוֹת בְּלֵיל שְׁמִינִי שֶׁאַחַר שִׁבְעַת יְמֵי נְקִיִּים--אֵינוּ מֵבִיא קָרְבָּן שֵׁנִי עַל שָׁלוֹשׁ אֵלּוּ, אֵלָא קָרְבָּן אֶחָד עַל הַשָּׁלוֹשׁ הָרִאשׁוֹנוֹת:&nbsp; שֶׁאַף עַל פִּי שְׁאֵין שָׁלוֹשׁ אַחֲרוֹנוֹת סוֹתְרוֹת, הֲרֵי לֹא יָצָא לִזְמָן שֶׁרָאוּי לְקָרְבָּן; וְהַלַּיְלָה מְחֻסַּר זְמָן הוּא לַכֹּל--חוּץ מִיּוֹלֶדֶת שֶׁהִפִּילָה בְּלֵיל אֶחָד וּשְׁמוֹנִים, שְׁהִיא מְבִיאָה קָרְבָּן שֵׁנִי כְּמוֹ שֶׁבֵּאַרְנוּ.&nbsp; וְדָבָר זֶה, מִפִּי הַקַּבָּלָה.</p>

<p><b>ג,ז</b>&nbsp;&nbsp;[ה] רָאָה רְאִיָּה אַחַת בְּלֵיל שְׁמִינִי, וּשְׁתֵּי רְאִיּוֹת בְּיוֹם שְׁמִינִי--הֲרֵי אֵלּוּ מִצְטָרְפִין, וּמֵבִיא קָרְבָּן שֵׁנִי עַל זִיבוּת זוֹ הָאַחֲרוֹנָה:&nbsp; שֶׁהֲרֵי רְאִיָּה רִאשׁוֹנָה שֶׁלְּכָל זָב, כְּשִׁכְבַת זֶרַע הִיא חֲשׁוּבָה; וְאִם רָאָה אַחֲרֶיהָ שְׁתַּיִם, מִצְטָרֶפֶת עִמָּהֶן לְקָרְבָּן.&nbsp; אֲבָל אִם רָאָה שְׁתַּיִם בְּלֵיל שְׁמִינִי, וְאַחַת בְּיוֹם שְׁמִינִי--אֵין מִצְטָרְפוֹת, וְאֵינוּ מֵבִיא קָרְבָּן עַל זִיבוּת זוֹ הָאַחֲרוֹנָה.</p>

<p><b>ג,ח</b>&nbsp;&nbsp;[ו] הַכֹּל מִטַּמְּאִין בְּזִיבָה--אַפִלּוּ קָטָן בֶּן יוֹמוֹ, וְהַגֵּרִים, וְהָעֲבָדִים, וְחֵרֵשׁ וְשׁוֹטֶה.&nbsp; וְיֵרָאֶה לִי שֶׁמְּבִיאִין עֲלֵיהֶן כַּפָּרָה, כְּדֵי לְהַאֲכִילָן בַּקֳּדָשִׁים; וְחַטָּאתָן נֶאֱכֶלֶת, שֶׁהֲרֵי הֶן כְּקָטָן שְׁאֵינוּ בֶּן דַּעַת.&nbsp; וּסְרִיס אָדָם וּסְרִיס חַמָּה, מִטַּמְּאִין בְּזִיבָה כְּכָל הָאֲנָשִׁים.</p>

<p><b>ג,ט</b>&nbsp;&nbsp;[ז] הַטֻּמְטוֹם וְהָאַנְדְּרֻגִּינוֹס--נוֹתְנִין עֲלֵיהֶן חֻמְרֵי הָאִישׁ, וְחֻמְרֵי הָאִשָּׁה:&nbsp; מִטַּמְּאִין בְּדָם כַּנָּשִׁים, וּבְלֹבֶן כַּאֲנָשִׁים; וְטֻמְאָתָן בְּסָפֵק.&nbsp; לְפִיכָּךְ אִם הָיָה אֶחָד מֵהֶן זָב בַּעַל שָׁלוֹשׁ רְאִיּוֹת, אוֹ זָבָה שֶׁרָאָת דָּם שְׁלוֹשָׁה יָמִים זֶה אַחַר זֶה--מְבִיאִין קָרְבָּן, וְאֵינוּ נֶאֱכָל.&nbsp; הָיָה מוֹנֶה שִׁבְעַת יְמֶי נְקִיִּים לַלֹּבֶן, וְרָאָה אֹדֶם, אוֹ לָאֹדֶם, וְרָאָה לֹבֶן--הֲרֵי זֶה אֵינוּ סוֹתֵר.
<br>&nbsp;</p>

<h2>הִלְכּוֹת מְחֻסְּרֵי כַּפָּרָה פֵּרֶק ד</h2>

<p><b>ד,א</b>&nbsp;&nbsp;כְּשֶׁיִּתְרַפֵּא הַצָּרוּעַ מִצָּרַעְתּוֹ, אַחַר שֶׁמְּטַהֲרִין אוֹתוֹ בְּעֵץ אֶרֶז וְאֵזוֹב וּשְׁנִי תּוֹלַעַת וּשְׁתֵּי צִפֳּרִים, וּמְגַלְּחִין אֶת כָּל בְּשָׂרוֹ, וּמַטְבִּילִין אוֹתוֹ--אַחַר כָּל זֹאת, יִכָּנֵס לִירוּשָׁלַיִם, וּמוֹנֶה שִׁבְעַת יָמִים, וּבַיּוֹם הַשְּׁבִיעִי מְגַלְּחוֹ תַּגְלָחַת שְׁנִיָּה כַּתַּגְלָחַת הָרִאשׁוֹנָה, וְטוֹבֵל; וַהֲרֵי הוּא טְבוּל יוֹם, וּמַעְרִיב שִׁמְשׁוֹ.&nbsp; וּלְמָחָר בַּשְּׁמִינִי, טוֹבֵל פַּעַם שְׁנִיָּה; וְאַחַר כָּךְ, מַקְרִיבִין קָרְבְּנוֹתָיו.</p>

<p><b>ד,ב</b>&nbsp;&nbsp;וּמִפְּנֵי מַה טוֹבֵל בַּשְּׁמִינִי, אַחַר שֶׁטָּבַל מֵאֶמֶשׁ--מִפְּנֵי שֶׁהָיָה רָגִיל בְּטֻמְאָה בִּימֵי חֲלוּטוֹ, וְאֵינוּ נִזְהָר מִשּׁוֹם טֻמְאָה:&nbsp; שֶׁמֶּא נִטְמָא, אַחַר שֶׁטָּבַל.&nbsp; לְפִיכָּךְ טוֹבֵל בַּשְּׁמִינִי בַּעֲזֶרֶת הַנָּשִׁים בְּלִשְׁכַּת הַמְּצֹרָעִים שֶׁשָּׁם, אַף עַל פִּי שֶׁלֹּא הִסִּיחַ דַּעְתּוֹ.</p>

<p><b>ד,ג</b>&nbsp;&nbsp;[ב] נִתְאַחַר וְלֹא גִלַּח בַּשְּׁבִיעִי, וְגִלַּח בַּשְּׁמִינִי אוֹ אַחַר כַּמָּה יָמִים--בַּיּוֹם שֶׁיְּגַלַּח יִטְבֹּל, וְיַעְרִיב שִׁמְשׁוֹ; וּלְמָחָר יָבִיא קָרְבְּנוֹתָיו, אַחַר שֶׁיִּטְבֹּל פַּעַם שְׁנִיָּה כְּמוֹ שֶׁבֵּאַרְנוּ.</p>

<p><b>ד,ד</b>&nbsp;&nbsp;כֵּיצַד עוֹשִׂין לוֹ:&nbsp; הַמְּצֹרָע עוֹמֵד חוּץ לַעֲזֶרֶת יִשְׂרָאֵל, כְּנֶגֶד פֶּתַח מִזְרָחִי, וּפָנָיו לַמַּעְרָב; וְשָׁם עוֹמְדִין כָּל מְחֻסְּרֵי כַּפָּרָה בְּעֵת שֶׁמְּטַהֲרִין אוֹתָן, וְשָׁם מַשְׁקִין אֶת הַסּוֹטוֹת.&nbsp; וְהַכּוֹהֵן לוֹקֵחַ הָאָשָׁם שֶׁלַּמְּצֹרָע, כִּשְׁהוּא חַי, וּמֵנִיף אוֹתוֹ עִם לוֹג הַשֶּׁמֶן בַּמִּזְרָח, כְּדֶרֶךְ כָּל הַתְּנוּפוֹת; וְאִם הֵנִיף זֶה בִּפְנֵי עַצְמוֹ, וְזֶה בִּפְנֵי עַצְמוֹ--יָצָא.</p>

<p><b>ד,ה</b>&nbsp;&nbsp;וְאַחַר כָּךְ מֵבִיא אֶת הָאָשָׁם לַמְּצֹרָע עַד הַפֶּתַח, וּמַכְנִיס שְׁתֵּי יָדָיו לָעֲזָרָה, וְסוֹמֵךְ עָלָיו, וְשׁוֹחֲטִין אוֹתוֹ מִיָּד.&nbsp; וּמְקַבְּלִין שְׁנֵי כּוֹהֲנִים אֶת דָּמוֹ--אֶחָד מְקַבֵּל בִּכְלִי, לְזוֹרְקוֹ עַל גַּבֵּי הַמִּזְבֵּחַ.&nbsp; וְאֶחָד בְּיָדוֹ הַיְּמָנִית, וּמְעַרֶּה לְיָדוֹ הַשְּׂמָאלִית, וּמַזֶּה בְּאֶצְבָּעוֹ הַיְּמָנִית; וְאִם שִׁנָּה וְקִבַּל בַּשְּׂמֹאל תְּחִלָּה, פָּסַל.</p>

<p><b>ד,ו</b>&nbsp;&nbsp;הַכּוֹהֵן שֶׁקִּבַּל מִקְצַת הַדָּם בִּכְלִי--מוֹלִיכוֹ, וְזוֹרְקוֹ עַל הַמִּזְבֵּחַ תְּחִלָּה.&nbsp; וְאַחַר כָּךְ יָבוֹא הַכּוֹהֵן שֶׁקִּבַּל הַדָּם בְּכַפּוֹ אֵצֶל הַמְּצֹרָע, הַכּוֹהֵן מִבִּפְנִים וְהַמְּצֹרָע מִבַּחוּץ; וּמַכְנִיס הַמְּצֹרָע רֹאשׁוֹ, וְנוֹתֵן הַכּוֹהֵן מִן הַדָּם שֶׁבְּכַפּוֹ עַל תְּנוּךְ אָזְנוֹ הַיְּמָנִית, וְאַחַר כָּךְ יַכְנִיס יָדוֹ הַיְּמָנִית, וְיִתֵּן עַל בֹּהֶן יָדוֹ, וְאַחַר כָּךְ יַכְנִיס רַגְלוֹ הַיְּמָנִית, וְיִתֵּן עַל בֹּהֶן רַגְלוֹ.&nbsp; וְאִם נָתַן עַל הַשְּׂמֹאל, לֹא יָצָא.&nbsp; וְאַחַר כָּךְ מַקְרִיב חַטָּאתוֹ, וְעוֹלָתוֹ.</p>

<p><b>ד,ז</b>&nbsp;&nbsp;וְאַחַר שֶׁיִּתֵּן הַדָּם עַל הַבֳּהָנוֹת, נוֹטֵל הַכּוֹהֵן מִלּוֹג הַשֶּׁמֶן, וְצָק לְתוֹךְ כַּפּוֹ שֶׁלַּחֲבֵרוֹ הַשְּׂמָאלִית; וְאִם יָצַק לְתוֹךְ כַּף עַצְמוֹ, יָצָא.&nbsp; וְטוֹבֵל אֶצְבָּעוֹ הַיְּמָנִית בַּשֶּׁמֶן שֶׁבְּכַפּוֹ, וּמַזֶּה שֶׁבַע פְּעָמִים כְּנֶגֶד בֵּית קֹדֶשׁ הַקֳּדָשִׁים, עַל כָּל הַזָּיָה, טְבִילַת אֶצְבָּע בַּשֶּׁמֶן; וְאִם הִזֶּה, וְלֹא כִוַּן כְּנֶגֶד בֵּית קֹדֶשׁ הַקֳּדָשִׁים--כְּשֵׁרוֹת.</p>

<p><b>ד,ח</b>&nbsp;&nbsp;וְאַחַר כָּךְ יָבוֹא אֵצֶל הַמְּצֹרָע, וְיִתֵּן מִן הַשֶּׁמֶן עַל מְקוֹם דַּם הָאָשָׁם, בִּתְנוּךְ אֹזֶן וּבֹהֶן יָד וּבֹהֶן רֶגֶל; וְהַנּוֹתָר מִן הַשֶּׁמֶן שֶׁבְּכַפּוֹ, יִתְּנֶנּוּ עַל רֹאשׁ הַמִּטַּהֵר.&nbsp; וְאִם לֹא נָתַן, לֹא כִפַּר.&nbsp; וּשְׁאָר הַלּוֹג, מִתְחַלֵּק לַכּוֹהֲנִים.</p>

<p><b>ד,ט</b>&nbsp;&nbsp;[ג] שְׁיַרֵי הַלּוֹג--אֵינוּ נֶאֱכָל אֵלָא בָּעֲזָרָה לְזִכְרֵי כְּהֻנָּה, כִּשְׁאָר קָדְשֵׁי קֳדָשִׁים:&nbsp; שֶׁהֲרֵי הֻקַּשׁ לָאָשָׁם.&nbsp; וְאָסוּר לֶאֱכֹל מִלּוֹג הַשֶּׁמֶן, עַד שֶׁיִּתֵּן מִמֶּנּוּ מַתַּן שֶׁבַע וּמַתַּן בֳּהָנוֹת; וְאִם אָכַל--לוֹקֶה, כְּאוֹכֵל קֳדָשִׁים קֹדֶם זְרִיקָה.
<br>&nbsp;</p>

<h2>הִלְכּוֹת מְחֻסְּרֵי כַּפָּרָה פֵּרֶק ה</h2>

<p><b>ה,א</b>&nbsp;&nbsp;אֵיזֶה הוּא תְּנוּךְ אֹזֶן, זֶה גָּדֵר הָאֶמְצָעִי.&nbsp; נָתַן עַל צִדֵּי הַבֳּהָנוֹת, כָּשֵׁר; נָתַן עַל צִדֵּי צִדֵּיהֶן, פָּסוּל.&nbsp; בֵּין שֶׁנָּתַן הַשֶּׁמֶן עַל דַּם הָאָשָׁם עַצְמוֹ מִלְמַעְלָה, בֵּין שֶׁנָּתַן בְּצַד הַדָּם--אַפִלּוּ נִתְקַנַּח הַדָּם קֹדֶם שֶׁיִּתֵּן הַשֶּׁמֶן--נוֹתֵן הַשֶּׁמֶן עַל הַבֳּהָנוֹת, שֶׁנֶּאֱמָר "עַל-מְקוֹם, דַּם הָאָשָׁם" (ויקרא יד,כח).</p>

<p><b>ה,ב</b>&nbsp;&nbsp;אֵין לוֹ בֹּהֶן יָד יְמָנִית, אוֹ בֹּהֶן רֶגֶל יְמָנִית, אוֹ שְׁאֵין לוֹ אֹזֶן יְמָנִית--אֵין לוֹ טַהְרָה עוֹלָמִית.</p>

<p><b>ה,ג</b>&nbsp;&nbsp;[ב] אֲשַׁם מְצֹרָע שֶׁשְּׁחָטוֹ שֶׁלֹּא לִשְׁמוֹ, אוֹ שֶׁלֹּא נָתַן מִדָּמוֹ עַל גַּבֵּי בֳּהָנוֹת--הֲרֵי זֶה עוֹלֶה לַמִּזְבֵּחַ, וְטָעוּן נְסָכִים כְּנִסְכֵּי אֲשַׁם מְצֹרָע; וְצָרִיךְ הַמְּצֹרָע אָשָׁם אַחֵר, לְהַכְשִׁירוֹ.&nbsp; [ג] הִקְדִּים חַטָּאתוֹ לַאֲשָׁמוֹ--לֹא יִהְיֶה אֶחָד מְמָרֵס בְּדָמָהּ, אֵלָא תַּעֲבֹר צוּרָתָהּ, וְתֵצֵא לְבֵית הַשְּׂרֵפָה.</p>

<p><b>ה,ד</b>&nbsp;&nbsp;יֵשׁ לָאָדָם לְהָבִיא אֲשָׁמוֹ הַיּוֹם, וְלוֹגוֹ אַחַר עֲשָׂרָה יָמִים; וְאִם רָצָה לְשַׁנּוֹת הַלּוֹג לַאֲשַׁם מְצֹרָע אַחֵר--מְשַׁנֶּה, אַף עַל פִּי שֶׁקִּדַּשׁ בִּכְלִי.&nbsp; חָסַר הַלּוֹג עַד שֶׁלֹּא יָצַק, יְמַלְּאֶנּוּ; חָסַר מֵאַחַר שֶׁיָּצַק, יָבִיא אַחֵר כַּתְּחִלָּה.</p>

<p><b>ה,ה</b>&nbsp;&nbsp;יָצַק מִן הַשֶּׁמֶן לְכַפּוֹ, וְהִתְחִיל לְהַזּוֹת, וְנִשְׁפַּךְ הַלּוֹג--אִם עַד שֶׁלֹּא גָמַר מַתַּן שֶׁבַע, נִשְׁפַּךְ הַלּוֹג--יָבִיא אַחֵר, וְיַתְחִיל בְּמַתַּן שֶׁבַע; גָּמַר מַתַּן שֶׁבַע, וְנִשְׁפַּךְ הַלּוֹג--יָבִיא אַחֵר, וְיַתְחִיל לְכַתְּחִלָּה בַּבֳּהָנוֹת; הִתְחִיל בַּבֳּהָנוֹת, וְנִשְׁפַּךְ הַלּוֹג קֹדֶם שֶׁיִּגְמֹר--יָבִיא אַחֵר, וְיַתְחִיל לְכַתְּחִלָּה בַּבֳּהָנוֹת.&nbsp; גָּמַר הַבֳּהָנוֹת, וְאַחַר כָּךְ נִשְׁפַּךְ הַלּוֹג, קֹדֶם שֶׁיִּתֵּן שְׁאָר הַשֶּׁמֶן שֶׁבְּכַפּוֹ עַל רֹאשׁ הַמִּטַּהֵר--אֵינוּ צָרִיךְ לְהָבִיא לוֹג אַחֵר:&nbsp; שֶׁמַּתְּנַת הָרֹאשׁ אֵינָהּ מְעַכֶּבֶת--שֶׁנֶּאֱמָר "וְהַנּוֹתָר, בַּשֶּׁמֶן" (ויקרא יד,יח), "וּמִיֶּתֶר הַשֶּׁמֶן" (ויקרא יד,יז).</p>

<p><b>ה,ו</b>&nbsp;&nbsp;הִקְדִּים מַתַּן שֶׁמֶן לְמַתַּן הַדָּם--יְמַלֵּא הַלּוֹג שֶׁמֶן, וְיַחְזֹר וְיִתֵּן הַשֶּׁמֶן אַחַר הַדָּם; הִקְדִּים מַתַּן הַשֶּׁמֶן עַל הַבֳּהָנוֹת לְמַתַּן שֶׁבַע--יְמַלֵּא הַלּוֹג, וְיַחְזֹר וְיִתֵּן עַל הַבֳּהָנוֹת אַחַר מַתַּן שֶׁבַע:&nbsp; שֶׁנֶּאֱמָר "זֹאת תִּהְיֶה תּוֹרַת הַמְּצֹרָע" (ויקרא יד,ב), שֶׁתִּהְיֶה כָּל תּוֹרָתוֹ עַל הַסֵּדֶר.&nbsp; [ז] נָתַן שֶׁבַע הַמַּתָּנוֹת שֶׁלֹּא לִשְׁמָן--לֹא הֻרְצָה, וְהֻכְשַׁר הַמְּצֹרָע.</p>

<p><b>ה,ז</b>&nbsp;&nbsp;[ח] מְצֹרָע שֶׁנִּתְנַגַּע אַחַר שֶׁהֵבִיא אֲשָׁמוֹ, צָרִיךְ קָרְבָּן אַחֵר לְצָרַעַת שְׁנִיָּה; וְכֵן אִם הֵבִיא אֲשָׁמוֹ וְנִתְנַגַּע, הֵבִיא אֲשָׁמוֹ וְנִתְנַגַּע--צָרִיךְ קָרְבָּן עַל כָּל אַחַת וְאַחַת.&nbsp; אֲבָל אִם נִתְנַגַּע, וְנִתְרַפֵּא, וְהֵבִיא צִפֳּרָיו, וְחָזַר וְנִתְנַגַּע, וְנִרְפָּא, וְהֵבִיא צִפֳּרָיו--קָרְבָּן אֶחָד לְכֻלָּן.</p>

<p><b>ה,ח</b>&nbsp;&nbsp;[ט] מְצֹרָע שֶׁהֵבִיא קָרְבַּן עָנִי, וְהִעְשִׁיר, אוֹ עָשִׁיר וְהִעְנִי, קֹדֶם שֶׁיַּקְרִיב קָרְבְּנוֹתָיו--הַכֹּל הוֹלֵךְ אַחַר הָאָשָׁם:&nbsp; אִם הָיָה בְּשָׁעַת שְׁחִיטַת הָאָשָׁם עָשִׁיר, יַשְׁלִים קָרְבַּן עָשִׁיר; וְאִם הָיָה עָנִי, יַשְׁלִים קָרְבַּן עָנִי.</p>

<p><b>ה,ט</b>&nbsp;&nbsp;[י] שְׁנֵי מְצֹרָעִים שֶׁנִּתְעָרְבוּ קָרְבְּנוֹתֵיהֶן, וְנִזְרַק דָּם אַחַת מִשְּׁתֵּי הַחַטָּאוֹת שֶׁלָּהֶן, וְאַחַר כָּךְ מֵת אֶחָד מִן הַמְּצֹרָעִים--כֵּיצַד עוֹשֶׂה זֶה הַמְּצֹרָע הַחַי:&nbsp; לְהָבִיא חַטַּאת בְּהֵמָה, אֵינוּ יָכוֹל--שֶׁמֶּא זוֹ שֶׁנִּזְרַק דָּמָהּ חַטָּאתוֹ הִיא, וְאֵין מְבִיאִין חַטַּאת בְּהֵמָה עַל הַסָּפֵק; וּלְהָבִיא חַטַּאת הָעוֹף, אֵינוּ יָכוֹל--שֶׁעָשִׁיר שֶׁהֵבִיא קָרְבַּן עָנִי, לֹא יָצָא.&nbsp; וְכֵיצַד יַעֲשֶׂה:&nbsp; יִכְתֹּב כָּל נְכָסָיו לְאַחֵר, וְנִמְצָא עָנִי, וְיָבִיא חַטַּאת הָעוֹף מִסָּפֵק, וְלֹא תֵאָכֵל כְּמוֹ שֶׁבֵּאַרְנוּ; וְנִמְצָא אוֹכֵל בַּקֳּדָשִׁים.</p>

<p><b>ה,י</b>&nbsp;&nbsp;[יא] עָשִׁיר שֶׁאָמַר קָרְבָּנוֹ שֶׁלִּמְצֹרָע זֶה עָלַי, וְהָיָה הַמְּצֹרָע עָנִי--הֲרֵי זֶה מֵבִיא עַל יָדוֹ קָרְבְּנוֹת עָשִׁיר, שֶׁהֲרֵי יַד הַנּוֹדֵר מַשֶּׂגֶת.&nbsp; וְעָנִי שֶׁאָמַר קָרְבְּנוֹ שֶׁלִּמְצֹרָע זֶה עָלַי, וְהָיָה הַמְּצֹרָע עָשִׁיר--הֲרֵי זֶה מֵבִיא עַל יָדוֹ קָרְבְּנוֹת עָשִׁיר, שֶׁהֲרֵי זֶה הַנּוֹדֵר חַיָּב בְּקָרְבְּנוֹת עָשִׁיר.
<br>&nbsp;</p>
</div>
</body></html>
