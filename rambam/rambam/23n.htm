<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר אהבה - הלכות תפילין ומזוזה וספר תורה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת תְּפִלִּין וּמְזוּזָה וְסֵפֶר תּוֹרָה</h1>

<p>יֵשׁ בִּכְלָלָן חָמֵשׁ מִצְווֹת עֲשֵׂה; וְזֶה הוּא פְּרָטָן:&nbsp; (א) לִהְיוֹת תְּפִלִּין עַל הָרֹאשׁ; (ב) לְקָשְׁרָן עַל הַיָּד; (ג) לִקְבֹּעַ מְזוּזָה בְּפִתְחֵי הַשְּׁעָרִים; (ד) לִכְתֹּב כָּל אִישׁ סֵפֶר תּוֹרָה לְעַצְמוֹ; (ה) לִכְתֹּב הַמֶּלֶךְ סֵפֶר שֵׁנִי לְעַצְמוֹ כְּדֵי שֶׁיִּהְיוּ לוֹ שֵׁנִי סִפְרֵי תּוֹרָה.&nbsp; וּבֵאוּר כָּל הַמִּצְווֹת הַאֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת תְּפִלִּין פֵּרֶק א</h2>

<p><b>א,א</b>&nbsp;&nbsp;אַרְבַּע פָּרָשִׁיּוֹת אֵלּוּ--שְׁהֶן "קַדֶּשׁ-לִי" (שמות יג,ב), וּ"וְהָיָה כִּי-יְבִאֲךָ" (שמות יג,יא) שֶׁבְּסֵפֶר וְאֵלֶּה שְׁמוֹת, וּ"שְׁמַע" (דברים ו,ד), וּ"וְהָיָה, אִם-שָׁמֹעַ" (דברים יא,יג)--הֶן שֶׁנִּכְתָּבוֹת בִּפְנֵי עַצְמָן, וּמְחַפִּין אוֹתָן בְּעוֹר, וְנִקְרָאִין תְּפִלִּין; וּמַנִּיחִין אוֹתָן עַל הָרֹאשׁ, וְקוֹשְׁרִין אוֹתָן עַל הַיָּד.&nbsp; וְאַפִלּוּ קֻצּוֹ שֶׁלְּאוֹת אַחַת מֵאַרְבַּע הַפָּרָשִׁיּוֹת, מְעַכֵּב אֶת כֻּלָּן מִן הַתּוֹרָה, עַד שֶׁיִּהְיוּ נִכְתָּבוֹת שְׁלֵמוֹת, כְּתִקְנָן.</p>

<p><b>א,ב</b>&nbsp;&nbsp;וְכֵן שְׁתֵּי פָּרָשִׁיּוֹת שֶׁבַּמְּזוּזָה--שְׁהֶן "שְׁמַע" (דברים ו,ד) "וְהָיָה, אִם-שָׁמֹעַ" (דברים יא,יג)--אַפִלּוּ אוֹת אַחַת מִשְּׁתֵּי הַפָּרָשִׁיּוֹת, אִם חָסֵר קֻצּוֹ, עִכַּב מִן הַתּוֹרָה, עַד שֶׁיִּהְיוּ שְׁתֵּיהֶן נִכְתָּבוֹת שְׁלֵמוֹת.&nbsp; וְכֵן סֵפֶר תּוֹרָה שֶׁחָסֵר אַפִלּוּ אוֹת אַחַת, פָּסוּל.</p>

<p><b>א,ג</b>&nbsp;&nbsp;עֲשָׂרָה דְּבָרִים יֵשׁ בַּתְּפִלִּין--כֻּלָּן הֲלָכָה לְמֹשֶׁה מִסִּינַי, וְכֻלָּם מְעַכְּבִין; לְפִיכָּךְ אִם שִׁנָּה בְּאַחַת מֵהֶן, הֲרֵי הַתְּפִלִּין פְּסוּלוֹת.&nbsp; שְׁנַיִם מֵהֶן בִּכְתִיבָתָן, וּשְׁמוֹנָה בְּחִפּוּיָן וּקְשִׁירַת רְצוּעוֹתֵיהֶן; וְאֵלּוּ הֶן הַשְּׁנַיִם שֶׁבִּכְתִיבָתָן--שֶׁכּוֹתְבִין אוֹתָן בַּדְּיוֹ, וְשֶׁיִּהְיוּ נִכְתָּבוֹת עַל הַקֶּלֶף.</p>

<p><b>א,ד</b>&nbsp;&nbsp;כֵּיצַד מַעֲשֵׂה הַדְּיוֹ:&nbsp; מְקַבְּצִין הֶעָשָׁן שֶׁלִּשְׁמָנִים, אוֹ שֶׁלְּזֶפֶת וְשַׁעְוָה וְכַיּוֹצֶא בָּהֶן; וְגוֹבְלִין אוֹתוֹ בְּשֶׂרֶף הָאִילָן, וּבִמְעַט דְּבַשׁ, וְלוֹתְתִין אוֹתוֹ הַרְבֵּה וְדָכִין אוֹתוֹ, עַד שֶׁיֵּעָשֶׂה רְקִיקִין; וּמְיַבְּשִׁין אוֹתוֹ, וּמַצְנִיעִין אוֹתוֹ.&nbsp; וּבְשָׁעַת כְּתִיבָה, שׁוֹרֵהוּ בְּמֵי עַפְצָא וְכַיּוֹצֶא בּוֹ וְכוֹתֵב בּוֹ--שְׁאִם תִּמְחֲקֶנּוּ, יִמָּחֵק.&nbsp; וְזֶה הוּא הַדְּיוֹ שֶׁמִּצְוָה מִן הַמֻּבְחָר, לִכְתֹּב בּוֹ סְפָרִים תְּפִלִּין וּמְזוּזוֹת; וְאִם כָּתַב שְׁלָשְׁתָּן בְּמֵי עַפְצָא וְקַלְקַנְתּוֹס, שְׁהוּא עוֹמֵד וְאֵינוּ נִמְחָק--כְּשֵׁרִים.</p>

<p><b>א,ה</b>&nbsp;&nbsp;אִם כֵּן מַה מִעֲטָה הַהֲלָכָה שֶׁנֶּאְמְרָה לְמֹשֶׁה מִסִּינַי, שֶׁיִּהְיוּ כּוֹתְבִין בַּדְּיוֹ--לְמַעַט שְׁאָר מִינֵי צִבְעוֹנִים, כְּגוֹן הָאָדֹם וְהַיָּרֹק וְכַיּוֹצֶא בָּהֶן:&nbsp; שְׁאִם כָּתַב בַּסְּפָרִים אוֹ בַּתְּפִלִּין אוֹ בַּמְּזוּזוֹת אַפִלּוּ אוֹת אַחַת, בִּשְׁאָר מִינֵי צִבְעוֹנִין אוֹ בְּזָהָב--הֲרֵי אֵלּוּ פְּסוּלִין.</p>

<p><b>א,ו</b>&nbsp;&nbsp;שְׁלוֹשָׁה עוֹרוֹת הֶן--גָּוִיל, וְקֶלֶף, וְדוּכְסוּסְטוֹס.&nbsp; כֵּיצַד:&nbsp; לוֹקְחִין עוֹר הַבְּהֵמָה אוֹ עוֹר הַחַיָּה, וּמַעְבִירִין שֵׂעָר מִמֶּנּוּ תְּחִלָּה; וְאַחַר כָּךְ מוֹלְחִין אוֹתוֹ בְּמֶלַח, וְאַחַר כָּךְ מְעַבְּדִין אוֹתוֹ בְּקֶמַח; וְאַחַר כָּךְ בְּעַפְצָא וְכַיּוֹצֶא בּוֹ, מִדְּבָרִים שֶׁמְּקַבְּצִין אֶת הָעוֹר וּמְחַזְּקִין אוֹתוֹ.&nbsp; וְזֶה הוּא הַנִּקְרָא גָּוִיל.</p>

<p><b>א,ז</b>&nbsp;&nbsp;וְאִם לָקְחוּ הָעוֹר אַחַר שֶׁהִעְבִירוּ שְׂעָרוֹ, וְחִלְּקוּ אוֹתוֹ בְּעָבְיוֹ לִשְׁנַיִם, כְּמוֹ שֶׁהָעַבְדָנִין עוֹשִׂין, עַד שֶׁיֵּעָשֶׂה שְׁנֵי עוֹרוֹת--אֶחָד דַּק, וְהוּא שֶׁמִּמּוּל הַשֵּׂעָר, וְאֶחָד עָבֶה, וְהוּא שֶׁמִּמּוּל הַבָּשָׂר--וְעִבְּדוּ אוֹתוֹ בְּמֶלַח, וְאַחַר כָּךְ בְּקֶמַח, וְאַחַר כָּךְ בְּעַפְצָא וְכַיּוֹצֶא בּוֹ:&nbsp; זֶה הַחֵלֶק שֶׁמִּמּוּל הַשֵּׂעָר, נִקְרָא דּוּכְסוּסְטוֹס; וְזֶה שֶׁמִּמּוּל הַבָּשָׂר, נִקְרָא קֶלֶף.</p>

<p><b>א,ח</b>&nbsp;&nbsp;הֲלָכָה לְמֹשֶׁה מִסִּינַי, שֶׁיִּהְיוּ כּוֹתְבִין סֵפֶר תּוֹרָה עַל הַגָּוִיל, וְכוֹתְבִין בִּמְקוֹם הַשֵּׂעָר; וְשֶׁיִּהְיוּ כּוֹתְבִין הַתְּפִלִּין עַל הַקֶּלֶף, וְכוֹתְבִין בִּמְקוֹם הַבָּשָׂר; וְשֶׁיִּהְיוּ כּוֹתְבִין הַמְּזוּזָה עַל דּוּכְסוּסְטוֹס, וְכוֹתְבִין בִּמְקוֹם הַשֵּׂעָר.&nbsp; וְכָל הַכּוֹתֵב בַּקֶּלֶף בִּמְקוֹם שֵׂעָר, אוֹ שֶׁכָּתַב בַּגָּוִיל וּבַדּוּכְסוּסְטוֹס בִּמְקוֹם בָּשָׂר--פָּסַל.</p>

<p><b>א,ט</b>&nbsp;&nbsp;אַף עַל פִּי שֶׁכָּךְ הִיא הֲלָכָה לְמֹשֶׁה מִסִּינַי, אִם כָּתַב סֵפֶר תּוֹרָה עַל הַקֶּלֶף, כָּשֵׁר; וְלֹא נֶאֱמָר גָּוִיל, אֵלָא לְמַעַט הַדּוּכְסוּסְטוֹס, שְׁאִם כָּתַב עָלָיו, הַסֵּפֶר פָּסוּל.&nbsp; וְכֵן אִם כָּתַב הַמְּזוּזָה עַל הַקֶּלֶף אוֹ עַל הַגָּוִיל, כְּשֵׁרָה; לֹא נֶאְמְרָה עַל הַדּוּכְסוּסְטוֹס, אֵלָא לְמִצְוָה.</p>

<p><b>א,י</b>&nbsp;&nbsp;אֵין כּוֹתְבִין סְפָרִים תְּפִלִּין וּמְזוּזוֹת, עַל גַּבֵּי עוֹר בְּהֵמָה טְמֵאָה וְחַיָּה וָעוֹף הַטְּמֵאִין; אֲבָל כּוֹתְבִין עַל גַּבֵּי עוֹר בְּהֵמָה וְחַיָּה וָעוֹף הַטְּהוֹרִים, וְאַפִלּוּ נְבֵלוֹת וּטְרֵפוֹת שֶׁלָּהֶן.&nbsp; וְאֵין כּוֹתְבִין עַל גַּבֵּי עוֹר הַדָּג הַטָּהוֹר, מִפְּנֵי הַזֻּהְמָה, שְׁאֵין זֻהְמָתוֹ פּוֹסֶקֶת בְּעַבְדָה.</p>

<p><b>א,יא</b>&nbsp;&nbsp;גָּוִיל שֶׁלְּסֵפֶר תּוֹרָה, וְקֶלֶף שֶׁלִּתְפִלִּין אוֹ שֶׁלְּסֵפֶר תּוֹרָה--צָרִיךְ לְעַבַּד אוֹתָן לִשְׁמָן; וְאִם עִבְּדָן שֶׁלֹּא לִשְׁמָן, פְּסוּלִין.&nbsp; לְפִיכָּךְ אִם עִבְּדָן הַגּוֹי--פְּסוּלִין, אַף עַל פִּי שֶׁאָמַרְנוּ לוֹ לְעַבַּד עוֹר זֶה לְשֵׁם הַסֵּפֶר אוֹ לְשֵׁם הַתְּפִלִּין:&nbsp; שֶׁהַגּוֹי עַל דַּעַת עַצְמוֹ הוּא עוֹשֶׂה, לֹא עַל דַּעַת הַשּׂוֹכֵר אוֹתוֹ.&nbsp; לְפִיכָּךְ כָּל דָּבָר שֶׁצָּרִיךְ מַעֲשֶׂה לִשְׁמוֹ--אִם עָשָׂהוּ הַגּוֹי, פָּסוּל.&nbsp; וּמְזוּזָה, אֵינָהּ צְרִיכָה עַבְדָה לִשְׁמָהּ.</p>

<p><b>א,יב</b>&nbsp;&nbsp;הֲלָכָה לְמֹשֶׁה מִסִּינַי, שְׁאֵין כּוֹתְבִין סֵפֶר תּוֹרָה וְלֹא מְזוּזָה, אֵלָא בְּשִׁרְטוּט; אֲבָל תְּפִלִּין, אֵינָן צְרִיכִין שִׁרְטוּט, לְפִי שְׁהֶן מְחֻפִּין.&nbsp; וּמֻתָּר לִכְתֹּב תְּפִלִּין וּמְזוּזוֹת, שֶׁלֹּא מִן הַכְּתָב, שֶׁהַכֹּל גּוֹרְסִין פָּרָשִׁיּוֹת אֵלּוּ; אֲבָל סֵפֶר תּוֹרָה, אָסוּר לִכְתֹּב בּוֹ אַפִלּוּ אוֹת אַחַת, שֶׁלֹּא מִן הַכְּתָב.</p>

<p><b>א,יג</b>&nbsp;&nbsp;סֵפֶר תּוֹרָה תְּפִלִּין וּמְזוּזוֹת שֶׁכְּתָבָן מִין, יִשָּׂרְפוּ.&nbsp; כְּתָבָן גּוֹי, אוֹ יִשְׂרָאֵל מְשֻׁמָּד, אוֹ מוֹסֵר, אוֹ עֶבֶד, אוֹ אִשָּׁה, אוֹ קָטָן--הֲרֵי אֵלּוּ פְּסוּלִין וְיִגָּנְזוּ:&nbsp; שֶׁנֶּאֱמָר "וּקְשַׁרְתָּם .&nbsp;.&nbsp;. וּכְתַבְתָּם" (דברים ו,ח-ט; דברים יא,יח-כ)--כָּל שֶׁמֻּזְהָר עַל הַקְּשִׁירָה וּמַאֲמִין בָּהּ, הוּא שֶׁכּוֹתֵב.&nbsp; נִמְצְאוּ בְּיַד מִין וְאֵין יָדוּעַ מִי כְּתָבָן, יִגָּנְזוּ; נִמְצְאוּ בְּיַד גּוֹי, כְּשֵׁרִים.&nbsp; וְאֵין לוֹקְחִין סְפָרִים תְּפִלִּין וּמְזוּזוֹת מִן הַגּוֹיִים בְּיָתֵר עַל דְּמֵיהֶן, שֶׁלֹּא לְהַרְגִּיל אוֹתָם לְגָנְבָם וּלְגָזְלָם.</p>

<p><b>א,יד</b>&nbsp;&nbsp;סֵפֶר תּוֹרָה תְּפִלִּין וּמְזוּזוֹת, שֶׁכְּתָבָן עַל גַּבֵּי עוֹר בְּהֵמָה וְחַיָּה וָעוֹף הַטְּמֵאִים, אוֹ עַל גַּבֵּי עוֹרוֹת שְׁאֵינָן מְעֻבָּדִין, אוֹ שֶׁכָּתַב סֵפֶר תּוֹרָה אוֹ תְּפִלִּין עַל עוֹר שֶׁלֹּא עִבְּדוֹ לִשְׁמָן--הֲרֵי אֵלּוּ פְּסוּלִין.</p>

<p><b>א,טו</b>&nbsp;&nbsp;הַכּוֹתֵב סֵפֶר תּוֹרָה תְּפִלִּין וּמְזוּזוֹת, וּבְשָׁעַת כְּתִיבָה לֹא הָיְתָה לוֹ כַּוָּנָה, וְכָתַב אַזְכָּרָה מִן הָאַזְכָּרוֹת שֶׁבָּהֶן, שֶׁלֹּא לִשְׁמָן--פְּסוּלִין.&nbsp; לְפִיכָּךְ הַכּוֹתֵב אֶת הַשֵּׁם--אַפִלּוּ מֶלֶךְ יִשְׂרָאֵל שׁוֹאֵל בִּשְׁלוֹמוֹ, לֹא יְשִׁיבֶנּוּ; הָיָה כּוֹתֵב שְׁנַיִם שְׁלוֹשָׁה שְׁמוֹת--הֲרֵי זֶה מַפְסִיק בֵּינֵיהֶן, וּמֵשִׁיב.</p>

<p><b>א,טז</b>&nbsp;&nbsp;הַטּוֹבֵל אֶת הַקֻּלְמוֹס לִכְתֹּב אֶת הַשֵּׁם--לֹא יַתְחִיל מֵאוֹתוֹ הַשֵּׁם, אֲבָל מַתְחִיל הוּא מֵאוֹת שֶׁלְּפָנָיו.&nbsp; שָׁכַח לִכְתֹּב אֶת הַשֵּׁם, תּוֹלֶה אוֹתוֹ בֵּין הַשִּׁטּוֹת; אֲבָל מִקְצַת הַשֵּׁם בַּשִּׁטָּה וּמִקְצָתוֹ תָּלוּי, פָּסוּל.&nbsp; וּבִשְׁאָר הַתֵּבוֹת--אִם שָׁכַח, כּוֹתֵב מִקְצַת הַתֵּבָה בַּשִּׁטָּה וּמִקְצָתָהּ לְמַעְלָה.&nbsp; בַּמֶּה דְּבָרִים אֲמוּרִים, בְּסֵפֶר תּוֹרָה; אֲבָל בַּמְּזוּזוֹת וּתְפִלִּין, אֵין תּוֹלִין בָּהֶן אַפִלּוּ אוֹת אַחַת, אֵלָא אִם שָׁכַח אַפִלּוּ אוֹת אַחַת, גּוֹנֵז מַה שֶׁכָּתַב וְכוֹתֵב אַחֶרֶת.&nbsp; וּמֻתָּר לִכְתֹּב אֶת הַשֵּׁם עַל מְקוֹם הַגֶּרֶד, וְעַל מְקוֹם הַמְּחָק, בְּכֻלָּם.</p>

<p><b>א,יז</b>&nbsp;&nbsp;כּוֹתְבֵי סְפָרִים תְּפִלִּין וּמְזוּזוֹת, אָסוּר לָהֶם לַהְפֹּךְ אֶת הַיְּרִיעָה עַל פָּנֶיהָ; אֵלָא פּוֹרֵס עָלֶיהָ בֶּגֶד, אוֹ כּוֹפְלָהּ.</p>

<p><b>א,יח</b>&nbsp;&nbsp;סֵפֶר תּוֹרָה תְּפִלִּין וּמְזוּזָה, שֶׁאָמַר הַסּוֹפֵר אַחַר שֶׁיָּצְאוּ מִתַּחַת יָדוֹ, לֹא כָתַבְתִּי הָאַזְכָּרוֹת שֶׁבָּהֶן לִשְׁמָן--אֵינוּ נֶאֱמָן לְפָסְלָן, אֲבָל נֶאֱמָן לְהַפְסִיד כָּל שְׂכָרוֹ.&nbsp; וְלָמָּה אֵינוּ נֶאֱמָן לְפָסְלָן--שֶׁמֶּא לֹא נִתְכַּוַּן אֵלָא לְהַפְסִיד עַל הַלּוֹקֵחַ, אוֹ עַל זֶה שֶׁשְּׂכָרוֹ, וְדִמָּה שְׁאֵינוּ מַפְסִיד בַּאֲמִירָה זוֹ אֵלָא שְׂכַר הָאַזְכָּרוֹת.&nbsp; לְפִיכָּךְ אִם אָמַר סֵפֶר תּוֹרָה זֶה, אוֹ תְּפִלִּין אֵלּוּ, עוֹרוֹת שֶׁלָּהֶן, אֵינָן מְעֻבָּדוֹת לִשְׁמָן--מִתּוֹךְ שֶׁנֶּאֱמָן לְהַפְסִיד שְׂכָרוֹ, נֶאֱמָן לְפָסְלָן:&nbsp; שֶׁהֲרֵי הַכֹּל יוֹדְעִין, שְׁאִם אֵין הָעוֹרוֹת מְעֻבָּדִים לִשְׁמָן, אֵין לְכֻלָּן שָׂכָר.</p>

<p><b>א,יט</b>&nbsp;&nbsp;אֵין כּוֹתְבִין תְּפִלִּין וּמְזוּזוֹת, אֵלָא בִּכְתָב אַשּׁוּרִי.&nbsp; וְהִתִּירוּ בַּסְּפָרִים, לְכָתְבָן אַף בִּיוָנִי בִּלְבָד; וּכְבָר נִשְׁתַּקַּע יְוָנִי מִן הָעוֹלָם, וְנִשְׁתַּבַּשׁ וְאָבַד--לְפִיכָּךְ אֵין כּוֹתְבִין הַיּוֹם שְׁלָשְׁתָּן, אֵלָא אַשּׁוּרִי.&nbsp; וְצָרִיךְ לְהִזָּהֵר בִּכְתִיבָתָן, כְּדֵי שֶׁלֹּא תִדְבַּק אוֹת לְאוֹת, שֶׁכָּל אוֹת שְׁאֵין הָעוֹר מַקִּיף לָהּ מֵאַרְבַּע רוּחוֹתֶיהָ, פְּסוּלָה; וְכָל אוֹת שְׁאֵין הַתִּינוֹק שְׁאֵינוּ לֹא חָכָם וְלֹא סָכָל יָכוֹל לִקְרוֹתָהּ, פְּסוּלָה.&nbsp; לְפִיכָּךְ צָרִיךְ לְהִזָּהֵר בְּצוּרַת הָאוֹתִיּוֹת, שֶׁלֹּא תִדְמֶה הַיּוֹד לְוָאו, וְלֹא וָאו לְיוֹד; וְלֹא כָּף לְבֵית, וְלֹא בֵּית לְכָף; וְלֹא דָּאל לְרֵישׁ, וְלֹא רֵישׁ לְדָאל; וְכֵן כָּל כַּיּוֹצֶא בָּהֶן, עַד שֶׁיָּרוּץ הַקּוֹרֶא בָּהֶן.</p>

<p><b>א,כ</b>&nbsp;&nbsp;עוֹר שֶׁהָיָה נָקוּב, לֹא יִכְתֹּב עַל גַּבֵּי הַנֶּקֶב.&nbsp; וְכָל נֶקֶב שֶׁהַדְּיוֹ עוֹבֶרֶת עָלָיו--אֵינוּ נֶקֶב, וּמֻתָּר לִכְתֹּב עָלָיו; לְפִיכָּךְ מֻתָּר לִכְתֹּב עַל עוֹר הָעוֹף שֶׁנִּתְעַבַּד.&nbsp; נִקַּב הָעוֹר אַחַר שֶׁנִּכְתַּב--אִם נִקַּב בְּתוֹךְ הָאוֹת כְּגוֹן תּוֹךְ הֵא אוֹ תּוֹךְ מִים, וְכֵן בִּשְׁאָר אוֹתִיּוֹת--כָּשֵׁר.&nbsp; נִקַּב בְּיָרֵךְ שֶׁלְּאוֹת עַד שֶׁנִּפְסְקָה--אִם נִשְׁתַּיַּר מִמֶּנָּה מְלוֹא אוֹת קְטַנָּה, כָּשֵׁר, וְהוּא, שֶׁלֹּא תִדְמֶה לְאוֹת אַחֶרֶת; וְאִם לֹא נִשְׁתַּיַּר מִמֶּנָּה מְלוֹא אוֹת קְטַנָּה, פְּסוּלָה.
<br>&nbsp;</p>

<h2>הִלְכּוֹת תְּפִלִּין פֵּרֶק ב</h2>

<p><b>ב,א</b>&nbsp;&nbsp;כֵּיצַד כּוֹתְבִין אֶת הַתְּפִלִּין:&nbsp; שֶׁלָּרֹאשׁ--כּוֹתְבִין אַרְבַּע הַפָּרָשִׁיּוֹת עַל אַרְבָּעָה קְלָפִים, וְגוֹלְלִין כָּל אֶחָד וְאֶחָד לְבַדּוֹ, וּמַנִּיחִין אוֹתָן בְּאַרְבָּעָה בָּתִּים שְׁהֶן מְחֻבָּרִין בְּעוֹר אֶחָד; וְשֶׁלַּיָּד--כּוֹתְבִין אֶת אַרְבַּע הַפָּרָשִׁיּוֹת בְּאַרְבָּעָה דַּפִּין עַל קֶלֶף אֶחָד, וְגוֹלְלוֹ כְּמִין סֵפֶר תּוֹרָה מִסּוֹפוֹ לִתְחִלָּתוֹ, וּמַנִּיחוֹ בְּבַיִת אֶחָד.</p>

<p><b>ב,ב</b>&nbsp;&nbsp;וְצָרִיךְ לְהִזָּהֵר בַּפָּרָשִׁיּוֹת--שְׁאִם עָשָׂה הַסְּתוּמָה פְּתוּחָה אוֹ הַפְּתוּחָה סְתוּמָה, פְּסָלָן.&nbsp; וּשְׁלוֹשׁ הַפָּרָשִׁיּוֹת הָרִאשׁוֹנוֹת, כֻּלָּן פְּתוּחוֹת; וּפָרָשָׁה אַחֲרוֹנָה שְׁהִיא "וְהָיָה, אִם-שָׁמֹעַ" (דברים יא,יג), סְתוּמָה.</p>

<p><b>ב,ג</b>&nbsp;&nbsp;וְצָרִיךְ לְהִזָּהֵר בְּמָלֵא וְחָסֵר, עַד שֶׁיִּהְיוּ אַרְבַּעְתָּן כְּתוּבוֹת כְּמוֹ שְׁהֶן כְּתוּבוֹת בְּסֵפֶר תּוֹרָה הַבָּדוּק:&nbsp; שְׁאִם כָּתַב הֶחָסֵר מָלֵא--פָּסַל, עַד שֵׁיִמְחֹק הַיָּתֵר; וְאִם כָּתַב הַמָּלֵא חָסֵר--פָּסַל, וְאֵין לוֹ תַּקָּנָה.</p>

<p><b>ב,ד</b>&nbsp;&nbsp;וְאֵלּוּ הֶן הַחֲסֵרוֹת וְהַמְּלֵאוֹת שֶׁיֵּשׁ בְּאַרְבַּע פָּרָשִׁיּוֹת אֵלּוּ:&nbsp; [ד] רִאשׁוֹנָה (שמות יג,א-י)--קַדֶּשׁ לִי כָל בְּכוֹר מָלֵא, זָכוֹר מָלֵא, בְּחֹזֶק חָסֵר, הוֹצִיא מָלֵא, יֹצְאִים חָסֵר וָאו, יְבִיאֲךָ מָלֵא, וְהָאֱמֹרִי חָסֵר, וְהַיְבוּסִי מָלֵא, לַאֲבֹתֶיךָ חָסֵר וָאו, הָעֲבֹדָה חָסֵר, מַצֹּת חָסֵר, הַשְּׁבִיעִי מָלֵא, מַצּוֹת מָלֵא, שְׂאֹר חָסֵר, גְּבֻלֶךָ חָסֵר, בַּעֲבוּר מָלֵא, לְאוֹת מָלֵא, וּלְזִכָּרוֹן מָלֵא, עֵינֶיךָ מָלֵא, תּוֹרַת מָלֵא, הוֹצִאֲךָ חָסֵר יוֹד, הַחֻקָּה חָסֵר, לְמוֹעֲדָהּ מָלֵא.</p>

<p><b>ב,ה</b>&nbsp;&nbsp;פָּרָשָׁה שְׁנִיָּה (שמות יג,יא-טז)--וְהָיָה כִּי יְבִאֲךָ חָסֵר, וְלַאֲבֹתֶיךָ חָסֵר וָאו, חֲמֹר חָסֵר, בְּכוֹר מָלֵא, בְּחֹזֶק חָסֵר, הוֹצִיאָנוּ מָלֵא, וַיַּהֲרֹג חָסֵר, בְּכוֹר מָלֵא, מִבְּכֹר חָסֵר, וְעַד בְּכוֹר מָלֵא, זֹבֵחַ חָסֵר, וְכָל בְּכוֹר מָלֵא, לְאוֹת מָלֵא, יָדְכָה כָּתוּב בְּהֵא, וּלְטוֹטָפֹת חָסֵר וָאו אַחֲרוֹנָה, עֵינֶיךָ מָלֵא, בְּחֹזֶק חָסֵר, הוֹצִיאָנוּ מָלֵא.</p>

<p><b>ב,ו</b>&nbsp;&nbsp;פָּרָשָׁה שְׁלִישִׁית (דברים ו,ד-ט)--שְׁמַע, מְאֹדֶךָ חָסֵר, לְבָנֶיךָ מָלֵא, בְּבֵיתֶךָ בְּלֹא יוֹד שְׁנִיָּה, וּבְקוּמֶךָ מָלֵא, לְאוֹת מָלֵא, יָדֶךָ בְּלֹא יוֹד שְׁנִיָּה, לְטֹטָפֹת חָסֵר שְׁנֵי וָאוִין, עֵינֶיךָ מָלֵא, מְזֻזוֹת חָסֵר וָאו רִאשׁוֹנָה, בֵּיתֶךָ בְּלֹא יוֹד שְׁנִיָּה, וּבִשְׁעָרֶיךָ מָלֵא.</p>

<p><b>ב,ז</b>&nbsp;&nbsp;פָּרָשָׁה רְבִיעִית (דברים יא,יג-כא)--וְהָיָה אִם שָׁמֹעַ חָסֵר, מִצְוֺתַי בְּוָאו אַחַת, יוֹרֶה מָלֵא, וּמַלְקוֹשׁ מָלֵא, וְתִירֹשְׁךָ חָסֵר וָאו, וְהִשְׁתַּחֲוִיתֶם מָלֵא, יְבוּלָהּ מָלֵא, הַטֹּבָה חָסֵר, נֹתֵן חָסֵר, אֹתָם חָסֵר, לְאוֹת מָלֵא, לְטוֹטָפֹת חָסֵר וָאו שְׁנִיָּה, עֵינֵיכֶם מָלֵא, אֹתָם חָסֵר, בְּבֵיתֶךָ בְּלֹא יוֹד שְׁנִיָּה, וּבְקוּמֶךָ מָלֵא, מְזוּזוֹת מָלֵא, בֵּיתֶךָ בְּלֹא יוֹד שְׁנִיָּה, וּבִשְׁעָרֶיךָ מָלֵא, לַאֲבֹתֵיכֶם חָסֵר וָאו.</p>

<p><b>ב,ח</b>&nbsp;&nbsp;וְצָרִיךְ לְהִזָּהֵר בַּתָּגִין שֶׁלָּאוֹתִיּוֹת, וְהֶן כְּמוֹ זַיְנִין זְקוּפוֹת עַל הָאוֹת שֶׁיֵּשׁ לָהּ תָּג, כְּמַה שְׁהֶן כְּתוּבִין בְּסֵפֶר תּוֹרָה; וְאֵלּוּ הֶן הָאוֹתִיּוֹת הַמְּתֻיָּגוֹת שֶׁבְּאַרְבַּע פָּרָשִׁיּוֹת הָאֵלּוּ:</p>

<p><b>ב,ט</b>&nbsp;&nbsp;פָּרָשָׁה רִאשׁוֹנָה--יֵשׁ בָּהּ אוֹת אַחַת בִּלְבָד, וְהִיא מִים סְתוּמָה שֶׁלְּ"מִיָּמִים" (שמות יג,י), עָלֶיהָ שְׁלוֹשָׁה זַיְנִין.</p>

<p><b>ב,י</b>&nbsp;&nbsp;פָּרָשָׁה שְׁנִיָּה--יֵשׁ בָּהּ חָמֵשׁ אוֹתִיּוֹת, וְכָל אַחַת מֵהֶן הֵא, וְעַל כָּל הֵא מֵחֲמִשְׁתָּן אַרְבָּעָה זַיְנִין; וְהֶן הֵא שֶׁלְּ"וּנְתָנָהּ" (שמות יג,יא), וְהֵא רִאשׁוֹנָה וְאַחֲרוֹנָה שֶׁלְּ"כִי-הִקְשָׁה" (שמות יג,טו), וְהֵא שֶׁלְּ"וַיַּהֲרֹג" (שם), וְהֵא שֶׁלְּ"יָדְכָה" (שמות יג,טז).</p>

<p><b>ב,יא</b>&nbsp;&nbsp;פָּרָשָׁה שְׁלִישִׁית--יֵשׁ בָּהּ חָמֵשׁ אוֹתִיּוֹת, וְאֵלּוּ הֶן:&nbsp; קוֹף שֶׁלְּ"וּבְקוּמֶךָ" (דברים ו,ז), יֵשׁ עָלֶיהָ שְׁלוֹשָׁה זַיְנִין; וְקוֹף שֶׁלְּ"וּקְשַׁרְתָּם" (דברים ו,ח), יֵשׁ עָלֶיהָ שְׁלוֹשָׁה זַיְנִין; וְטֵית טֵית פֵּא שֶׁלִּ"לְטֹטָפֹת" (שם), עַל כָּל אוֹת מִשְּׁלָשְׁתָּן אַרְבָּעָה זַיְנִין.</p>

<p><b>ב,יב</b>&nbsp;&nbsp;פָּרָשָׁה רְבִיעִית--יֵשׁ בָּהּ חָמֵשׁ אוֹתִיּוֹת, וְאֵלּוּ הֶן:&nbsp; פֵּא שֶׁלִּ"וְאָסַפְתָּ" (דברים יא,יד), יֵשׁ עָלֶיהָ שְׁלוֹשָׁה זַיְנִין; וְתָיו שֶׁלִּ"וְאָסַפְתָּ", יֵשׁ עָלֶיהָ זַיִן אֶחָד; וְטֵית טֵית פֵּא שֶׁלִּ"לְטוֹטָפֹת" (דברים יא,יח), עַל כָּל אַחַת מִשְּׁלָשְׁתָּן אַרְבָּעָה זַיְנִין.</p>

<p><b>ב,יג</b>&nbsp;&nbsp;כָּל הָאוֹתִיּוֹת הַמְּתֻיָּגוֹת, שֵׁשׁ עֶשְׂרֵה; וְאִם לֹא עָשָׂה הַתָּגִין, אוֹ הוֹסִיף וְגָרַע בָּהֶן--לֹא פָסַל.</p>

<p><b>ב,יד</b>&nbsp;&nbsp;[י] הַלּוֹקֵחַ תְּפִלִּין מִמִּי שְׁאֵינוּ מֻמְחֶה, צָרִיךְ לְבָדְקָן.&nbsp; לָקַח מִמֶּנּוּ מֵאָה קְצִיצוֹת, בּוֹדֵק מֵהֶן שָׁלוֹשׁ קְצִיצוֹת--אוֹ שְׁתַּיִם שֶׁלָּרֹאשׁ וְאַחַת שֶׁלַּיָּד, אוֹ שְׁתַּיִם שֶׁלַּיָּד וְאַחַת שֶׁלָּרֹאשׁ:&nbsp; אִם מְצָאָן כְּשֵׁרִים, הֻחְזַק זֶה הָאִישׁ, וַהֲרֵי כֻּלָּם כְּשֵׁרִים, וְאֵין הַשְּׁאָר צָרִיךְ בְּדִיקָה.&nbsp; וְאִם לְקָחָן צְבָתִים צְבָתִים, כֻּלָּן צְרִיכוֹת בְּדִיקָה, שֶׁחֶזְקַת הַצְּבָתִים, מֵאֲנָשִׁים הַרְבֵּה לְקוּחִים.</p>

<p><b>ב,טו</b>&nbsp;&nbsp;[יא] הַכּוֹתֵב תְּפִלִּין בִּכְתָב יָדוֹ, אוֹ שֶׁלְּקָחָן מִן הַמֻּמְחֶה, אוֹ מִשְּׁאָר אָדָם וּבְדָקָם וְהִחְזִירָם לְעוֹרָן--אֵינוּ צָרִיךְ לְבָדְקָן פַּעַם אַחֵר, וְאַפִלּוּ אַחַר כַּמָּה שָׁנִים:&nbsp; כָּל זְמָן שֶׁחִפּוּיָן שָׁלֵם, הֲרֵי הֶן בְּחֶזְקָתָן, וְאֵין חוֹשְׁשִׁין לָהֶן, שֶׁמֶּא נִמְחֲקָה אוֹת מִתּוֹכָן אוֹ נִקְּבָה.&nbsp; הִלֵּל הַזָּקֵן הָיָה אוֹמֵר, אֵלּוּ מִשֶּׁלַּאֲבִי אִמָּא.
<br>&nbsp;</p>

<h2>הִלְכּוֹת תְּפִלִּין פֵּרֶק ג</h2>

<p><b>ג,א</b>&nbsp;&nbsp;שְׁמוֹנֶה הֲלָכוֹת יֵשׁ בְּמַעֲשֵׂה הַתְּפִלִּין, כֻּלָּן הֲלָכָה לְמֹשֶׁה מִסִּינַי; לְפִיכָּךְ כֻּלָּן מְעַכְּבוֹת, וְאִם שִׁנָּה בְּאַחַת מֵהֶן, פָּסַל.&nbsp; וְאֵלּוּ הֶן:&nbsp; שֶׁיִּהְיוּ מְרֻבָּעוֹת, וְכֵן תְּפִירָתָן בְּרִבּוּעַ, וַאֲלַכְסוֹנָן בְּרִבּוּעַ, עַד שֶׁיִּהְיֶה לָהֶם אַרְבַּע זָוִיּוֹת שֹׁווֹת; וְשֶׁיִּהְיֶה בָּעוֹר שֶׁלָּרֹאשׁ, צוּרַת שִׁין מִיָּמִין וּמִשְּׂמֹאל; וְשֶׁיִּכְרֹךְ הַפָּרָשִׁיּוֹת בְּמַטְלִית; וְשֶׁיִּכְרֹךְ אוֹתָן בְּשֵׂעָר עַל הַמַּטְלִית, וְאַחַר כָּךְ מַכְנִיסָן בְּבָתֵּיהֶן; וְשֶׁיִּהְיוּ תּוֹפְרִין אוֹתָם בְּגִידִין; וְשֶׁעוֹשִׂין לָהֶן מַעְבֶּרֶת מֵעוֹר הַחִפּוּי שֶׁתִּכָּנֵס בָּהּ הָרְצוּעָה, עַד שֶׁתְּהֶא עוֹבֶרֶת וְהוֹלֶכֶת בְּתוֹךְ תּוֹבָר שֶׁלָּהּ; וְשֶׁיִּהְיוּ הָרְצוּעוֹת שְׁחוֹרוֹת; וְשֶׁיִּהְיֶה קֶשֶׁר שֶׁלָּהֶן, קֶשֶׁר יָדוּעַ כְּצוּרַת דָּאל.</p>

<p><b>ג,ב</b>&nbsp;&nbsp;כֵּיצַד עוֹשִׂין תְּפִלִּין שֶׁלָּרֹאשׁ--לוֹקְחִין עֵץ מְרֻבָּע, אָרְכּוֹ כְּרָחְבּוֹ כְּגָבְהוֹ:&nbsp; וְאִם הָיָה גָּבְהוֹ יָתֵר עַל רָחְבּוֹ, אוֹ פָּחוּת מִמֶּנּוּ, אֵין בְּכָּךְ כְּלוּם; אֵין מַקְפִּידִין אֵלָא עַל אָרְכּוֹ, שֶׁיִּהְיֶה כְּרָחְבּוֹ.&nbsp; וְחוֹפְרִין בּוֹ שְׁלוֹשָׁה חֲרִיצִין, כְּדֵי שֶׁיֵּעָשֶׂה לוֹ אַרְבָּעָה רָאשִׁים כְּגוֹן זֶה [איור הושמט כאן].&nbsp; וְלוֹקְחִין עוֹר, וּמְרַטֵּבִין אוֹתוֹ בַּמַּיִם, וּמְחַפִּין בּוֹ אֶת הָעֵץ, וּמַכְנִיסִין אֶת הָעוֹר בֵּין כָּל חָרִיץ וְחָרִיץ; וּמְכַמְּשִׁין אוֹתוֹ וְהוּא רָטֹב, מִכָּאן וּמִכָּאן, עַד שֶׁעוֹשִׂין מִן הָעוֹר דְּמוּת שִׁין שֶׁיֵּשׁ לָהּ שְׁלוֹשָׁה רָאשִׁים מִיְּמִין הַמַּנִּיחַ תְּפִלִּין, וּדְמוּת שִׁין שֶׁיֵּשׁ לָהּ אַרְבָּעָה רָאשִׁים מִשְּׂמֹאל הַמַּנִּיחַ.</p>

<p><b>ג,ג</b>&nbsp;&nbsp;וּמַנִּיחִין אֶת הָעוֹר עַל הָעֵץ, עַד שֶׁיִּיבַשׁ; וְאַחַר כָּךְ חוֹלֵץ הָעוֹר מֵעַל גַּבֵּי הָאִמּוּם שֶׁלְּעֵץ, וְנִמְצָא הָעוֹר שֶׁיֵּשׁ בּוֹ אַרְבָּעָה בָּתִּים פְּנוּיִין.&nbsp; מַכְנִיסִין פָּרָשָׁה בְּכָל בַּיִת, וּמַחְזִירִין מִקְצַת הָעוֹר מִלְּמַטָּה; וְתוֹפְרִין אוֹתוֹ מֵאַרְבַּע פִּנּוֹתָיו, וּמַנִּיחִין מִן הָעוֹר שֶׁלְּמַטָּה מְקוֹם שֶׁתִּכָּנֵס בּוֹ הָרְצוּעָה, כְּמוֹ תּוֹבָר, וְהוּא הַנִּקְרָא מַעְבֶּרֶת.</p>

<p><b>ג,ד</b>&nbsp;&nbsp;וְכֵיצַד עוֹשִׂין תְּפִלִּין שֶׁלַּיָּד--לוֹקְחִין עֵץ מְרֻבָּע, אָרְכּוֹ כְּרָחְבּוֹ, וְיִהְיֶה גָּבְהוֹ כְּאֶצְבָּע, אוֹ יָתֵר עַל זֶה מְעַט אוּ פָּחוּת מְעַט; וּמְחַפִּין אוֹתוֹ בְּעוֹר רָטֹב, וּמַנִּיחִין אֶת הָעוֹר עַל הָאִמּוּם עַד שֶׁיִּיבַשׁ; וְחוֹלֵץ הָעוֹר, וּמַכְנִיס אַרְבַּע הַפָּרָשִׁיּוֹת בִּמְקוֹם הָעֵץ, וּמַחְזִיר מִקְצַת הָעוֹר מִלְּמַטָּה; וְתוֹפְרוֹ מֵאַרְבַּע פִּנּוֹתָיו, וּמַנִּיחִין מִן הָעוֹר תּוֹבָר, מְקוֹם הָרְצוּעָה.</p>

<p><b>ג,ה</b>&nbsp;&nbsp;כֵּיצַד סִדּוּר הַפָּרָשִׁיּוֹת בַּתְּפִלִּין שֶׁלָּרֹאשׁ--מַכְנִיס פָּרָשָׁה אַחֲרוֹנָה שְׁהִיא "וְהָיָה, אִם-שָׁמֹעַ" (דברים יא,יג) בְּבַיִת שְׁהוּא עַל יְמִין הַמַּנִּיחַ; וּ"שְׁמַע" (דברים ו,ד), סְמוּכָה לָהּ; "וְהָיָה כִּי-יְבִאֲךָ" (שמות יג,יא), בְּבַיִת שְׁלִישִׁי סְמוּכָה לִ"שְׁמַע"; וְ"קַדֶּשׁ-לִי" (שמות יג,ב), בְּבַיִת רְבִיעִי שְׁהוּא לִשְׂמֹאל הַמַּנִּיחַ תְּפִלִּין:&nbsp; כְּדֵי שֶׁיְּהֶא הַקּוֹרֶא שֶׁפָּנָיו כְּנֶגֶד פְּנֵי הַמַּנִּיחַ, קוֹרֶא עַל הַסֵּדֶר כְּגוֹן זֶה [איור הושמט כאן].&nbsp; וְאִם הִחְלִיף סִדּוּר זֶה, פְּסוּלוֹת.</p>

<p><b>ג,ו</b>&nbsp;&nbsp;תְּפִלִּין שֶׁלַּיָּד--כּוֹתְבִין אוֹתָהּ בְּאַרְבָּעָה דַּפִּין בְּעוֹר אֶחָד, אָרוּךְ כְּסֵפֶר תּוֹרָה, עַל סִדּוּרָן בַּתּוֹרָה כְּגוֹן זֶה [איור הושמט כאן]; וְאִם כְּתָבָן עַל אַרְבָּעָה עוֹרוֹת וְהִנִּיחָן בְּבַיִת אֶחָד--יָצָא, וְאֵינוּ צָרִיךְ לְדַבְּקָן.</p>

<p><b>ג,ז</b>&nbsp;&nbsp;כִּשְׁהוּא גּוֹלֵל הַפָּרָשִׁיּוֹת, בֵּין שֶׁלָּרֹאשׁ בֵּין שֶׁלַּיָּד, גּוֹלֵל אוֹתָן מִסּוֹפָן לִתְחִלָּתָן--עַד שֶׁתִּמְצָא כְּשֶׁתִּפְתַּח הַפָּרָשָׁה, תִּקְרָא כָּל שִׁטָּה מִתְּחִלָּתָהּ לְסוֹפָהּ.</p>

<p><b>ג,ח</b>&nbsp;&nbsp;כְּשֶׁמַּכְנִיסִין אֶת הַפָּרָשִׁיּוֹת בַּבָּתִּים שֶׁלָּהֶן, כּוֹרְכִין אוֹתָן בְּמַטְלִית, וְעַל הַמַּטְלִית שֵׂעָר, וְאַחַר כָּךְ מַכְנִיסִין אוֹתָן בְּבָתֵּיהֶם.&nbsp; וְשֵׂעָר זֶה, צָרִיךְ לִהְיוֹת שֵׂעָר בְּהֵמָה אוֹ חַיָּה טְהוֹרָה, וְאַפִלּוּ מִנְּבֵלוֹת וּטְרֵפוֹת שֶׁלָּהֶן; וּכְבָר נָהֲגוּ כָּל הָעָם, לְכָרְכָן בִּשְׂעָר זְנַב הָעֲגָלִים.</p>

<p><b>ג,ט</b>&nbsp;&nbsp;כְּשֶׁתּוֹפְרִין אֶת הַתְּפִלִּין, אֵין תּוֹפְרִין אֵלָא בְּגִידִין שֶׁלִּבְהֵמָה אוֹ שֶׁלְּחַיָּה טְהוֹרָה, וְאַפִלּוּ מִנְּבֵלוֹת וּטְרֵפוֹת שֶׁלָּהֶן.&nbsp; לוֹקְחִין הַגִּידִים שֶׁיֵּשׁ בַּעֲקֵב הַבְּהֵמָה אוֹ הַחַיָּה, וְהֶם לְבָנִים קָשִׁים, וּמְרַכְּכִין אוֹתָן בַּאֲבָנִים וְכַיּוֹצֶא בָּהֶן עַד שֶׁיֵּעָשׂוּ כְּפִשְׁתָּן, וְטוֹוִין אוֹתָן וְשׁוֹזְרִין אוֹתָן; וּבָהֶן, תּוֹפְרִין הַתְּפִלִּין וִירִיעוֹת סֵפֶר תּוֹרָה.</p>

<p><b>ג,י</b>&nbsp;&nbsp;כְּשֶׁתּוֹפְרִין הַתְּפִלִּין, תּוֹפְרִין אוֹתָן בְּרִבּוּעַ.&nbsp; וַהֲלָכָה רוֹוַחַת, שֶׁיִּהְיוּ בְּכָל צַד שָׁלוֹשׁ תְּפִירוֹת, עַד שֶׁיִּהְיוּ הַכֹּל שְׁתֵּים עֶשְׂרֵה תְּפִירוֹת, בֵּין שֶׁלַּיָּד בֵּין שֶׁלָּרֹאשׁ; וְאִם עָשָׂה הַתְּפִירוֹת עֶשֶׂר אוֹ אַרְבַּע עֶשְׂרֵה, עוֹשֶׂה.&nbsp; וְכָל הַתְּפִירוֹת, יִהְיֶה הַחוּט שֶׁלָּהֶן סוֹבֵב מִשְּׁתֵּי הָרוּחוֹת.</p>

<p><b>ג,יא</b>&nbsp;&nbsp;וְצָרִיךְ שֶׁיַּגִּיעַ הַחֶרֶץ שֶׁלַּתְּפִלִּין שֶׁלָּרֹאשׁ, עַד מְקוֹם הַתְּפָר.&nbsp; וְאִם הָיָה הַחֶרֶץ נִכָּר כְּדֵי שֶׁיִּהְיוּ אַרְבָּעָה רָאשִׁים נִרְאִין לַכֹּל, אַף עַל פִּי שְׁאֵין הַחֶרֶץ מַגִּיעַ לִמְקוֹם הַתְּפָר--כְּשֵׁרוֹת; וְאִם אֵין חֶרְצָן נִכָּר, פְּסוּלוֹת.&nbsp; וְצָרִיךְ לְהַעְבִיר בְּתוֹךְ כָּל חָרִיץ וְחָרִיץ עַל גַּבֵּי הָעוֹר, חוּט אוֹ מְשִׁיחָה לְהַבְדִּיל בֵּין בַּיִת לְבַיִת; וּמִנְהָג פָּשׁוּט, לְהַעְבִיר גִּיד מִגִּידֵי הַתְּפִירָה בְּכָל חָרִיץ וְחָרִיץ מִשְּׁלָשְׁתָּן.</p>

<p><b>ג,יב</b>&nbsp;&nbsp;וְכֵיצַד עוֹשִׂין הָרְצוּעוֹת--לוֹקְחִין רְצוּעָה שֶׁלְּעוֹר, רָחְבָּהּ כְּאֹרֶךְ הַשְּׂעוֹרָה; וְאִם הָיְתָה רְחָבָה מִזֶּה הַשֵּׁעוּר, כְּשֵׁרָה.&nbsp; וְאֹרֶךְ רְצוּעָה שֶׁלָּרֹאשׁ, כְּדֵי שֶׁתַּקִּיף אֶת הָרֹאשׁ וְיִקְשֹׁר מִמֶּנָּה הַקֶּשֶׁר, וְתִמְתַּח שְׁתֵּי הָרְצוּעוֹת מִכָּאן וּמִכָּאן, עַד שֶׁיַּגִּיעוּ לְטַבּוּר אוֹ לְמַעְלָה מִמֶּנּוּ מְעַט; וְאֹרֶךְ רְצוּעָה שֶׁלַּיָּד, כְּדֵי שֶׁתַּקִּיף אֶת הַזְּרוֹעַ וְיִקְשֹׁר מִמֶּנָּה הַקֶּשֶׁר, וְתִמְתַּח רְצוּעָה אַחַת עַד אֶצְבָּע אֶמְצָעִית, וְיִכְרֹךְ מִמֶּנָּה עַל אֶצְבָּעוֹ שָׁלוֹשׁ כְּרִיכוֹת וְיִקְשֹׁר.&nbsp; וְאִם הָיוּ הָרְצוּעוֹת אֲרוּכוֹת יָתֵר עַל הַשֵּׁעוּרִין הָאֵלּוּ, כְּשֵׁרוֹת.</p>

<p><b>ג,יג</b>&nbsp;&nbsp;וּמַכְנִיס רְצוּעָה שֶׁלָּרֹאשׁ, בַּתּוֹבָר שֶׁלָּהּ; וּמַקִּיף כְּמִדַּת רֹאשׁוֹ, וְקוֹשֵׁר קֶשֶׁר מְרֻבָּע, כְּמִין דָּאל.&nbsp; וְקֶשֶׁר זֶה, צָרִיךְ כָּל תַּלְמִיד חֲכָמִים לְלָמְדוֹ, וְאֵי אִפְשָׁר לְהוֹדִיעַ צוּרָתוֹ בִּכְתָב, אֵלָא בִּרְאִיַּת הָעַיִן.&nbsp; וְכֵן בְּשֶׁלַּיָּד, קוֹשֵׁר קֶשֶׁר כְּמִין יוֹד; וְתִהְיֶה הָרְצוּעָה שֶׁלַּיָּד עוֹלָה וְיוֹרֶדֶת בְּתוֹךְ הַקֶּשֶׁר, כְּדֵי שֶׁיַּרְחִיב וִיקַצַּר, בְּעֵת שֶׁיִּרְצֶה לִקְשֹׁר עַל יָדוֹ.</p>

<p><b>ג,יד</b>&nbsp;&nbsp;הָרְצוּעוֹת שֶׁלַּתְּפִלִּין, בֵּין שֶׁלָּרֹאשׁ בֵּין שֶׁלַּיָּד--פְּנֵיהֶם הַחִצּוֹנִים שְׁחוֹרִים, וְזוֹ הִיא הַהֲלָכָה לְמֹשֶׁה מִסִּינַי.&nbsp; אֲבָל אֲחוֹרֵי הָרְצוּעוֹת, הוֹאִיל וּמִבִּפְנִים הֶם, אִם הָיוּ יְרֻקּוֹת אוֹ לְבָנוֹת, כְּשֵׁרוֹת; אֲדֻמּוֹת, לֹא יַעֲשֶׂה שֶׁמֶּא תֵּהָפֵךְ הָרְצוּעָה, וּגְנָאי הוּא לוֹ.&nbsp; וְלֹא יִהְיוּ אֲחוֹרֵי הָרְצוּעָה לְעוֹלָם, אֵלָא כְּעֵין הַקְּצִיצָה--אִם יְרֻקָּה, יְרֻקִּין, וְאִם לְבָנָה, לְבָנִים.&nbsp; וְנוֹאי הוּא לַתְּפִלִּין, שֶׁיִּהְיוּ כֻּלָּן שְׁחוֹרוֹת, הַקְּצִיצָה, וְהָרְצוּעָה כֻּלָּהּ.</p>

<p><b>ג,טו</b>&nbsp;&nbsp;הָעוֹר שֶׁמְּחַפִּין בּוֹ הַתְּפִלִּין, וְשֶׁעוֹשִׂין מִמֶּנּוּ הָרְצוּעוֹת, הוּא עוֹר בְּהֵמָה אוֹ חַיָּה אוֹ עוֹף הַטְּהוֹרִים, וְאַפִלּוּ נְבֵלוֹת וּטְרֵפוֹת שֶׁלָּהֶן.&nbsp; וְאִם עָשָׂה מֵעוֹר טְמֵאִים, אוֹ שֶׁחִפָּה תְּפִלִּין בְּזָהָב--פְּסוּלוֹת.&nbsp; וְעוֹר הָרְצוּעוֹת, צָרִיךְ עַבְדָה לִשְׁמָן.&nbsp; אֲבָל הָעוֹר שֶׁמְּחַפִּין בּוֹ, אֵינוּ צָרִיךְ עַבְדָה כְּלָל--אַפִלּוּ עָשָׂהוּ מַצָּה, כָּשֵׁר; וּמְקוֹמוֹת הַרְבֵּה, נָהֲגוּ לְחַפּוֹת אוֹתָן בְּעוֹר מַצָּה.</p>

<p><b>ג,טז</b>&nbsp;&nbsp;אֵין עוֹשִׂין הַתְּפִלִּין אֵלָא יִשְׂרָאֵל, שֶׁעֲשִׂיָּתָן כִּכְתִיבָתָן, מִפְּנֵי הַשִּׁין שֶׁעוֹשִׂין בָּעוֹר, כְּמוֹ שֶׁאָמַרְנוּ; לְפִיכָּךְ אִם חִפָּן גּוֹי, אוֹ תְּפָרָן--פְּסוּלוֹת.&nbsp; וְהוּא הַדִּין לְכָל הַפָּסוּל לְכָתְבָן, שֶׁלֹּא יַעֲשֶׂה אוֹתָן.</p>

<p><b>ג,יז</b>&nbsp;&nbsp;תְּפִלִּין שֶׁלָּרֹאשׁ, אֵין עוֹשִׂין אוֹתָהּ שֶׁלַּיָּד, וְשֶׁלַּיָּד, עוֹשִׂין אוֹתָהּ שֶׁלָּרֹאשׁ--לְפִי שְׁאֵין מוֹרִידִין מִקְּדֻשָּׁה חֲמוּרָה, לִקְדֻשָּׁה קַלָּה.&nbsp; וְכֵן רְצוּעָה שֶׁלַּתְּפִלִּין שֶׁלָּרֹאשׁ, אֵין עוֹשִׂין אוֹתָהּ לִתְפִלִּין שֶׁלַּיָּד.&nbsp; בַּמֶּה דְּבָרִים אֲמוּרִים, בְּשֶׁלְּבָשָׁן; אֲבָל תְּפִלִּין שֶׁלָּרֹאשׁ שֶׁלֹּא לְבָשָׁהּ אָדָם מֵעוֹלָם, אִם רָצָה לְהַחְזִירָהּ לַיָּד, מֻתָּר.&nbsp; וְכֵיצַד הוּא עוֹשֶׂה--טוֹלֶה עָלֶיהָ עוֹר, עַד שֶׁתֵּעָשֶׂה אַחַת, וְקוֹשְׁרָהּ עַל יָדוֹ.</p>

<p><b>ג,יח</b>&nbsp;&nbsp;תְּפִלִּין שֶׁנִּפְסְקוּ הַתְּפִירוֹת שֶׁלָּהֶן--אִם הָיוּ שְׁתֵּי הַתְּפִירוֹת זוֹ בְּצַד זוֹ, אוֹ שֶׁנִּפְסְקוּ שָׁלוֹשׁ תְּפִירוֹת אַפִלּוּ זוֹ שֶׁלֹּא כְּנֶגֶד זוֹ--הֲרֵי אֵלּוּ פְּסוּלוֹת.&nbsp; בַּמֶּה דְּבָרִים אֲמוּרִים, בִּישָׁנוֹת; אֲבָל בַּחֲדָשׁוֹת, כָּל זְמָן שֶׁפְּנֵי טַבְלָה קַיֶּמֶת, כְּשֵׁרָה.&nbsp; וְאֵלּוּ הֶן הַחֲדָשׁוֹת:&nbsp; כָּל שֶׁאוֹחֲזִין מִקְצַת הָעוֹר שֶׁנִּקְרַע תְּפָרוֹ וְתוֹלִין בּוֹ הַתְּפִלִּין, וְהוּא חָזָק וְאֵינוּ נִכְרָת--הֲרֵי אֵלּוּ חֲדָשׁוֹת; וְאִם אֵין רָאוּי לִתְלוֹת בּוֹ, אֵלָא וְהוּא נִפְסָק--הֲרֵי אֵלּוּ יְשָׁנוֹת.</p>

<p><b>ג,יט</b>&nbsp;&nbsp;רְצוּעָה שֶׁנִּפְסְקָה--אֵין קוֹשְׁרִין אוֹתָהּ, וְאֵין תּוֹפְרִין אוֹתָהּ, אֵלָא מוֹצִיאָהּ וְגוֹנְזָהּ, וְעוֹשֶׂה אַחֶרֶת.&nbsp; וּשְׁיַרֵי הָרְצוּעָה פְּסוּלִין, עַד שֶׁיִּהְיֶה אָרְכָּהּ וְרָחְבָּהּ כַּשֵּׁעוּר, אוֹ יָתֵר עָלָיו.&nbsp; וּלְעוֹלָם יִזָּהֵר לִהְיוֹת פְּנֵי עוֹר הָרְצוּעוֹת לְמַעְלָה בָּעֵת שֶׁקּוֹשֵׁר אוֹתָן עַל יָדוֹ, וְעַל רֹאשׁוֹ.
<br>&nbsp;</p>

<h2>הִלְכּוֹת תְּפִלִּין פֵּרֶק ד</h2>

<p><b>ד,א</b>&nbsp;&nbsp;הֵיכָן מַנִּיחִין הַתְּפִלִּין:&nbsp; שֶׁלָּרֹאשׁ--מַנִּיחִין אוֹתָן עַל הַקָּדְקֹד, שְׁהוּא סוֹף הַשֵּׂעָר שֶׁכְּנֶגֶד הַפָּנִים, וְהוּא הַמָּקוֹם שֶׁמּוֹחוֹ שֶׁלַּתִּינוֹק רוֹפֵס בּוֹ; וְצָרִיךְ לְכַוַּן אוֹתָן בָּאֶמְצָע, כְּדֵי שֶׁיִּהְיוּ בֵּין הָעֵינַיִם, וְיִהְיֶה הַקֶּשֶׁר בְּגֹבַהּ הָעֹרֶף, שְׁהוּא סוֹף הַגֻּלְגֹלֶת.</p>

<p><b>ד,ב</b>&nbsp;&nbsp;וְשֶׁלַּיָּד--קוֹשֵׁר אוֹתָהּ עַל שְׂמֹאלוֹ עַל הַקִּבּוֹרִית, וְהוּא הַבָּשָׂר הַתָּפוּחַ שֶׁבַּמַּרְפֵּק שֶׁבֵּין פֵּרֶק הַכָּתֵף וּבֵין פֵּרֶק הַזְּרוֹעַ:&nbsp; שֶׁנִּמְצָא כִּשְׁהוּא מְדַבֵּק מַרְפְּקוֹ לִצְלָעָיו, תִּהְיֶה תְּפִלָּה כְּנֶגֶד לִבּוֹ; וְנִמְצָא מְקַיֵּם "וְהָיוּ הַדְּבָרִים הָאֵלֶּה .&nbsp;.&nbsp;. עַל-לְבָבֶךָ" (דברים ו,ו).</p>

<p><b>ד,ג</b>&nbsp;&nbsp;הַמַּנִּיחַ תְּפִלִּין שֶׁלַּיָּד עַל פַּס יָדוֹ, אוֹ שֶׁלָּרֹאשׁ עַל מִצְחוֹ--הֲרֵי זוֹ דֶּרֶךְ הַמִּינוּת; הָעוֹשֶׂה תְּפִלָּתוֹ עֲגוּלָה כָּאֱגוֹז, אֵין בָּהּ מִצְוָה כְּלָל.&nbsp; אִטֵּר--מַנִּיחַ תְּפִלִּין בִּימִינוֹ, שְׁהִיא לוֹ כִּשְׂמֹאל; וְאִם הָיָה שׁוֹלֵט בִּשְׁתֵּי יָדָיו--מַנִּיחַ אוֹתָהּ בִּשְׂמֹאלוֹ, שְׁהִיא שְׂמֹאל כָּל אָדָם.&nbsp; וּמְקוֹם קְשִׁירַת הַתְּפִלִּין וּמְקוֹם הַנָּחָתָן, מִפִּי הַשְּׁמוּעָה לְמָדוּם.</p>

<p><b>ד,ד</b>&nbsp;&nbsp;תְּפִלִּין שֶׁלָּרֹאשׁ, אֵינָהּ מְעַכֶּבֶת שֶׁלַּיָּד, וְשֶׁלַּיָּד, אֵינָהּ מְעַכֶּבֶת שֶׁלָּרֹאשׁ--מִפְּנֵי שְׁהֶן שְׁתֵּי מִצְווֹת, זוֹ לְעַצְמָהּ וְזוֹ לְעַצְמָהּ.&nbsp; וְכֵיצַד מְבָרֵךְ עֲלֵיהֶן--עַל שֶׁלָּרֹאשׁ, מְבָרֵךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל מִצְוַת תְּפִלִּין; וְעַל שֶׁלַּיָּד, מְבָרֵךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהַנִּיחַ תְּפִלִּין.</p>

<p><b>ד,ה</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהִנִּיחַ אַחַת מֵהֶן; אֲבָל אִם הִנִּיחַ שְׁתֵּיהֶן--מְבָרֵךְ בְּרָכָה אַחַת, לְהַנִּיחַ תְּפִלִּין, וְקוֹשֵׁר שֶׁלַּיָּד תְּחִלָּה, וְאַחַר כָּךְ מַנִּיחַ שֶׁלָּרֹאשׁ.&nbsp; וְכִשְׁהוּא חוֹלֵץ, חוֹלֵץ שֶׁלָּרֹאשׁ תְּחִלָּה, וְאַחַר כָּךְ חוֹלֵץ שֶׁלַּיָּד.</p>

<p><b>ד,ו</b>&nbsp;&nbsp;מִי שֶׁבֵּרַךְ לְהַנִּיחַ תְּפִלִּין וְקָשַׁר תְּפִלִּין שֶׁלַּיָּד--אָסוּר לוֹ לְסַפַּר, וְאַפִלּוּ לְהָשִׁיב שָׁלוֹם לְרִבּוֹ, עַד שֶׁיַּנִּיחַ שֶׁלָּרֹאשׁ; וְאִם שָׂח, הֲרֵי זוֹ עֲבֵרָה, וְצָרִיךְ לְבָרַךְ בְּרָכָה שְׁנִיָּה עַל מִצְוַת תְּפִלִּין, וְאַחַר כָּךְ מַנִּיחַ שֶׁלָּרֹאשׁ.</p>

<p><b>ד,ז</b>&nbsp;&nbsp;תְּפִלִּין--כָּל זְמָן שֶׁמַּנִּיחָן, מְבָרֵךְ עֲלֵיהֶן, אַפִלּוּ חָלַץ וְלָבַשׁ מֵאָה פְּעָמִים בַּיּוֹם.&nbsp; וְכָל הַמִּצְווֹת כֻּלָּן, מְבָרֵךְ עֲלֵיהֶן קֹדֶם עֲשִׂיָּתָן; לְפִיכָּךְ צָרִיךְ לְבָרַךְ עַל הַתְּפִלִּין שֶׁלַּיָּד, אַחַר הַנָּחָה עַל הַקִּבּוֹרִית קֹדֶם קְשִׁירָה, שֶׁקְּשִׁירָתָן, זוֹ הִיא עֲשִׂיָּתָן.</p>

<p><b>ד,ח</b>&nbsp;&nbsp;כְּשֶׁחוֹלֵץ אָדָם תְּפִלָּיו לְהַצְנִיעָן בִּכְלִי, לֹא יַנִּיחַ שֶׁלַּיָּד מִלְּמַטָּה וְשֶׁלָּרֹאשׁ מִלְמַעְלָה, מִפְּנֵי שֶׁבְּשָׁעָה שְׁהוּא רוֹצֶה לְלָבְשָׁן, יִפְגַּע בְּשֶׁלָּרֹאשׁ תְּחִלָּה:&nbsp; וְנִמְצָא שֶׁמַּנִּיחָהּ וּמוֹצִיא שֶׁלַּיָּד, לְפִי שְׁאֵין לוֹבְשִׁין שֶׁלָּרֹאשׁ קֹדֶם שֶׁלַּיָּד, וְאָסוּר לוֹ לָאָדָם לְהַנִּיחַ מִצְוָה, וְלַעֲבֹר מִמֶּנָּה לְמִצְוָה אַחֶרֶת--אֵלָא מִצְוָה שֶׁתָּבוֹא לְיָדוֹ שֶׁלָּאָדָם בַּתְּחִלָּה, בָּהּ הוּא מִתְעַסֵּק.&nbsp; לְפִיכָּךְ צָרִיךְ לְהַנִּיחַ שֶׁלַּיָּד לְמַעְלָה, כְּדֵי שֶׁיִּפְגַּע בָּהּ תְּחִלָּה וְיִלְבֹּשׁ עַל הַסֵּדֶר.</p>

<p><b>ד,ט</b>&nbsp;&nbsp;כְּלִי שֶׁהֱכִינוֹ לְהַנִּיחַ בּוֹ תְּפִלִּין, וְהִנִּיחָן בּוֹ--נִתְקַדַּשׁ, וְאָסוּר לְהִשְׁתַּמַּשׁ בּוֹ בְּדִבְרֵי חֹל; הֱכִינוֹ וְלֹא הִנִּיחַ בּוֹ, אוֹ שֶׁהִנִּיחַ בּוֹ עֲרַאי וְלֹא הֱכִינוֹ--לֹא נִתְקַדַּשׁ, וַהֲרֵי הוּא חֹל כְּמוֹת שֶׁהָיָה.&nbsp; וְאָסוּר לִתְלוֹת אֶת הַתְּפִלִּין, בֵּין בָּרְצוּעָה בֵּין בַּתְּפִלָּה עַצְמָהּ; אֲבָל תּוֹלֶה הוּא, אֶת הַכִּיס שֶׁהַתְּפִלִּין מֻנָּחִין בּוֹ.</p>

<p><b>ד,י</b>&nbsp;&nbsp;זְמָן הַנָּחַת תְּפִלִּין בַּיּוֹם, לֹא בַּלַּיְלָה:&nbsp; שֶׁנֶּאֱמָר "מִיָּמִים, יָמִימָה" (שמות יג,י)--"חֻקָּה" (שם) זוֹ, הִיא מִצְוַת תְּפִלִּין.&nbsp; וְכֵן שַׁבָּתוֹת וְיָמִים טוֹבִים, אֵינָן זְמָן תְּפִלִּין, שֶׁנֶּאֱמָר "וְהָיוּ לְךָ לְאוֹת" (ראה שמות יג,ט), וְשַׁבָּתוֹת וְיָמִים טוֹבִים הֶן עַצְמָן אוֹת.&nbsp; וּמֵאֵימָתַי זְמָן הַנָּחָתָן--מִכְּדֵי שֶׁיִּרְאֶה אֶת חֲבֵרוֹ בְּרֵחוּק אַרְבַּע אַמּוֹת וְיַכִּירֵהוּ, עַד שֶׁתִּשְׁקַע הַחַמָּה.</p>

<p><b>ד,יא</b>&nbsp;&nbsp;מִי שֶׁהִנִּיחַ תְּפִלִּין קֹדֶם שֶׁתִּשְׁקַע הַחַמָּה, וְחָשֵׁכָה וְהֶן עָלָיו--אַפִלּוּ הֶן עָלָיו כָּל הַלַּיְלָה, מֻתָּר; וְאֵין מוֹרִין דָּבָר זֶה בָּרַבִּים, אֵלָא מְלַמְּדִין אֶת הַכֹּל, שֶׁלֹּא יַנִּיחוּ תְּפִלִּין עֲלֵיהֶן, אֵלָא יַחְלְצוּ אוֹתָן מִשְּׁתִּשְׁקַע הַחַמָּה.&nbsp; וְכָל הַמַּנִּיחַ תְּפִלִּין לְכַתְּחִלָּה אַחַר שֶׁתִּשְׁקַע הַחַמָּה--עוֹבֵר בְּלָאו, שֶׁנֶּאֱמָר "וְשָׁמַרְתָּ אֶת-הַחֻקָּה הַזֹּאת, לְמוֹעֲדָהּ" (שמות יג,י).</p>

<p><b>ד,יב</b>&nbsp;&nbsp;הָיָה בָּא בַּדֶּרֶךְ וּתְפִלִּין בְּרֹאשׁוֹ, וְשָׁקְעָה עָלָיו הַחַמָּה--מַנִּיחַ יָדוֹ עֲלֵיהֶן עַד שְׁהוּא מַגִּיעַ לְבֵיתוֹ, וְחוֹלֵץ.&nbsp; הָיָה יוֹשֵׁב בְּבֵית הַמִּדְרָשׁ וּתְפִלִּין בְּרֹאשׁוֹ, וְקָדַשׁ עָלָיו הַיּוֹם--מַנִּיחַ יָדוֹ עֲלֵיהֶן עַד שֶׁמַּגִּיעַ לְבֵיתוֹ, וְחוֹלֵץ; וְאִם יֵשׁ בַּיִת סָמוּךְ לַחוֹמָה שְׁהֶן מִשְׁתַּמְּרִין בּוֹ, מַנִּיחָן שָׁם.&nbsp; וְאִם לֹא חָלַץ תְּפִלָּיו מִשֶּׁשָּׁקְעָה הַחַמָּה, מִפְּנֵי שֶׁלֹּא הָיָה לוֹ מָקוֹם לְשָׁמְרָן, וְנִמְצְאוּ עָלָיו, כְּדֵי לְשָׁמְרָן--מֻתָּר.</p>

<p><b>ד,יג</b>&nbsp;&nbsp;כָּל הַפָּטוּר מִקִּרְיַת שְׁמַע, פָּטוּר מִן הַתְּפִלִּין.&nbsp; קָטָן שֶׁיּוֹדֵעַ לִשְׁמֹר תְּפִלָּיו--אָבִיו לוֹקֵחַ לוֹ תְּפִלִּין, כְּדֵי לְחַנְּכוֹ בַּמִּצְווֹת.&nbsp; חוֹלֵי מֵעַיִם, וְכָל שְׁאֵינוּ יָכוֹל לִשְׁמֹר אֶת נְקָבָיו אֵלָא בְּצַעַר--פָּטוּר מִן הַתְּפִלִּין; וְכָל הַטְּמֵאִין, כֻּלָּן חַיָּבִין בַּתְּפִלִּין כַּטְּהוֹרִין.&nbsp; מִצְטַעֵר, וּמִי שְׁאֵין דַּעְתּוֹ נְכוֹנָה וּמְיֻשֶּׁבֶת עָלָיו--פָּטוּר מִן הַתְּפִלִּין:&nbsp; שֶׁהַמַּנִּיחַ תְּפִלִּין, אָסוּר לוֹ לְהַסִּיחַ דַּעְתּוֹ מֵהֶן.&nbsp; כּוֹהֲנִים בְּשָׁעַת הָעֲבוֹדָה, וּלְוִיִּים בְּשָׁעָה שֶׁאוֹמְרִין שִׁיר עַל הַדּוּכָן, וְיִשְׂרָאֵל בְּשָׁעַת מַעְמָדָן בַּמִּקְדָּשׁ--פְּטוּרִין מִן הַתְּפִלָּה, וּמִן הַתְּפִלִּין.</p>

<p><b>ד,יד</b>&nbsp;&nbsp;חַיָּב אָדָם לְמַשְׁמַשׁ בִּתְפִלָּיו, כָּל זְמָן שְׁהֶן עָלָיו, שֶׁלֹּא יַסִּיחַ דַּעְתּוֹ מֵהֶן, אַפִלּוּ רֶגַע אֶחָד--שֶׁקְּדֻשָּׁתָן גְּדוֹלָה מִקְּדֻשַּׁת הַצִּיץ:&nbsp; שֶׁהַצִּיץ אֵין בּוֹ אֵלָא שֵׁם אֶחָד; וְאֵלּוּ יֵשׁ בָּהֶן אֶחָד וְעֶשְׂרִים שֵׁם שֶׁלְּיוֹד הֵא בְּשֶׁלָּרֹאשׁ, וּכְמוֹתָן בְּשֶׁלַּיָּד.</p>

<p><b>ד,טו</b>&nbsp;&nbsp;תְּפִלִּין צְרִיכִין גּוּף נָקִי כֶּאֱלִישָׁע, שֶׁיִּזָּהֵר שֶׁלֹּא תֵצֵא מִמֶּנּוּ רוּחַ מִלְּמַטָּה, כָּל זְמָן שְׁהֶן עָלָיו.&nbsp; לְפִיכָּךְ אָסוּר לִישַׁן בָּהֶן, שִׁינַת קְבָע; וְלֹא שִׁינַת עֲרַאי, אֵלָא אִם הִנִּיחַ עֲלֵיהֶן סוּדָר, וְלֹא הָיְתָה עִמּוֹ אִשָּׁה--יָשֵׁן בָּהֶן שִׁינַת עֲרַאי:&nbsp; כֵּיצַד הוּא עוֹשֶׂה--מַנִּיחַ רֹאשׁוֹ בֵּין בִּרְכָּיו, וְהוּא יוֹשֵׁב וְיִישַׁן.</p>

<p><b>ד,טז</b>&nbsp;&nbsp;הָיוּ תְּפִלָּיו כְּרוּכִין בְּיָדוֹ--מֻתָּר לִישַׁן בָּהֶן, אַפִלּוּ שִׁינַת קְבָע.&nbsp; וְאֵינוּ אוֹכֵל בָּהֶן, אֵלָא אֲכִילַת עֲרַאי; אֲבָל אִם נִכְנַס לִסְעוֹדַת קְבָע--חוֹלְצָן וּמַנִּיחָן עַל שֻׁלְחָנוֹ עַד שֶׁיִּטֹּל יָדָיו, וְאַחַר כָּךְ יַנִּיחֵם, וִיבָרַךְ עַל מְזוֹנוֹ, וְהוּא לָבוּשׁ בָּהֶן.</p>

<p><b>ד,יז</b>&nbsp;&nbsp;הָיָה לָבוּשׁ תְּפִלִּין, וְהֻצְרַךְ לְבֵית הַכִּסֵּא--לֹא יַנִּיחַ תְּפִלָּיו בַּחוֹרִים הַסְּמוּכִין לִרְשׁוּת הָרַבִּים וְיִכָּנֵס, שֶׁמֶּא יִטְּלוּם עוֹבְרֵי דְּרָכִים.&nbsp; כֵּיצַד יַעֲשֶׂה--אַפִלּוּ הֻצְרַךְ לְהַשְׁתִּין מַיִם, חוֹלֵץ תְּפִלָּיו בְּרֵחוּק אַרְבַּע אַמּוֹת, וְגוֹלְלָן בְּבִגְדוֹ כְּמִין סֵפֶר תּוֹרָה, וְאוֹחֲזָן בִּימִינוֹ כְּנֶגֶד לִבּוֹ; וְיִזָּהֵר שֶׁלֹּא תֵצֵא רְצוּעָה מִתַּחַת יָדוֹ טֶפַח, וְנִכְנָס וְעוֹשֶׂה צְרָכָיו.&nbsp; וּכְשֶׁיֵּצֵא, מַרְחִיק אַרְבַּע אַמּוֹת מִבֵּית הַכִּסֵּא, וְלוֹבְשָׁן.</p>

<p><b>ד,יח</b>&nbsp;&nbsp;בַּמֶּה דְּבָרִים אֲמוּרִים, בְּבֵית הַכִּסֵּא הַקָּבוּעַ, שְׁאֵין נִיצוֹצוֹת נוֹתְזוֹת עָלָיו; אֲבָל בֵּית הַכִּסֵּא עֲרַאי--לֹא יִכָּנֵס בָּהֶן כִּשְׁהֶן גְּלוּלִין, אֵלָא חוֹלְצָן, וְנוֹתְנָן לַחֲבֵרוֹ לְשָׁמְרָן.&nbsp; וְאֵין מֵי רַגְלַיִם כָּלִין אַפִלּוּ בְּבֵית הַכִּסֵּא הַקָּבוּעַ, אֵלָא בִּישִׁיבָה; וְאִם הָיָה עָפָר תּוֹחֵחַ, אַפִלּוּ בַּעֲמִידָה.&nbsp; הָיָה מָקוֹם קָשֶׁה--יַעֲמֹד בִּמְקוֹם מִדְרוֹן, כְּדֵי שֶׁלֹּא יִנָּתְזוּ נִיצוֹצוֹת עָלָיו.</p>

<p><b>ד,יט</b>&nbsp;&nbsp;הָיָה לָבוּשׁ בַּתְּפִלִּין וְהֻצְרַךְ לְבֵית הַכִּסֵּא לְעֵת עֶרֶב, וְלֹא נִשְׁאָר מִן הַיּוֹם כְּדֵי לְלָבְשָׁן אַחַר שֶׁיֵּצֵא--לֹא יִכָּנֵס בָּהֶן גְּלוּלִין בְּבִגְדוֹ, וְאַפִלּוּ לְהַשְׁתִּין מַיִם בְּבֵית הַכִּסֵּא הַקָּבוּעַ.&nbsp; אֵלָא כֵּיצַד יַעֲשֶׂה--חוֹלְצָן וּמַנִּיחָן בְּכֶלְיָן אִם הָיָה בּוֹ טֶפַח, אוֹ בִּכְלִי שְׁאֵינוּ כֶּלְיָן אַף עַל פִּי שְׁאֵין בּוֹ טֶפַח, וְאוֹחֵז הַכְּלִי בְּיָדוֹ, וְנִכְנָס.&nbsp; וְכֵן אִם הֻצְרַךְ בַּלַּיְלָה--מַנִּיחָן בִּכְלִי, וְאוֹחֵז הַכְּלִי בְּיָדוֹ, וְנִכְנָס.</p>

<p><b>ד,כ</b>&nbsp;&nbsp;שָׁכַח וְנִכְנַס לְבֵית הַכִּסֵּא וְהוּא לָבוּשׁ תְּפִלִּין--מַנִּיחַ יָדוֹ עֲלֵיהֶן עַד שֶׁיִּגְמֹר עַמּוּד רִאשׁוֹן, וְיוֹצֶא וְחוֹלֵץ; אַחַר כָּךְ נִכְנָס וְעוֹשֶׂה כָּל צְרָכָיו:&nbsp; שְׁאִם יַפְסִיק בְּעַמּוּד רִאשׁוֹן, בֵּין בִּגְדוֹלִים בֵּין בִּקְטַנִּים--יָבוֹא לִידֵי חֳלָאִים שֶׁיֵּשׁ בָּהֶן סַכָּנָה גְּדוֹלָה.</p>

<p><b>ד,כא</b>&nbsp;&nbsp;שָׁכַח וְשִׁמַּשׁ מִטָּתוֹ בִּתְפִלָּיו--הֲרֵי זֶה לֹא יֶאֱחֹז לֹא בָּרְצוּעָה וְלֹא בַּקְּצִיצָה, עַד שֶׁיִּטֹּל יָדָיו; וְיִטְּלֵם, מִפְּנֵי שֶׁהַיָּדַיִם עַסְקָנִיּוֹת.</p>

<p><b>ד,כב</b>&nbsp;&nbsp;הַנִּכְנָס לַמֶּרְחֵץ--מְקוֹם שֶׁבְּנֵי אָדָם עוֹמְדִין לְבוּשִׁין, מֻתָּר לְהַנִּיחַ תְּפִלִּין; וּמְקוֹם שֶׁבְּנֵי אָדָם עוֹמְדִין שָׁם מִקְצָתָן עֲרֻמִּין וּמִקְצָתָן לְבוּשִׁין, אֵינוּ חוֹלֵץ תְּפִלָּיו וְאֵינוּ מַנִּיחַ שָׁם תְּפִלִּין לְכַתְּחִלָּה; מְקוֹם שֶׁבְּנֵי אָדָם עוֹמְדִין שָׁם עֲרֻמִּין, חוֹלֵץ תְּפִלָּיו, וְאֵין צָרִיךְ לוֹמַר, שְׁאֵינוּ מַנִּיחַ.</p>

<p><b>ד,כג</b>&nbsp;&nbsp;לֹא יְהַלַּךְ אָדָם בְּבֵית הַקְּבָרוֹת, וּתְפִלִּין בְּרֹאשׁוֹ, וְאַפִלּוּ בְּתוֹךְ אַרְבַּע אַמּוֹת שֶׁלַּמֵּת, אוֹ שֶׁלַּקֶּבֶר; צָרִיךְ לַחְלֹץ תְּפִלָּיו, עַד שֶׁיַּרְחִיק אַרְבַּע אַמּוֹת.&nbsp; וְלֹא יִלְבֹּשׁ אָדָם תְּפִלִּין, עַד שֶׁיְּכַסֶּה עֶרְוָתוֹ וְיִלְבֹּשׁ בְּגָדָיו.&nbsp; הַנּוֹשֵׂא מַשּׂאוּי עַל רֹאשׁוֹ--חוֹלֵץ תְּפִלִּין שֶׁלָּרֹאשׁ, עַד שֶׁיָּסִיר הַמַּשּׂאוּי; אַפִלּוּ מִטְפַּחַת, אָסוּר לְהַנִּיחַ עַל הָרֹאשׁ שֶׁיֵּשׁ בּוֹ תְּפִלִּין, אֲבָל צוֹנֵף הוּא מִצְנַפְתּוֹ, עַל תְּפִלָּיו.</p>

<p><b>ד,כד</b>&nbsp;&nbsp;בַּיִת שֶׁיֵּשׁ בּוֹ תְּפִלִּין, אוֹ סֵפֶר תּוֹרָה--אָסוּר לְשַׁמַּשׁ בּוֹ מִטָּתוֹ, עַד שֶׁיּוֹצִיאֵם, אוֹ יַנִּיחֵם בִּכְלִי וְיַנִּיחַ הַכְּלִי בִּכְלִי אַחֵר שְׁאֵינוּ כֶּלְיָן; אֲבָל אִם הָיָה הַכְּלִי הַשֵּׁנִי מְזֻמָּן לָהֶן, אַפִלּוּ הָיוּ עֲשָׂרָה כֵּלִים כִּכְלִי אֶחָד הֶם חֲשׁוּבִין.&nbsp; וְאִם הִנִּיחָן כְּלִי בְּתוֹךְ כְּלִי, מֻתָּר לוֹ לְהַנִּיחָן תַּחַת מְרַאֲשׁוֹתָיו בֵּין כַּר לְכֶסֶת שֶׁלֹּא כְּנֶגֶד רֹאשׁוֹ, כְּדֵי לְשָׁמְרָן, וְאַפִלּוּ אִשְׁתּוֹ עִמּוֹ בַּמִּטָּה.</p>

<p><b>ד,כה</b>&nbsp;&nbsp;קְדֻשַּׁת תְּפִלִּין, קְדֻשָּׁה גְּדוֹלָה הִיא:&nbsp; שֶׁכָּל זְמָן שֶׁתְּפִלִּין עַל רֹאשׁוֹ שֶׁלָּאָדָם, וְעַל זְרוֹעוֹ--הוּא עָנָו וְיָרֵא, וְאֵינוּ נִמְשָׁךְ בִּשְׂחוֹק וּבְשִׂיחָה בְּטֵלָה, וְאֵינוּ מְהַרְהֵר בְּמַחְשָׁבוֹת רָעוֹת, אֵלָא מְפַנֶּה לִבּוֹ לְדִבְרֵי הָאֱמֶת וְהַצֶּדֶק.&nbsp; לְפִיכָּךְ צָרִיךְ אָדָם לְהִשְׁתַּדַּל לִהְיוֹתָן עָלָיו, כָּל הַיּוֹם--שֶׁמִּצְוָתָן, כָּךְ הִיא.&nbsp; אָמְרוּ עָלָיו עַל רָב תַּלְמִיד רַבֵּנוּ הַקָּדוֹשׁ, שֶׁכָּל יָמָיו לֹא רָאוּהוּ שֶׁהָלַךְ אַרְבַּע אַמּוֹת בְּלֹא תּוֹרָה, אוֹ בְּלֹא צִיצִית, אוֹ בְּלֹא תְּפִלִּין.</p>

<p><b>ד,כו</b>&nbsp;&nbsp;אַף עַל פִּי שֶׁמִּצְוָתָן לְלָבְשָׁן כָּל הַיּוֹם, בְּשָׁעַת תְּפִלָּה יָתֵר מִן הַכֹּל:&nbsp; אָמְרוּ חֲכָמִים, כָּל הַקּוֹרֶא קִרְיַת שְׁמַע בְּלֹא תְּפִלִּין, כְּאִלּוּ מֵעִיד עֵדוּת שֶׁקֶר בְּעַצְמוֹ; וְכָל שְׁאֵינוּ מַנִּיחַ תְּפִלִּין, עוֹבֵר בִּשְׁמוֹנֶה עֲשֵׂה--שֶׁהֲרֵי בְּאַרְבַּע הַפָּרָשִׁיּוֹת צִוָּה עַל תְּפִלִּין שֶׁלָּרֹאשׁ, וְעַל תְּפִלִּין שֶׁלַּיָּד.&nbsp; וְכָל הָרָגִיל בַּתְּפִלִּין--מַאֲרִיךְ יָמִים, שֶׁנֶּאֱמָר "אֲדֹנָי, עֲלֵיהֶם יִחְיוּ" (ישעיהו לח,טז).
<br>&nbsp;</p>

<h2>הִלְכּוֹת מְזוּזָה פֵּרֶק ה</h2>

<p><b>ה,א</b>&nbsp;&nbsp;כֵּיצַד כּוֹתְבִין אֶת הַמְּזוּזָה--כּוֹתֵב שְׁתֵּי הַפָּרָשִׁיּוֹת "שְׁמַע" (דברים ו,ד) וּ"וְהָיָה, אִם-שָׁמֹעַ" (דברים יא,יג) עַל דַּף אֶחָד, בִּירִיעָה אַחַת; וְעוֹשֶׂה לָהּ רֵוַח מִלְמַעְלָה וְרֵוַח מִלְּמַטָּה, כְּמוֹ חֲצִי צִפֹּרֶן.&nbsp; וְאִם כְּתָבָהּ בִּשְׁנַיִם בִּשְׁלוֹשָׁה דַּפִּין, כְּשֵׁרָה--וּבִלְבָד שֶׁלֹּא יַעֲשֶׂנָּה כְּזָנָב, אוֹ כְּמוֹ עִגּוּל, אוֹ כְּקֻבָּה; וְאִם עָשָׂה כְּאַחַת מֵאֵלּוּ, פְּסוּלָה.&nbsp; כְּתָבָהּ שֶׁלֹּא עַל הַסֵּדֶר, כְּגוֹן שֶׁהִקְדִּים פָּרָשָׁה לְפָרָשָׁה--פְּסוּלָה.&nbsp; כְּתָבָהּ בִּשְׁנֵי עוֹרוֹת--אַף עַל פִּי שֶׁתְּפָרָן, פְּסוּלָה.&nbsp; סֵפֶר תּוֹרָה שֶׁבָּלָה, וּתְפִלִּין שֶׁבָּלוּ--אֵין עוֹשִׂין מֵהֶן מְזוּזָה; וְלֹא מִן הַגִּלָּיוֹן שֶׁלַּסֵּפֶר, אֵין כּוֹתְבִין עָלָיו מְזוּזָה, לְפִי שְׁאֵין מוֹרִידִין מִקְּדֻשָּׁה חֲמוּרָה, לִקְדֻשָּׁה קַלָּה.</p>

<p><b>ה,ב</b>&nbsp;&nbsp;וּמִצְוָה לַעֲשׂוֹת הָרֵוַח שֶׁבֵּין פָּרָשַׁת "שְׁמַע" (דברים ו,ד) לִ"וְהָיָה, אִם-שָׁמֹעַ" (דברים יא,יג), פָּרָשָׁה סְתוּמָה; וְאִם עָשָׂה אוֹתָהּ פְּתוּחָה, כְּשֵׁרָה, לְפִי שְׁאֵינָהּ סְמוּכָה לָהּ, מִן הַתּוֹרָה.&nbsp; וְצָרִיךְ לְהִזָּהֵר בַּתָּגִין שֶׁבָּהּ; וְאֵלּוּ הֶן, הַתָּגִין שֶׁעוֹשִׂין בַּמְּזוּזָה:</p>

<p><b>ה,ג</b>&nbsp;&nbsp;פָּרָשָׁה רִאשׁוֹנָה--יֵשׁ בָּהּ שֶׁבַע אוֹתִיּוֹת, עַל כָּל אוֹת וְאוֹת מֵהֶן שְׁלוֹשָׁה זַיְנִין; וְאֵלּוּ הֶן:&nbsp; שִׁין וְעַיִן שֶׁלִּ"שְׁמַע" (דברים ו,ד), וְנוּן דְּ"נַפְשְׁךָ" (דברים ו,ה), וּשְׁנֵי זַיְנִין שֶׁלִּ"מְזֻזוֹת" (דברים ו,ט), וּשְׁנֵי טֵיתִין שֶׁלְּ"טֹטָפֹת" (דברים ו,ח).&nbsp; וּפָרָשָׁה שְׁנִיָּה--יֵשׁ בָּהּ שֵׁשׁ אוֹתִיּוֹת, עַל כָּל אוֹת מֵהֶן שְׁלוֹשָׁה זַיְנִין; וְאֵלּוּ הֶן:&nbsp; גֵּימָל שֶׁלִּ"דְגָנֶךָ" (דברים יא,יד), וּשְׁנֵי זַיְנִין שֶׁלִּ"מְזוּזוֹת" (דברים יא,כ), וּשְׁנֵי טֵיתִין שֶׁלְּ"טוֹטָפֹת" (דברים יא,יח), וְצָד שֶׁלְּ"עַל-הָאָרֶץ" (דברים יא,כא).&nbsp; וְאִם לֹא עָשָׂה תָּגִין, אוֹ שֶׁהוֹסִיף בָּהֶן, אוֹ גָּרַע מֵהֶן--לֹא פָסַל.&nbsp; וְאִם כְּתָבָהּ שֶׁלֹּא בְּשִׁרְטוּט, אוֹ שֶׁלֹּא דִקְדַּק בְּמָלֵא וְחָסֵר, אוֹ שֶׁהוֹסִיף בָּהּ מִבִּפְנִים אַפִלּוּ אוֹת אַחַת--הֲרֵי זוֹ פְּסוּלָה.</p>

<p><b>ה,ד</b>&nbsp;&nbsp;מִנְהָג פָּשׁוּט, שֶׁכּוֹתְבִין עַל הַמְּזוּזָה מִבַּחוּץ, כְּנֶגֶד הָרֵוַח שֶׁבֵּין פָּרָשָׁה לְפָרָשָׁה, שַׁדַּי; וְאֵין בְּזֶה הֶפְסֵד, לְפִי שְׁהוּא מִבַּחוּץ.&nbsp; אֲבָל אֵלּוּ שֶׁכּוֹתְבִין בָּהּ מִבִּפְנִים שְׁמוֹת מַלְאָכִים, אוֹ שְׁמוֹת קְדוֹשִׁים, אוֹ פָּסוּק, אוֹ חוֹתָמוֹת--הֲרֵי הֶן בִּכְלַל מִי שְׁאֵין לָהֶן חֵלֶק לָעוֹלָם הַבָּא:&nbsp; שֶׁאֵלּוּ הַטִּפְּשִׁים, לֹא דַּי לָהֶם שֶׁבִּטְּלוּ הַמִּצְוָה; אֵלָא שֶׁעוֹשִׂין מִצְוָה גְּדוֹלָה, שְׁהִיא יֵחוּד שְׁמוֹ שֶׁלְּהַקָּדוֹשׁ בָּרוּךְ הוּא וְאַהֲבָתוֹ וַעֲבוֹדָתוֹ, כְּאִלּוּ הִיא קָמִיעַ לַהֲנָיַת עַצְמָן, כְּמוֹ שֶׁעָלָה עַל לִבָּם הַסָּכָל שֶׁזֶּה דָּבָר הַמְּהַנֶּה בְּהַבְלֵי הָעוֹלָם.</p>

<p><b>ה,ה</b>&nbsp;&nbsp;וּמִצְוָה לִכְתֹּב "עַל-הָאָרֶץ" (דברים יא,כא) בְּשִׁטָּה אַחֲרוֹנָה, בֵּין בְּרֹאשׁ הַשִּׁטָּה בֵּין בְּאֶמְצַע הַשִּׁטָּה; וְנָהֲגוּ כָּל הַסּוֹפְרִים לִכְתֹּב אוֹתָהּ בִּשְׁתַּיִם וְעֶשְׂרִים שִׁטּוֹת, וְ"עַל-הָאָרֶץ" בְּרֹאשׁ שִׁטָּה אַחֲרוֹנָה.&nbsp; וְאֵלּוּ הֶן הָאוֹתִיּוֹת שֶׁבְּרֹאשׁ כָּל שִׁטָּה וְשִׁטָּה, עַל הַסֵּדֶר:&nbsp; שְׁמַע, ה', הַדְּבָרִים, לְבָנֶיךָ, וּבְשָׁכְבְּךָ, בֵּין, וְהָיָה, מְצַוֶּה, בְּכָל, יוֹרֶה, עֵשֶׂב, פֶּן, וְהִשְׁתַּחֲוִיתֶם, הַשָּׁמַיִם, וַאֲבַדְתֶּם, וְשַׂמְתֶּם, אֹתָם, אֹתָם, בַּדֶּרֶךְ, וּבִשְׁעָרֶיךָ, אֲשֶׁר, עַל הָאָרֶץ.</p>

<p><b>ה,ו</b>&nbsp;&nbsp;כְּשֶׁכּוֹפְלִין אוֹתָהּ, גּוֹלְלִין אוֹתָהּ מִסּוֹף הַשִּׁטָּה לִתְחִלָּתָהּ, עַד שֶׁתִּמְצָא כְּשֶׁיִּפְתַּח הַקּוֹרֶא לִקְרוֹת, יִקְרָא מֵרֹאשׁ הַשִּׁטָּה לְסוֹפָהּ.&nbsp; וְאַחַר שֶׁגּוֹלְלָהּ, מַכְנִיסָהּ בִּשְׁפוֹפֶרֶת שֶׁלְּקָנֶה אוֹ שֶׁלְּעֵץ אוֹ שֶׁלְּכָל דָּבָר, וּמְחַבֵּר אוֹתָהּ אֶל מְזוּזַת הַפֶּתַח בְּמַסְמֵר, אוֹ חוֹפֵר בִּמְזוּזַת הַפֶּתַח וּמַכְנִיס בָּהּ הַמְּזוּזָה.</p>

<p><b>ה,ז</b>&nbsp;&nbsp;וְקֹדֶם שֶׁיִּקְבְּעֶנָּה בִּמְזוּזַת הַפֶּתַח, מְבָרֵךְ תְּחִלָּה, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לִקְבֹּעַ מְזוּזָה; וְאֵינוּ מְבָרֵךְ בְּשָׁעַת כְּתִיבָתָהּ, שֶׁקְּבִיעָתָהּ הִיא הַמִּצְוָה.</p>

<p><b>ה,ח</b>&nbsp;&nbsp;תְּלָיָהּ בְּמַקֵּל--פְּסוּלָה, שְׁאֵין זוֹ קְבִיעָה.&nbsp; הִנִּיחָהּ אֲחוֹרֵי הַדֶּלֶת, לֹא עָשָׂה כְּלוּם.&nbsp; חָפַר בִּמְזוּזַת הַפֶּתַח, וְהִכְנִיס הַמְּזוּזָה כְּמוֹ נְגָר, וְהוּא כִּבְרִיחַ הַקְּרָשִׁים בְּטַבָּעוֹת--פְּסוּלָה; הִעְמִיק לָהּ טֶפַח, פְּסוּלָה.&nbsp; חָתַךְ קָנֶה וְהִכְנִיס בּוֹ מְזוּזָה, וְאַחַר כָּךְ חִבַּר הַקָּנָה אֶל קָנִים אֲחֵרִים וְהִעְמִיד מִן הַכֹּל מְזוּזַת הַפֶּתַח--פְּסוּלָה, מִפְּנֵי שֶׁקָּדְמָה קְבִיעַת הַמְּזוּזָה לַעֲשִׂיַּת מְזוּזַת הַפֶּתַח.</p>

<p><b>ה,ט</b>&nbsp;&nbsp;מְזוּזַת הַיָּחִיד, נִבְדֶקֶת פַּעֲמַיִם בַּשָּׁבוּעַ, וּמְזוּזַת רַבִּים, פַּעֲמַיִם בַּיּוֹבֵל--שֶׁמֶּא נִקְרְעָה מִמֶּנָּה אוֹת אוֹ נִמְחֲקָה:&nbsp; מִפְּנֵי שְׁהִיא קְבוּעָה בַּכּוֹתָלִים, מַרְקֶבֶת.</p>

<p><b>ה,י</b>&nbsp;&nbsp;הַכֹּל חַיָּבִין בַּמְּזוּזָה, אַפִלּוּ נָשִׁים וַעֲבָדִים; וּמְחַנְּכִין אֶת הַקְּטַנִּים, לַעֲשׂוֹת מְזוּזָה לְבָתֵּיהֶם.&nbsp; הַשּׂוֹכֵר בַּיִת בְּחוּצָה לָאָרֶץ, וְהַדָּר בְּפֻנְדָּק בְּאֶרֶץ יִשְׂרָאֵל--פָּטוּר מִן הַמְּזוּזָה שְׁלוֹשִׁים יוֹם; אֲבָל הַשּׂוֹכֵר בַּיִת בְּאֶרֶץ יִשְׂרָאֵל, חַיָּב בַּמְּזוּזָה מִיָּד.</p>

<p><b>ה,יא</b>&nbsp;&nbsp;הַמַּשְׂכִּיר בַּיִת לַחֲבֵרוֹ--עַל הַשּׂוֹכֵר לְהָבִיא מְזוּזָה וְלִקְבֹּעַ אוֹתָהּ, אַפִלּוּ הָיָה נוֹתֵן שָׂכָר עַל קְבִיעָתָהּ:&nbsp; מִפְּנֵי שֶׁהַמְּזוּזָה חוֹבַת הַדָּר הִיא, וְאֵינָהּ חוֹבַת הַבַּיִת.&nbsp; וְכִשְׁהוּא יוֹצֶא, לֹא יִטְּלֶנָּה בְּיָדוֹ וְיֵצֵא; וְאִם הָיָה הַבַּיִת לְגוֹי, הֲרֵי זֶה נוֹטְלָהּ כְּשֶׁיֵּצֵא.
<br>&nbsp;</p>

<h2>הִלְכּוֹת מְזוּזָה פֵּרֶק ו</h2>

<p><b>ו,א</b>&nbsp;&nbsp;עֲשָׂרָה תְּנָאִין יֵשׁ בַּבַּיִת, וְאַחַר כָּךְ יִתְחַיַּב הַדָּר בּוֹ לַעֲשׂוֹת לוֹ מְזוּזָה, וְאִם חָסֵר תְּנָאי אֶחָד מֵהֶן, פָּטוּר מִן הַמְּזוּזָה; וְאֵלּוּ הֶן:&nbsp; שֶׁיִּהְיֶה בּוֹ אַרְבַּע אַמּוֹת עַל אַרְבַּע אַמּוֹת אוֹ יָתֵר, וְשֶׁיִּהְיֶה לוֹ שְׁתֵּי מְזוּזוֹת, וְיִהְיֶה לוֹ מַשְׁקוֹף, וְתִהְיֶה לוֹ תַּקְרָה, וְיִהְיוּ לוֹ דְּלָתוֹת, וְיִהְיֶה גֹּבַהּ הַשַּׁעַר עֲשָׂרָה טְפָחִים אוֹ יָתֵר, וְיִהְיֶה בֵּית חֹל, וְיִהְיֶה עָשׂוּי לְדִירַת אָדָם, וְעָשׂוּי לְדִירַת כָּבוֹד, וְעָשׂוּי לְדִירַת קְבָע.</p>

<p><b>ו,ב</b>&nbsp;&nbsp;בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, פָּטוּר מִן הַמְּזוּזָה; וְאִם יֵשׁ בּוֹ כְּדֵי לְרַבַּע אַרְבַּע אַמּוֹת עַל אַרְבַּע אַמּוֹת בְּשׁוֹוֶה, אַף עַל פִּי שְׁהוּא עָגוּל, אוֹ בַּעַל חָמֵשׁ זָוִיּוֹת, וְאֵין צָרִיךְ לוֹמַר שְׁאִם הָיָה אָרְכּוֹ יָתֵר עַל רָחְבּוּ--הוֹאִיל וְיֵשׁ בּוֹ כְּדֵי לְרַבַּע אַרְבַּע אַמּוֹת עַל אַרְבַּע אַמּוֹת, חַיָּב בַּמְּזוּזָה.</p>

<p><b>ו,ג</b>&nbsp;&nbsp;אַכְסַדְרָה, וְהוּא הַמָּקוֹם שֶׁיֵּשׁ לוֹ שְׁלוֹשָׁה כּוֹתָלִים וְתַקְרָה--אַף עַל פִּי שֶׁיֵּשׁ לָהּ שְׁנֵי פְּצִימִין בְּרוּחַ רְבִיעִית, פְּטוּרָה מִן הַמְּזוּזָה, מִפְּנֵי שֶׁהַפְּצִימִין לְהַעְמִיד הַתַּקְרָה הֶן, וְלֹא מִשּׁוֹם מְזוּזוֹת נַעֲשׂוּ.&nbsp; וְכֵן תַּקְרָה שְׁאֵין לָהּ כּוֹתָלִים, אֵלָא עוֹמֶדֶת עַל עַמּוּדִים מִכָּאן וּמִכָּאן--אַף עַל פִּי שְׁהִיא כְּתַבְנִית בַּיִת, פְּטוּרָה, לְפִי שְׁאֵין לָהּ מְזוּזוֹת, שֶׁאֵלּוּ הָעַמּוּדִים לְהַעְמִיד הַתַּקְרָה הֶן עֲשׂוּיִין.</p>

<p><b>ו,ד</b>&nbsp;&nbsp;בַּיִת שֶׁיֵּשׁ לוֹ מְזוּזָה מִכָּאן וּמְזוּזָה מִכָּאן, וְכִיפָה כְּמִין קֶשֶׁת עַל שְׁתֵּי הַמְּזוּזוֹת בִּמְקוֹם הַמַּשְׁקוֹף--אִם יֵשׁ בְּגֹבַהּ הַמְּזוּזוֹת עֲשָׂרָה טְפָחִים אוֹ יָתֵר--חַיָּב בַּמְּזוּזָה; וְאִם אֵין בָּהֶן עֲשָׂרָה טְפָחִים--פָּטוּר, מִפְּנֵי שְׁאֵין לוֹ מַשְׁקוֹף.</p>

<p><b>ו,ה</b>&nbsp;&nbsp;בַּיִת שְׁאֵין לוֹ תַּקְרָה, פָּטוּר מִן הַמְּזוּזָה; הָיָה מִקְצָתוֹ מְקֻרֶּה, וּמִקְצָתוֹ אֵינוּ מְקֻרֶּה--יֵרָאֶה לִי שְׁאִם הָיָה הַקֵּרוּי כְּנֶגֶד הַפֶּתַח, שְׁהוּא חַיָּב בַּמְּזוּזָה.&nbsp; וּמַעְמִידִין הַדְּלָתוֹת, וְאַחַר כָּךְ קוֹבְעִין אֶת הַמְּזוּזָה.</p>

<p><b>ו,ו</b>&nbsp;&nbsp;הַר הַבַּיִת הַלְּשָׁכוֹת וְהָעֲזָרוֹת, וּבָתֵּי כְּנָסִיּוֹת וּבָתֵּי מִדְרָשׁוֹת--שְׁאֵין בָּהֶן בֵּית דִּירָה--פְּטוּרִין, לְפִי שְׁהֶן קֹדֶשׁ.&nbsp; בֵּית הַכְּנֶסֶת שֶׁלַּכְּפָרִים שֶׁהָאוֹרְחִים דָּרִין בּוֹ, חַיָּב בַּמְּזוּזָה; וְכֵן בֵּית הַכְּנֶסֶת שֶׁלַּכְּרָכִין, אִם הָיָה בּוֹ בֵּית דִּירָה.&nbsp; כָּל הַשְּׁעָרִים שֶׁהָיוּ בַּמִּקְדָּשׁ, לֹא הָיָה לָהֶן מְזוּזָה--חוּץ מִשַּׁעַר נִיקָנוֹר, וְשֶׁלִּפְנִים מִמֶּנּוּ, וְשֶׁלְּלִשְׁכַּת פַּלְהֶדְּרִין:&nbsp; מִפְּנֵי שֶׁהַלִּשְׁכָּה הַזֹּאת הָיְתָה בֵּית דִּירָה לְכוֹהֵן גָּדוֹל, בְּשִׁבְעַת יְמֵי הַהַפְרָשָׁה.</p>

<p><b>ו,ז</b>&nbsp;&nbsp;בֵּית הַתֶּבֶן, בֵּית הַבָּקָר, בֵּית הָעֵצִים, בֵּית הָאוֹצָרוֹת--פְּטוּרִין מִן הַמְּזוּזָה:&nbsp; שֶׁנֶּאֱמָר "בֵּיתֶךָ" (דברים ו,ט; דברים יא,כ)--בֵּיתָךְ הַמְּיֻחָד לָךְ, פְּרָט לְאֵלּוּ וְכַיּוֹצֶא בָּהֶן.&nbsp; לְפִיכָּךְ רֶפֶת בָּקָר שֶׁהַנָּשִׁים יוֹשְׁבוֹת בָּהּ וּמִתְקַשְּׁטוֹת בָּהּ--חַיֶּבֶת בַּמְּזוּזָה, שֶׁהֲרֵי יֵשׁ בָּהּ יֵחוּד לְדִירַת אָדָם.&nbsp; בֵּית שַׁעַר, אַכְסַדְרָה, וּמַרְפֶּסֶת, וְהַגִּנָּה, וְהַדִּיר--פְּטוּרִין מִן הַמְּזוּזָה, מִפְּנֵי שְׁאֵינָן עֲשׂוּיִין לְדִירָה; וְאִם הָיוּ בָּתִּים הַחַיָּבִין בַּמְּזוּזָה פְּתוּחִים לִמְקוֹמוֹת אֵלּוּ, חַיָּבִין גַּם הֶם בַּמְּזוּזָה.</p>

<p><b>ו,ח</b>&nbsp;&nbsp;לְפִיכָּךְ אֶחָד שַׁעֲרֵי חֲצֵרוֹת, וְאֶחָד שַׁעֲרֵי מְבוֹאוֹת, וְאֶחָד שַׁעֲרֵי מְדִינוֹת וַעֲיָרוֹת--כֻּלָּן חַיָּבִין בַּמְּזוּזָה, שֶׁהֲרֵי הַבָּתִּים הַחַיָּבִין בַּמְּזוּזָה פְּתוּחִין לְתוֹכָן.&nbsp; וְאַפִלּוּ עֲשָׂרָה פְּתָחִים זֶה פָּתוּחַ לְזֶה, וְזֶה פָּתוּחַ לְזֶה--הוֹאִיל וְהַפְּנִימִי חַיָּב בַּמְּזוּזָה, כֻּלָּן חַיָּבִין; וּמִפְּנֵי זֶה אָמְרוּ, שַׁעַר הַפָּתוּחַ מִן הַגִּנָּה לְחָצֵר, חַיָּב בַּמְּזוּזָה.</p>

<p><b>ו,ט</b>&nbsp;&nbsp;בֵּית הַכִּסֵּא, וּבֵית הַמֶּרְחֵץ, וּבֵית הַטְּבִילָה, וּבֵית הַבֻּרְסְקֵי, וְכַיּוֹצֶא בָּהֶן--פְּטוּרִין מִן הַמְּזוּזָה, לְפִי שְׁאֵינָן עֲשׂוּיִין לְדִירַת כָּבוֹד.&nbsp; סֻכַּת הֶחָג בֶּחָג, וּבַיִת שֶׁבִּסְפִינָה--פְּטוּרִין מִן הַמְּזוּזָה, לְפִי שְׁאֵינָן עֲשׂוּיִין לְדִירַת קְבָע.&nbsp; שְׁתֵּי סֻכּוֹת שֶׁלְּיוֹצְרִין, זוֹ לִפְנִים מִזּוֹ--הַחִיצוֹנָה פְּטוּרָה מִן הַמְּזוּזָה, מִפְּנֵי שְׁאֵינָהּ קְבוּעָה.&nbsp; הַחָנִיּוֹת שֶׁבַּשְּׁוָקִים פְּטוּרִין, מִפְּנֵי שְׁאֵינָן קְבוּעִין לְדִירָה.</p>

<p><b>ו,י</b>&nbsp;&nbsp;בַּיִת שֶׁיֵּשׁ לוֹ פְּתָחִים הַרְבֵּה--אַף עַל פִּי שְׁאֵינוּ רָגִיל לָצֵאת וְלָבוֹא אֵלָא בְּפֶתַח אֶחָד מֵהֶן, חַיָּב לַעֲשׂוֹת מְזוּזָה בְּכָל פֶּתַח וּפֶתַח.&nbsp; פֶּתַח קָטָן שֶׁבֵּין בַּיִת וַעֲלִיָּה, חַיָּב בַּמְּזוּזָה; חֶדֶר שֶׁבְּבַיִת, אַפִלּוּ חֶדֶר בְּחֶדֶר--חַיָּב לַעֲשׂוֹת מְזוּזָה עַל שַׁעַר הַחֶדֶר הַפְּנִימִי, וְעַל שַׁעַר הַחֶדֶר הַחִיצוֹן, וְעַל שַׁעַר הַבַּיִת:&nbsp; שֶׁכֻּלָּן עֲשׂוּיִין לְדִירָה, וּקְבוּעִין.</p>

<p><b>ו,יא</b>&nbsp;&nbsp;פֶּתַח שֶׁבֵּין בֵּית הַמִּדְרָשׁ אוֹ בֵּית הַכְּנֶסֶת וּבֵיתוֹ--אִם רָגִיל לָצֵאת וְלָבוֹא בְּאוֹתוֹ הַפֶּתַח, חַיָּב בַּמְּזוּזָה.&nbsp; פֶּתַח שֶׁבֵּין שְׁנֵי בָּתִּים, הוֹלְכִין אַחַר הַצִּיר שֶׁלַּדֶּלֶת--מְקוֹם שֶׁהַצִּיר נִרְאֶה עִמּוֹ, שָׁם קוֹבְעִין אֶת הַמְּזוּזָה.</p>

<p><b>ו,יב</b>&nbsp;&nbsp;וְהֵיכָן קוֹבְעִין אֶת הַמְּזוּזָה--בְּתוֹךְ חֲלַל הַפֶּתַח, בַּטֶּפַח הַסָּמוּךְ לַחוּץ, בִּתְחִלַּת שְׁלִישׁ הָעֶלְיוֹן שֶׁלְּגֹבַהּ הַשָּׁעַר; וְאִם קְבָעָהּ לְמַעְלָה מִזֶּה, כְּשֵׁרָה, וְהוּא שֶׁיַּרְחִיקֶנָּה מִן הַמַּשְׁקוֹף, טֶפַח:&nbsp; עַל יְמִין הַנִּכְנָס לַבַּיִת; וְאִם קְבָעָהּ מִשְּׂמֹאל, פְּסוּלָה.&nbsp; וּבַיִת שֶׁלְּשֻׁתָּפִין, חַיָּב בַּמְּזוּזָה.</p>

<p><b>ו,יג</b>&nbsp;&nbsp;חַיָּב אָדָם לְהִזָּהֵר בַּמְּזוּזָה, מִפְּנֵי שְׁהִיא חוֹבַת הַכֹּל תָּמִיד.&nbsp; וְכָל עֵת שֶׁיִּכָּנֵס וְיֵצֵא, יִפְגַּע בְּיֵחוּד שְׁמוֹ שֶׁלְּהַקָּדוֹשׁ בָּרוּךְ הוּא--וְיִזְכֹּר אַהֲבָתוֹ, וְיֵעוֹר מִשִּׁינָתוֹ וּשְׁגִּיָּתוֹ בְּהַבְלֵי הַזְּמָן; וְיֵדַע שְׁאֵין שָׁם דָּבָר הָעוֹמֵד לְעוֹלָם וּלְעוֹלְמֵי עוֹלָמִים, אֵלָא יְדִיעַת צוּר הָעוֹלָם, וּמִיָּד הוּא חוֹזֵר לְדַעְתּוֹ, וְהוֹלֵךְ בְּדַרְכֵי מֵישָׁרִים.&nbsp; אָמְרוּ חֲכָמִים, כָּל מִי שֶׁיֵּשׁ לוֹ תְּפִלִּין בְּרֹאשׁוֹ וּבִזְרוֹעוֹ, וְצִיצִית בְּבִגְדוֹ, וּמְזוּזָה בְּפִתְחוֹ--מֻחְזָק לוֹ, שֶׁלֹּא יֶחֱטָא:&nbsp; שֶׁהֲרֵי יֵשׁ לוֹ מַזְכִּירִים רַבִּים; וְהֶן הֶן הַמַּלְאָכִים שֶׁמַּצִּילִין אוֹתוֹ מִלַּחֲטֹא, שֶׁנֶּאֱמָר "חֹנֶה מַלְאַךְ-ה' סָבִיב לִירֵאָיו; וַיְחַלְּצֵם" (תהילים לד,ח).
<br>&nbsp;</p>

<h2>הִלְכּוֹת סֵפֶר תּוֹרָה פֵּרֶק ז</h2>

<p><b>ז,א</b>&nbsp;&nbsp;מִצְוַת עֲשֵׂה עַל כָּל אִישׁ וְאִישׁ מִיִּשְׂרָאֵל, לִכְתֹּב סֵפֶר תּוֹרָה לְעַצְמוֹ:&nbsp; שֶׁנֶּאֱמָר "וְעַתָּה, כִּתְבוּ לָכֶם אֶת-הַשִּׁירָה הַזֹּאת" (דברים לא,יט), כְּלוֹמַר כִּתְבוּ אֶת הַתּוֹרָה שֶׁיֵּשׁ בָּהּ שִׁירָה זוֹ--לְפִי שְׁאֵין כּוֹתְבִין אֶת הַתּוֹרָה, פָּרָשִׁיּוֹת פָּרָשִׁיּוֹת.&nbsp; וְאַף עַל פִּי שֶׁהִנִּיחוּ לוֹ לָאָדָם אֲבוֹתָיו סֵפֶר תּוֹרָה, מִצְוָה לִכְתֹּב מִשֶּׁלּוֹ.&nbsp; וְאִם כְּתָבוֹ בְּיָדוֹ, הֲרֵי הוּא כְּאִלּוּ קִבְּלוֹ מִסִּינַי; וְאִם אֵינוּ יוֹדֵעַ לִכְתֹּב, אֲחֵרִים כּוֹתְבִין לוֹ.&nbsp; וְכָל הַמַּגִּיהַּ בְּסֵפֶר תּוֹרָה, אַפִלּוּ אוֹת אַחַת--הֲרֵי זֶה כְּאִלּוּ כְּתָבוֹ, כֻּלּוֹ.</p>

<p><b>ז,ב</b>&nbsp;&nbsp;הַמֶּלֶךְ מְצֻוֶּה לִכְתֹּב לוֹ סֵפֶר תּוֹרָה אַחֵר לְעַצְמוֹ, לְשֵׁם הַמֶּלֶךְ יָתֵר עַל סֵפֶר שֶׁהָיָה לוֹ כִּשְׁהוּא הִדְיוֹט--שֶׁנֶּאֱמָר "וְהָיָה כְשִׁבְתּוֹ, עַל כִּסֵּא מַמְלַכְתּוֹ--וְכָתַב לוֹ" (דברים יז,יח); וּמַגִּיהִין אוֹתוֹ מִסֵּפֶר הָעֲזָרָה, עַל פִּי בֵּית דִּין הַגָּדוֹל.&nbsp; זֶה שֶׁהָיָה לוֹ כִּשְׁהוּא הִדְיוֹט, מַנִּיחוֹ בְּבֵית גְּנָזָיו; וְזֶה שֶׁכָּתַב אוֹ שֶׁנִּכְתַּב לוֹ אַחַר שֶׁמָּלַךְ, יִהְיֶה עִמּוֹ תָּמִיד.&nbsp; אִם יֵצֵא לְמִלְחָמָה, סֵפֶר תּוֹרָה זֶה עִמּוֹ; נִכְנָס, וְהוּא עִמּוֹ; יָשַׁב בַּדִּין, וְהוּא עִמּוֹ; מֵסֶב, וְהוּא כְּנֶגְדּוֹ:&nbsp; שֶׁנֶּאֱמָר "וְהָיְתָה עִמּוֹ, וְקָרָא בוֹ כָּל-יְמֵי חַיָּיו" (דברים יז,יט).</p>

<p><b>ז,ג</b>&nbsp;&nbsp;לֹא הָיָה לוֹ סֵפֶר תּוֹרָה לְעַצְמוֹ, קֹדֶם שֶׁיִּמְלֹךְ--צָרִיךְ לִכְתֹּב אַחַר שֶׁמָּלַךְ, שְׁנֵי סִפְרֵי תּוֹרָה:&nbsp; אֶחָד, מַנִּיחוֹ בְּבֵית גְּנָזָיו; וְהַשֵּׁנִי, יִהְיֶה עִמּוֹ תָּמִיד--לֹא יָסוּר מֵעִמּוֹ אֵלָא בַּלַּיְלָה, אוֹ כְּשֶׁיִּכָּנֵס לַמֶּרְחֵץ, אוֹ לְבֵית הַכִּסֵּא, אוֹ לִישַׁן עַל מִטָּתוֹ.</p>

<p><b>ז,ד</b>&nbsp;&nbsp;סֵפֶר תּוֹרָה שֶׁכְּתָבוֹ שֶׁלֹּא בְּשִׁרְטוּט, אוֹ שֶׁכָּתַב מִקְצָתוֹ עַל הַגָּוִיל וּמִקְצָתוֹ עַל הַקֶּלֶף--פָּסוּל:&nbsp; אֵלָא אוֹ כֻּלּוֹ עַל הַגָּוִיל, אוֹ כֻּלּוֹ עַל הַקֶּלֶף.&nbsp; וְכֵיצַד כּוֹתְבִין סֵפֶר תּוֹרָה, כּוֹתֵב כְּתִיבָה מְתֻקֶּנֶת נָאָה בְּיוֹתֵר:&nbsp; יַנִּיחַ בֵּין כָּל תֵּבָה וְתֵבָה, כִּמְלוֹא אוֹת קְטַנָּה; וּבֵין כָּל שִׁטָּה וְשִׁטָּה, כִּמְלוֹא שִׁטָּה; וְאֹרֶךְ כָּל שִׁטָּה וְשִׁטָּה, שְׁלוֹשִׁים אוֹתִיּוֹת כְּדֵי לִכְתֹּב לְמִשְׁפְּחוֹתֵיכֶם לְמִשְׁפְּחוֹתֵיכֶם לְמִשְׁפְּחוֹתֵיכֶם שְׁלוֹשָׁה פְּעָמִים, וְזֶה הוּא רֹחַב כָּל דַּף וְדַף.&nbsp; וְלֹא תְהֶא הַשִּׁטָּה קְצָרָה מִזֶּה, כְּדֵי שֶׁלֹּא יְהֶא הַדַּף כְּאִגֶּרֶת; וְלֹא אֲרוּכָה יָתֵר עַל זֶה, כְּדֵי שֶׁלֹּא יִהְיוּ עֵינָיו מְשׁוֹטְטוֹת בַּכְּתָב.</p>

<p><b>ז,ה</b>&nbsp;&nbsp;לֹא יְמַעַט אֶת הַכְּתָב, מִפְּנֵי הָרֵוַח שֶׁיֵּשׁ בֵּין פָּרָשָׁה לְפָרָשָׁה.&nbsp; נִזְדַּמְּנָה לוֹ תֵּבָה בַּת חָמֵשׁ אוֹתִיּוֹת--לֹא יִכְתֹּב שְׁנַיִם בְּתוֹךְ הַדַּף וְשָׁלוֹשׁ חוּץ לַדַּף, אֵלָא כּוֹתֵב שָׁלוֹשׁ בְּתוֹךְ הַדַּף וּשְׁתַּיִם חוּץ לַדַּף; לֹא נִשְׁאָר מִן הַשִּׁטָּה כְּדֵי לִכְתֹּב שָׁלוֹשׁ אוֹתִיּוֹת--מַנִּיחַ הַמָּקוֹם פָּנוּי, וּמַתְחִיל מִתְּחִלַּת הַשִּׁטָּה.</p>

<p><b>ז,ו</b>&nbsp;&nbsp;נִזְדַּמְּנָה לוֹ תֵּבָה בַּת שְׁתֵּי אוֹתִיּוֹת--לֹא יִזְרְקֶנָּה בֵּין הַדַּפִּין, אֵלָא יַחְזֹר לִתְחִלַּת הַשִּׁטָּה.&nbsp; נִזְדַּמְּנָה לוֹ בְּסוֹף הַשִּׁטָּה תֵּבָה בַּת עֶשֶׂר אוֹתִיּוֹת, אוֹ פָּחוּת אוֹ יָתֵר, וְלֹא נִשְׁאָר מִן הַשִּׁטָּה כְּדֵי לִכְתֹּב אֶת כֻּלָּהּ בְּתוֹךְ הַדַּף--אִם יָכוֹל לִכְתֹּב חֶצְיָהּ בְּתוֹךְ הַדַּף וְחֶצְיָהּ חוּץ לַדַּף, כּוֹתֵב; וְאִם לָאו, מַנִּיחַ הַמָּקוֹם פָּנוּי וּמַתְחִיל מִתְּחִלַּת הַשִּׁטָּה.</p>

<p><b>ז,ז</b>&nbsp;&nbsp;וּמַנִּיחַ בֵּין כָּל חֹמֶשׁ וְחֹמֶשׁ, אַרְבַּע שִׁטִּין פְּנוּיוֹת, בְּלֹא כְּתִיבָה, לֹא פָּחוּת וְלֹא יָתֵר; וְיַתְחִיל הַחֹמֶשׁ, מִתְּחִלַּת שִׁטָּה חֲמִישִׁית.&nbsp; וּכְשֶׁיִּגְמֹר הַתּוֹרָה, צָרִיךְ שֶׁיִּגְמֹר בְּאֶמְצַע שִׁטָּה שֶׁבְּסוֹף הַדַּף; וְאִם נִשְׁאָר מִן הַדַּף שִׁטִּין הַרְבֵּה, מְקַצֵּר וְעוֹלֶה, וְיַתְחִיל מִתְּחִלַּת הַשִּׁטָּה, וְלֹא יִגְמֹר אֶת הַשִּׁטָּה.&nbsp; וּמִתְכַּוֵּן, עַד שֶׁיִּהְיֶה "לְעֵינֵי כָּל-יִשְׂרָאֵל" (דברים לד,יב) בְּאֶמְצַע שִׁטָּה בְּסוֹף הַדַּף.</p>

<p><b>ז,ח</b>&nbsp;&nbsp;וְיִזָּהֵר בָּאוֹתִיּוֹת הַגְּדוֹלוֹת, וּבָאוֹתִיּוֹת הַקְּטַנּוֹת, וּבָאוֹתִיּוֹת הַנְּקֻדּוֹת, וּבָאוֹתִיּוֹת שֶׁצּוּרָתָן מְשֻׁנּוֹת כְּגוֹן הַפֵּיִין הַלְּפוּפוֹת, וְהַאוֹתִיּוֹת הָעֲקוּמוֹת כְּמוֹ שֶׁהִעְתִּיקוּ הַסּוֹפְרִים אִישׁ מִפִּי אִישׁ.&nbsp; וְיִזָּהֵר בַּתָּגִין וּבְמִנְיָנָם--יֵשׁ אוֹת שֶׁיֵּשׁ עָלֶיהָ תָּג אֶחָד, וְיֵשׁ אוֹת שֶׁיֵּשׁ עָלֶיהָ שִׁבְעָה; וְכָל הַתָּגִין--כְּצוּרַת זַיִן הֶן, דַּקִּין כְּחוּט הַשַּׂעֲרָה.</p>

<p><b>ז,ט</b>&nbsp;&nbsp;כָּל הַדְּבָרִים הָאֵלּוּ, לֹא נֶאְמְרוּ אֵלָא לְמִצְוָה מִן הַמֻּבְחָר; וְאִם שִׁנָּה בְּתִקּוּן זֶה, אוֹ שֶׁלֹּא דִקְדַּק בַּתָּגִין, וְכָתַב הָאוֹתִיּוֹת כֻּלָּן כְּתִקְנָן, אוֹ שֶׁקֵּרַב אֶת הַשִּׁטִּין, אוֹ הִרְחִיקָן, אוֹ הֶאֱרִיךְ בָּהֶן, אוֹ קִצְּרָן--הוֹאִיל וְלֹא הִדְבִּיק אוֹת לְאוֹת, וְלֹא חִסַּר וְלֹא הוֹתִיר, וְלֹא הִפְסִיד צוּרַת אוֹת אַחַת, וְלֹא שִׁנָּה בִּפְתוּחוֹת וּסְתוּמוֹת--הֲרֵי זֶה סֵפֶר כָּשֵׁר.</p>

<p><b>ז,י</b>&nbsp;&nbsp;יֵשׁ דְּבָרִים אֲחֵרִים, שֶׁלֹּא אָמְרוּ אוֹתָן בַּתַּלְמוּד, וְנָהֲגוּ בָּהֶן הַסּוֹפְרִים, וְקַבָּלָה הִיא בְּיָדָם אִישׁ מִפִּי אִישׁ; וְהֶן:&nbsp; שֶׁיִּהְיוּ מִנְיַן הַשִּׁטִּין שֶׁבְּכָל דַּף וְדַף, לֹא פָּחוּת מִשְּׁמוֹנֶה וְאַרְבָּעִים, וְלֹא יָתֵר עַל שִׁשִּׁים; וְשֶׁיִּהְיֶה הָרֵוַח שֶׁבֵּין כָּל פָּרָשָׁה וּפָרָשָׁה, כְּמוֹ תֵּשַׁע אוֹתִיּוֹת אֲשֶׁר אֲשֶׁר אֲשֶׁר; וְשֶׁיִּהְיֶה בְּרָאשֵׁי הַשִּׁטִּין לְמַעְלָה מִשִּׁירַת הַיָּם (שמות יד,כח-לא), הַבָּאִים, בַּיַּבָּשָׁה, ה', מֵת, בְּמִצְרַיִם, חָמֵשׁ שִׁטִּין; וּלְמַטָּה מִן הַשִּׁירָה (שמות טו,כ-כג), חָמֵשׁ שִׁטִּין תְּחִלַּת כָּל שִׁטָּה מֵהֶן כָּךְ, וַתִּקַּח, אַחֲרֶיהָ, סוּס, וַיֵּצְאוּ, וַיָּבֹאוּ; וְיִהְיֶה בְּרָאשֵׁי הַשִּׁטִּין לְמַעְלָה מִשִּׁירַת הַאֲזִינוּ (דברים לא,כט-ל), וְאָעִידָה, אַחֲרֵי, הַדֶּרֶךְ, בְּאַחֲרִית, לְהַכְעִיסוֹ, קְהַל, שֵׁשׁ שִׁטִּין; וּלְמַטָּה מִמֶּנָּה (דברים לב,מד-מז), חָמֵשׁ שִׁטִּין, וַיָּבֹא, לְדַבֵּר, אֲשֶׁר, הַזֹּאת, אֲשֶׁר.&nbsp; [יא] וְכָל הַדְּבָרִים הָאֵלּוּ, לְמִצְוָה מִן הַמֻּבְחָר; וְאִם שִׁנָּה, לֹא פָסַל.</p>

<p><b>ז,יא</b>&nbsp;&nbsp;אֲבָל אִם כָּתַב הַמָּלֵא חָסֵר, אוֹ הֶחָסֵר מָלֵא; אוֹ שֶׁכָּתַב מִלָּה שְׁהִיא קְרֵא וְכָתַב כִּקְרִיאָתָהּ, כְּגוֹן שֶׁכָּתַב יִשְׁכָּבֶנָּה מְקוֹם יִשְׁגָלֶנָּה, וּבַטְּחֹרִים מְקוֹם וּבַעֲפֹלִים, וְכַיּוֹצֶא בָּהֶן; אוֹ שֶׁכָּתַב פָּרָשָׁה פְּתוּחָה סְתוּמָה, אוֹ שֶׁכָּתַב הַסְּתוּמָה פְּתוּחָה; אוֹ שֶׁכָּתַב הַשִּׁירָה כִּשְׁאָר הַכְּתָב, אוֹ שֶׁכָּתַב פָּרָשָׁה אַחַת כְּשִׁירָה:&nbsp; הֲרֵי זֶה פָּסוּל, וְאֵין בּוֹ קְדֻשַּׁת סֵפֶר תּוֹרָה כְּלָל, אֵלָא כְּחֹמֶשׁ מִן הַחֻמְשִׁין, שֶׁמְּלַמְּדִין בָּהֶן הַתִּינוֹקוֹת.</p>

<p><b>ז,יב</b>&nbsp;&nbsp;סֵפֶר תּוֹרָה שְׁאֵינוּ מֻגָּהּ, אָסוּר לַשְׁהוֹתוֹ יָתֵר עַל שְׁלוֹשִׁים יוֹם, אֵלָא יִתָּקֵן, אוֹ יִגָּנֵז.&nbsp; סֵפֶר שֶׁיֵּשׁ בּוֹ שָׁלוֹשׁ טְעִיּוֹת בְּכָל דַּף וְדַף, יִתָּקֵן; אַרְבַּע, יִגָּנֵז; וְאִם הָיָה רֹב הַסֵּפֶר מֻגָּהּ, וְהַשְּׁאָר יֵשׁ בּוֹ אַרְבַּע טְעִיּוֹת בְּכָל דַּף, וְנִשְׁאָר אַפִלּוּ דַּף אֶחָד מֵאוֹתוֹ הַשְּׁאָר הַמְּשֻׁבָּשׁ בְּלֹא אַרְבַּע טְעִיּוֹת--הֲרֵי זֶה יִתָּקֵן.</p>

<p><b>ז,יג</b>&nbsp;&nbsp;בַּמֶּה דְּבָרִים אֲמוּרִים, שֶׁכָּתַב הַמָּלֵא חָסֵר, שֶׁנִּמְצָא תּוֹלֶה הָאוֹתִיּוֹת שֶׁשָּׁכַח בֵּינֵי הַשִּׁטּוֹת; אֲבָל אִם כָּתַב הֶחָסֵר מָלֵא, אַפִלּוּ יֵשׁ בְּכָל דַּף וְדַף כַּמָּה טְעִיּוֹת, הֲרֵי זֶה מְתַקְּנוֹ, מִפְּנֵי שְׁהוּא גּוֹרֵד וְאֵינוּ תּוֹלֶה.</p>

<p><b>ז,יד</b>&nbsp;&nbsp;מֻתָּר לִכְתֹּב הַתּוֹרָה חֹמֶשׁ חֹמֶשׁ, כָּל חֹמֶשׁ בִּפְנֵי עַצְמוֹ, וְאֵין בָּהֶן קְדֻשַּׁת סֵפֶר תּוֹרָה הַתָּם; אֲבָל לֹא יִכְתֹּב מְגִלָּה בִּפְנֵי עַצְמָהּ, שֶׁיִּהְיֶה בָּהּ פָּרָשִׁיּוֹת.&nbsp; וְאֵין כּוֹתְבִין מְגִלָּה לְתִינוֹק, לְהִתְלַמַּד בָּהּ; וְאִם דַּעְתּוֹ לְהַשְׁלִים עָלֶיהָ חֹמֶשׁ, מֻתָּר.&nbsp; כָּתַב מְגִלָּה שָׁלוֹשׁ שָׁלוֹשׁ תֵּבוֹת בְּשִׁטָּה אַחַת, מֻתָּר.</p>

<p><b>ז,טו</b>&nbsp;&nbsp;מֻתָּר לְדַבַּק תּוֹרָה נְבִיאִים וּכְתוּבִים בְּכֶרֶךְ אֶחָד, וּמַנִּיחַ בֵּין כָּל חֹמֶשׁ וְחֹמֶשׁ אַרְבַּע שִׁטִּין, וּבֵין כָּל נָבִיא וְנָבִיא שָׁלוֹשׁ שִׁטִּין, וּבֵין כָּל נָבִיא וְנָבִיא מִשְּׁנֵים עָשָׂר שָׁלוֹשׁ שִׁטִּין--שְׁאִם בָּא לַחְתֹּךְ, חוֹתֵךְ.&nbsp; וְסִדּוּרָן שֶׁלַּנְּבִיאִים, כָּךְ הוּא--יְהוֹשׁוּעַ, וְשׁוֹפְטִים, שְׁמוּאֵל, וּמְלָכִים, יִרְמְיָה, וִיחֶזְקֵאל, יְשַׁעְיָה, וּתְרֵי עָשָׂר; וְסֵדֶר הַכְּתוּבִים--רוּת, וְתִלִּים, וְאִיּוֹב, וּמִשְׁלֵי, וְקוֹהֶלֶת, וְשִׁיר הַשִּׁירִים, וְקִינוֹת, וְדָנִיֵּאל, וּמְגִלַּת אֶסְתֵּר, וְעֶזְרָא, וְדִבְרֵי הַיָּמִים.</p>

<p><b>ז,טז</b>&nbsp;&nbsp;כָּל כִּתְבֵי הַקֹּדֶשׁ--אֵין כּוֹתְבִין אוֹתָם אֵלָא בְּשִׁרְטוּט, אַפִלּוּ כְּתָבָן עַל הַנְּיָר.&nbsp; וּמֻתָּר לִכְתֹּב שָׁלוֹשׁ תֵּבוֹת, בְּלֹא שִׁרְטוּט; יָתֵר עַל זֶה, אָסוּר.</p>

<p><b>ז,יז</b>&nbsp;&nbsp;כֶּרֶךְ זֶה שֶׁיֵּשׁ בּוֹ סֵפֶר תּוֹרָה נְבִיאִים וּכְתוּבִים--אֵין קְדֻשָּׁתוֹ כִּקְדֻשַּׁת סֵפֶר תּוֹרָה, אֵלָא כְּחֹמֶשׁ מִן הַחֻמְשִׁין:&nbsp; דִּין הַיָּתֵר, כְּדִין הֶחָסֵר.
<br>&nbsp;</p>

<h2>הִלְכּוֹת סֵפֶר תּוֹרָה פֵּרֶק ח</h2>

<p><b>ח,א</b>&nbsp;&nbsp;פָּרָשָׁה פְּתוּחָה, יֵשׁ לָהּ שְׁתֵּי צוּרוֹת:&nbsp; אִם גָּמַר בְּאֶמְצַע הַשִּׁטָּה, מַנִּיחַ שְׁאָר הַשִּׁטָּה פָּנוּי, וּמַתְחִיל הַפָּרָשָׁה שְׁהִיא פְּתוּחָה מִתְּחִלַּת הַשִּׁטָּה הַשְּׁנִיָּה, כְּגוֹן זֶה [איור הושמט כאן].&nbsp; בַּמֶּה דְּבָרִים אֲמוּרִים, שֶׁנִּשְׁאַר מִן הַשִּׁטָּה רֵוַח כְּשֵׁעוּר תֵּשַׁע אוֹתִיּוֹת; אֲבָל אִם לֹא נִשְׁאַר אֵלָא מְעַט, אוֹ אִם גָּמַר בְּסוֹף הַשִּׁטָּה, מַנִּיחַ שִׁטָּה שְׁנִיָּה כֻּלָּהּ פְּנוּיָה בְּלֹא כְּתָב, וּמַתְחִיל הַפָּרָשָׁה הַפְּתוּחָה מִתְּחִלַּת שִׁטָּה שְׁלִישִׁית, כְּגוֹן זֶה [איור הושמט כאן].</p>

<p><b>ח,ב</b>&nbsp;&nbsp;וּפָרָשָׁה סְתוּמָה, יֵשׁ לָהּ שָׁלוֹשׁ צוּרוֹת:&nbsp; אִם גָּמַר בְּאֶמְצַע הַשִּׁטָּה, מַנִּיחַ רֵוַח כַּשֵּׁעוּר, וּמַתְחִיל לִכְתֹּב בְּסוֹף הַשִּׁטָּה מִתְּחִלַּת הַפָּרָשָׁה שְׁהִיא סְתוּמָה, עַד שֶׁיִּמָּצֵא הָרֵוַח בָּאֶמְצָע, כְּגוֹן זֶה [איור הושמט כאן].&nbsp; וְאִם לֹא נִשְׁאַר מִן הַשִּׁטָּה כְּדֵי לְהַנִּיחַ הָרֵוַח כַּשֵּׁעוּר, וְלִכְתֹּב בְּסוֹף הַשִּׁטָּה תֵּבָה אַחַת, יַנִּיחַ הַכֹּל פָּנוּי וְיַנִּיחַ מְעַט רֵוַח מֵרֹאשׁ שִׁטָּה שְׁנִיָּה, וְיַתְחִיל לִכְתֹּב הַפָּרָשָׁה הַסְּתוּמָה מֵאֶמְצַע שִׁטָּה, כְּגוֹן זֶה [איור הושמט כאן].&nbsp; וְאִם גָּמַר בְּסוֹף הַשִּׁטָּה, מַנִּיחַ מִתְּחִלַּת שִׁטָּה שְׁנִיָּה כְּשֵׁעוּר הָרֵוַח, וּמַתְחִיל לִכְתֹּב הַפָּרָשָׁה הַסְּתוּמָה מֵאֶמְצַע הַשִּׁטָּה, כְּגוֹן זֶה [איור הושמט כאן].&nbsp; נִמְצֵאתָ אוֹמֵר שֶׁפָּרָשָׁה פְּתוּחָה, תְּחִלָּתָהּ בִּתְחִלַּת הַשִּׁטָּה לְעוֹלָם; וּפָרָשָׁה סְתוּמָה, תְּחִלָּתָהּ מֵאֶמְצַע הַשִּׁטָּה לְעוֹלָם.</p>

<p><b>ח,ג</b>&nbsp;&nbsp;סֵפֶר תּוֹרָה שְׁאֵינוּ מֻגָּהּ בְּמָלֵא וְחָסֵר, אִפְשָׁר לְתַקְּנוֹ וּלְהַגִּיהוֹ כְּמוֹ שֶׁבֵּאַרְנוּ; אֲבָל אִם טָעָה בְּרֵוַח הַפָּרָשִׁיּוֹת וְכָתַב סְתוּמָה פְּתוּחָה, אוֹ פְּתוּחָה סְתוּמָה, אוֹ שֶׁהִפְסִיק בְּרֵוַח וְהִנִּיחַ פָּנוּי בִּמְקוֹם שְׁאֵין בּוֹ פָּרָשָׁה, אוֹ שֶׁכָּתַב כְּדַרְכּוֹ וְלֹא הִפְסִיק בְּרֵוַח בִּמְקוֹם הַפָּרָשָׁה, אוֹ שֶׁשִּׁנָּה צוּרוֹת הַשִּׁירוֹת--הֲרֵי זֶה פָּסַל, וְאֵין לוֹ תַּקָּנָה, אֵלָא לְסַלַּק אֶת כָּל הַדַּף שֶׁטָּעָה בּוֹ.</p>

<p><b>ח,ד</b>&nbsp;&nbsp;וּלְפִי שֶׁרָאִיתִי שִׁבּוּשׁ גָּדוֹל בְּכָל הַסְּפָרִים שֶׁרָאִיתִי בִּדְבָרִים אֵלּוּ, וְכֵן בַּעֲלֵי הַמָּסֹרֶת שֶׁכּוֹתְבִין וּמְחַבְּרִין לְהוֹדִיעַ הַסְּתוּמוֹת וְהַפְּתוּחוֹת, נֶחְלָקִין בִּדְבָרִים אֵלּוּ, כְּמַחְלֹקֶת הַסְּפָרִים שֶׁסּוֹמְכִין עֲלֵיהֶן--רָאִיתִי לִכְתֹּב הֵנָּה כָּל פָּרָשִׁיּוֹת הַתּוֹרָה, הַסְּתוּמוֹת וְהַפְּתוּחוֹת, וְצוּרוֹת הַשִּׁירוֹת, כְּדֵי לְתַקַּן עֲלֵיהֶם כָּל הַסְּפָרִים וּלְהַגִּיהַּ מֵהֶן.</p>

<p><b>ח,ה</b>&nbsp;&nbsp;וְסֵפֶר שֶׁסָּמַכְנוּ עָלָיו בִּדְבָרִים אֵלּוּ, הוּא הַסֵּפֶר הַיָּדוּעַ בְּמִצְרַיִם, שְׁהוּא כּוֹלֵל אַרְבָּעָה וְעֶשְׂרִים סְפָרִים, שֶׁהָיָה בִּירוּשָׁלַיִם מִכַּמָּה שָׁנִים לְהַגִּיהַּ מִמֶּנּוּ הַסְּפָרִים; וְעָלָיו, הָיוּ הַכֹּל סוֹמְכִין, לְפִי שֶׁהִגִּיהוֹ בֶּן אָשֵׁר וְדִקְדַּק בּוֹ שָׁנִים, וְהִגִּיהוֹ פְּעָמִים רַבּוֹת כְּמוֹ שֶׁהִעְתִּיקוּ.&nbsp; וְעָלָיו, סָמַכְתִּי בְּסֵפֶר תּוֹרָה שֶׁכָּתַבְתִּי כְּהִלְכָּתוֹ.</p>

<p><b>ח,ו</b>&nbsp;&nbsp;סֵפֶר בְּרֵאשִׁית--יְהִי רָקִיעַ, יִקָּווּ הַמַּיִם, יְהִי מְאֹרֹת, יִשְׁרְצוּ הַמַּיִם, תּוֹצֵא הָאָרֶץ, וַיְכֻלּוּ, אֵלֶּה תוֹלְדוֹת הַשָּׁמַיִם, כֻּלָּן פְּתוּחוֹת, וְהֶן שֶׁבַע פָּרָשִׁיּוֹת; אֶל הָאִשָּׁה אָמַר, וּלְאָדָם אָמַר, שְׁתֵּיהֶן סְתוּמוֹת; וַיֹּאמֶר ה' אֱלֹהִים, פְּתוּחָה; וְהָאָדָם יָדַע, זֶה סֵפֶר, וַיְחִי שֵׁת, וַיְחִי אֱנוֹשׁ, וַיְחִי קֵינָן, וַיְחִי מַהֲלַלְאֵל, וַיְחִי יֶרֶד, וַיְחִי חֲנוֹךְ, וַיְחִי מְתוּשֶׁלַח, וַיְחִי לֶמֶךְ, וַיְהִי נֹחַ, אַחַת עֶשְׂרֵה פָּרָשִׁיּוֹת אֵלּוּ, כֻּלָּן סְתוּמוֹת; וַיַּרְא ה', אֵלֶּה תּוֹלְדֹת נֹחַ, שְׁתֵּיהֶן פְּתוּחוֹת; וַיֹּאמֶר אֱלֹהִים לְנֹחַ, וַיְדַבֵּר אֱלֹהִים אֶל נֹחַ, וַיֹּאמֶר אֱלֹהִים אֶל נֹחַ, שְׁלָשְׁתָּן סְתוּמוֹת; וַיִּהְיוּ בְנֵי נֹחַ, וְאֵלֶּה תּוֹלְדֹת בְּנֵי נֹחַ, שְׁתֵּיהֶן פְּתוּחוֹת; וּכְנַעַן יָלַד, וּלְשֵׁם יֻלַּד, שְׁתֵּיהֶן סְתוּמוֹת; וַיְהִי כָל הָאָרֶץ, אֵלֶּה תּוֹלְדֹת שֵׁם, שְׁתֵּיהֶן פְּתוּחוֹת; וְאַרְפַּכְשַׁד חַי, וְשֶׁלַח חַי, וַיְחִי עֵבֶר, וַיְחִי פֶלֶג, וַיְחִי רְעוּ, וַיְחִי שְׂרוּג, וַיְחִי נָחוֹר, וַיְחִי תֶרַח, כֻּלָּן סְתוּמוֹת, וְהֶן שְׁמוֹנֶה פָּרָשִׁיּוֹת; וַיֹּאמֶר ה' אֶל אַבְרָם, וַיְהִי רָעָב, וַיְהִי בִּימֵי אַמְרָפֶל, שְׁלָשְׁתָּן פְּתוּחוֹת; אַחַר הַדְּבָרִים, וְשָׂרַי אֵשֶׁת אַבְרָם, וַיְהִי אַבְרָם, וַיֹּאמֶר אֱלֹהִים אֶל אַבְרָהָם, אַרְבַּעְתָּן סְתוּמוֹת; וַיֵּרָא אֵלָיו, פְּתוּחָה; וַיִּסַּע מִשָּׁם, וַה' פָּקַד, שְׁתֵּיהֶן סְתוּמוֹת; וַיְהִי בָּעֵת, וַיְהִי אַחַר, וַיְהִי אַחֲרֵי הַדְּבָרִים, וַיִּהְיוּ חַיֵּי שָׂרָה, אַרְבַּעְתָּן פְּתוּחוֹת; וְאַבְרָהָם זָקֵן, סְתוּמָה; וַיֹּסֶף אַבְרָהָם, וְאֵלֶּה תֹּלְדֹת יִשְׁמָעֵאל, וְאֵלֶּה תּוֹלְדֹת יִצְחָק, וַיְהִי רָעָב, אַרְבַּעְתָּן פְּתוּחוֹת; וַיְהִי עֵשָׂו, וַיְהִי כִּי זָקֵן יִצְחָק, וַיֵּצֵא יַעֲקֹב, שְׁלָשְׁתָּן סְתוּמוֹת; וַיִּשְׁלַח יַעֲקֹב, פְּתוּחָה; וַיָּבֹא יַעֲקֹב, וַתֵּצֵא דִינָה, שְׁתֵּיהֶן סְתוּמוֹת; וַיֹּאמֶר אֱלֹהִים, וַיֵּרָא אֱלֹהִים, וַיִּהְיוּ בְנֵי יַעֲקֹב, וְאֵלֶּה תֹּלְדוֹת עֵשָׂו, אַרְבַּעְתָּן פְּתוּחוֹת; אֵלֶּה בְנֵי שֵׂעִיר, סְתוּמָה; וְאֵלֶּה הַמְּלָכִים, וַיֵּשֶׁב יַעֲקֹב, וַיְהִי בָּעֵת הַהִוא, שְׁלָשְׁתָּן פְּתוּחוֹת; וְיוֹסֵף הוּרַד, סְתוּמָה; וַיְהִי אַחַר הַדְּבָרִים, וַיְהִי מִקֵּץ, שְׁתֵּיהֶן פְּתוּחוֹת; וַיִּגַּשׁ אֵלָיו יְהוּדָה, וְאֵלֶּה שְׁמוֹת, וְאֶת יְהוּדָה, שְׁלָשְׁתָּן סְתוּמוֹת; וַיְהִי אַחֲרֵי, וַיִּקְרָא יַעֲקֹב, שִׁמְעוֹן וְלֵוִי, יְהוּדָה, זְבוּלֻן, יִשָּׂשכָר, כֻּלָּן פְּתוּחוֹת, וְהֶן שֵׁשׁ; דָּן, גָּד, מֵאָשֵׁר, נַפְתָּלִי, בֵּן פֹּרָת, חֲמִשְׁתָּן סְתוּמוֹת; בִּנְיָמִין, פְּתוּחָה.&nbsp; מִנְיַן הַפְּתוּחוֹת, שָׁלוֹשׁ וְאַרְבָּעִים; וְהַסְּתוּמוֹת, שְׁמוֹנֶה וְאַרְבָּעִים:&nbsp; הַכֹּל, אַחַת וְתִשְׁעִים פָּרָשִׁיּוֹת.</p>

<p><b>ח,ז</b>&nbsp;&nbsp;סֵפֶר וְאֵלֶּה שְׁמוֹת--וַיָּקָם מֶלֶךְ חָדָשׁ, וַיֵּלֶךְ אִישׁ, וַיְהִי בַיָּמִים הָרַבִּים, שְׁלָשְׁתָּן פְּתוּחוֹת; וּמֹשֶׁה הָיָה רֹעֶה, סְתוּמָה; וַיֵּלֶךְ מֹשֶׁה וַיָּשָׁב, וַיֹּאמֶר ה' אֶל אַהֲרֹן, שְׁתֵּיהֶן פְּתוּחוֹת; וַיְדַבֵּר אֱלֹהִים אֶל מֹשֶׁה, סְתוּמָה; וַיְדַבֵּר ה' אֶל מֹשֶׁה, וַיְדַבֵּר ה' אֶל מֹשֶׁה וְאֶל אַהֲרֹן, שְׁתֵּיהֶן פְּתוּחוֹת; אֵלֶּה רָאשֵׁי בֵית אֲבֹתָם, וַיְדַבֵּר ה' אֶל מֹשֶׁה, שְׁתֵּיהֶם סְתוּמוֹת; וַיֹּאמֶר ה' אֶל מֹשֶׁה, וַיֹּאמֶר ה' אֶל מֹשֶׁה וְאֶל אַהֲרֹן, שְׁתֵּיהֶן פְּתוּחוֹת; וַיֹּאמֶר ה' אֶל מֹשֶׁה כָּבֵד, וַיֹּאמֶר ה' אֶל מֹשֶׁה אֱמֹר אֶל אַהֲרֹן, שְׁתֵּיהֶן סְתוּמוֹת; וַיֹּאמֶר ה' אֶל מֹשֶׁה, פְּתוּחָה; וַיֹּאמֶר ה' אֶל מֹשֶׁה אֱמֹר אֶל אַהֲרֹן, וַיֹּאמֶר ה' אֶל מֹשֶׁה הַשְׁכֵּם בַּבֹּקֶר, שְׁתֵּיהֶן סְתוּמוֹת; וַיֹּאמֶר ה' אֶל מֹשֶׁה בֹּא אֶל פַּרְעֹה, וַיֹּאמֶר ה' אֶל מֹשֶׁה וְאֶל אַהֲרֹן, שְׁתֵּיהֶן פְּתוּחוֹת; וַיֹּאמֶר ה' אֶל מֹשֶׁה הַשְׁכֵּם, סְתוּמָה; וַיֹּאמֶר ה' אֶל מֹשֶׁה נְטֵה, וַיֹּאמֶר ה' אֶל מֹשֶׁה בֹּא אֶל פַּרְעֹה, שְׁתֵּיהֶן פְּתוּחוֹת; וַיֹּאמֶר ה' אֶל מֹשֶׁה נְטֵה יָדְךָ בָּאַרְבֶּה, סְתוּמָה; וַיֹּאמֶר .&nbsp;.&nbsp;. וִיהִי חֹשֶׁךְ, וַיֹּאמֶר .&nbsp;.&nbsp;. עוֹד נֶגַע, שְׁתֵּיהֶן פְּתוּחוֹת; וַיֹּאמֶר מֹשֶׁה, וַיֹּאמֶר ה' אֶל מֹשֶׁה, וַיֹּאמֶר ה' אֶל מֹשֶׁה וְאֶל אַהֲרֹן, שְׁלָשְׁתָּן סְתוּמוֹת; וַיִּקְרָא מֹשֶׁה, פְּתוּחָה; וַיְהִי בַּחֲצִי הַלַּיְלָה, סְתוּמָה; וַיִּסְעוּ בְנֵי יִשְׂרָאֵל, וַיֹּאמֶר ה' אֶל מֹשֶׁה וְאַהֲרֹן, שְׁתֵּיהֶן פְּתוּחוֹת; וַיְהִי בְּעֶצֶם, סְתוּמָה; וַיְדַבֵּר .&nbsp;.&nbsp;. קַדֶּשׁ לִי, וְהָיָה כִּי יְבִאֲךָ, שְׁתֵּיהֶן פְּתוּחוֹת; וַיְהִי בְּשַׁלַּח, סְתוּמָה; וַיְדַבֵּר ה' .&nbsp;.&nbsp;. וְיָשֻׁבוּ וְיַחֲנוּ, וַיֹּאמֶר ה' אֶל מֹשֶׁה מַה תִּצְעַק, וַיֹּאמֶר ה' אֶל מֹשֶׁה נְטֵה אֶת יָדְךָ, אָז יָשִׁיר מֹשֶׁה, וַתִּקַּח מִרְיָם, חֲמִשְׁתָּן פְּתוּחוֹת; וַיַּסַּע מֹשֶׁה, וַיָּבֹאוּ אֵילִמָה, וַיֹּאמֶר ה' אֶל מֹשֶׁה הִנְנִי מַמְטִיר, שְׁלָשְׁתָּן סְתוּמוֹת; וַיְדַבֵּר ה' אֶל מֹשֶׁה, פְּתוּחָה; וַיֹּאמֶר ה' אֶל מֹשֶׁה, סְתוּמָה; וַיִּסְעוּ כָּל עֲדַת, וַיָּבֹא עֲמָלֵק, וַיֹּאמֶר ה' אֶל מֹשֶׁה כְּתֹב, וַיִּשְׁמַע יִתְרוֹ, בַּחֹדֶשׁ הַשְּׁלִישִׁי, חֲמִשְׁתָּן פְּתוּחוֹת; וַיְדַבֵּר אֱלֹהִים, אָנֹכִי, לֹא תִשָּׂא, שְׁלָשְׁתָּן סְתוּמוֹת; זָכוֹר, פְּתוּחָה; כַּבֵּד, לֹא תִרְצָח, לֹא תִנְאָף, לֹא תִגְנֹב, לֹא תַעֲנֶה, לֹא תַחְמֹד, לֹא תַחְמֹד, כֻּלָּן סְתוּמוֹת, וְהֶן שֶׁבַע; וְכָל הָעָם, פְּתוּחָה; וַיֹּאמֶר ה' אֶל מֹשֶׁה, סְתוּמָה; וְאֵלֶּה הַמִּשְׁפָּטִים, פְּתוּחָה; וְכִי יִמְכֹּר, מַכֵּה אִישׁ, וְכִי יָזִד אִישׁ, וּמַכֵּה אָבִיו, וְגֹנֵב אִישׁ, וּמְקַלֵּל אָבִיו, וְכִי יְרִיבֻן, וְכִי יַכֶּה אִישׁ, וְכִי יִנָּצוּ, וְכִי יַכֶּה אִישׁ, כֻּלָּן סְתוּמוֹת, וְהֶן עֶשֶׂר; וְכִי יִגַּח שׁוֹר, פְּתוּחָה; וְכִי יִפְתַּח, וְכִי יִגֹּף שׁוֹר, כִּי יִגְנֹב אִישׁ, כִּי יַבְעֶר אִישׁ, כִּי תֵצֵא אֵשׁ, כִּי יִתֵּן אִישׁ, כִּי יִתֵּן אִישׁ, כֻּלָּן סְתוּמוֹת, וְהֶן שֶׁבַע; וְכִי יִשְׁאַל, פְּתוּחָה; וְכִי יְפַתֶּה, מְכַשֵּׁפָה, זֹבֵחַ לָאֱלֹהִים, שְׁלָשְׁתָּן סְתוּמוֹת; אִם כֶּסֶף, פְּתוּחָה; אֱלֹהִים לֹא תְקַלֵּל, לֹא תִשָּׂא, כִּי תִפְגַּע, כִּי תִרְאֶה, לֹא תַטֶּה, חֲמִשְׁתָּן סְתוּמוֹת; הִנֵּה אָנֹכִי, פְּתוּחָה; לֹא תִהְיֶה מְשַׁכֵּלָה, סְתוּמָה; וְאֶל מֹשֶׁה אָמַר, פְּתוּחָה; וַיֹּאמֶר ה', סְתוּמָה; וַיְדַבֵּר ה', פְּתוּחָה; וְעָשׂוּ אֲרוֹן, סְתוּמָה; וְעָשִׂיתָ שֻׁלְחָן, וְעָשִׂיתָ מְנֹרַת, שְׁתֵּיהֶן פְּתוּחוֹת; וְאֶת הַמִּשְׁכָּן, סְתוּמָה; וְעָשִׂיתָ אֶת הַקְּרָשִׁים, פְּתוּחָה; וְעָשִׂיתָ פָרֹכֶת, וְעָשִׂיתָ אֶת הַמִּזְבֵּחַ, וְעָשִׂיתָ אֵת חֲצַר הַמִּשְׁכָּן, וְאַתָּה תְּצַוֶּה, וְאַתָּה הַקְרֵב, חֲמִשְׁתָּן סְתוּמוֹת; וְעָשׂוּ אֶת הָאֵפֹד, פְּתוּחָה; וְעָשִׂיתָ מִשְׁבְּצֹת, וְעָשִׂיתָ חֹשֶׁן, וְעָשִׂיתָ אֶת מְעִיל, וְעָשִׂיתָ צִּיץ, וְזֶה הַדָּבָר, וְזֶה אֲשֶׁר תַּעֲשֶׂה, כֻּלָּן סְתוּמוֹת, וְהֶן שֵׁשׁ; וְעָשִׂיתָ מִזְבֵּחַ, וַיְדַבֵּר דְּכִי תִשָּׂא, וַיְדַבֵּר דִּוְעָשִׂיתָ כִּיּוֹר, וַיְדַבֵּר דִּבְשָׂמִים, אַרְבַּעְתָּן פְּתוּחוֹת; וַיֹּאמֶר דְּקַח לְךָ סַמִּים, וַיְדַבֵּר דִּרְאֵה קָרָאתִי, שְׁתֵּיהֶן סְתוּמוֹת; וַיֹּאמֶר ה', פְּתוּחָה; וַיִּתֵּן אֶל מֹשֶׁה, סְתוּמָה; וַיְדַבֵּר דְּלֶךְ רֵד, וַיִּפֶן וַיֵּרֶד, שְׁתֵּיהֶן פְּתוּחוֹת; וַיְדַבֵּר דְּלֵךְ עֲלֵה מִזֶּה, סְתוּמָה; וַיֹּאמֶר מֹשֶׁה, וַיֹּאמֶר ה' אֶל מֹשֶׁה גַּם, וַיֹּאמֶר ה' אֶל מֹשֶׁה פְּסָל, וַיֹּאמֶר ה' אֶל מֹשֶׁה כְּתָב, אַרְבַּעְתָּן פְּתוּחוֹת; וַיַּקְהֵל מֹשֶׁה, סְתוּמָה; וַיֹּאמֶר מֹשֶׁה, וַיֹּאמֶר מֹשֶׁה אֶל בְּנֵי יִשְׂרָאֵל, שְׁתֵּיהֶן פְּתוּחוֹת; וַיַּעֲשׂוּ כָל חֲכַם לֵב, סְתוּמָה; וַיַּעַשׂ יְרִיעֹת, פְּתוּחָה; וַיַּעַשׂ אֶת הַקְּרָשִׁים, סְתוּמָה; וַיַּעַשׂ בְּצַלְאֵל, וַיַּעַשׂ אֶת הַשֻּׁלְחָן, וַיַּעַשׂ אֶת הַמְּנֹרָה, וַיַּעַשׂ אֶת מִזְבַּח הַקְּטֹרֶת, אַרְבַּעְתָּן פְּתוּחוֹת; וַיַּעַשׂ אֶת מִזְבַּח הָעֹלָה, וַיַּעַשׂ אֵת הַכִּיּוֹר, וַיַּעַשׂ אֶת הֶחָצֵר, אֵלֶּה פְקוּדֵי, כָּל הַזָּהָב, חֲמִשְׁתָּן סְתוּמוֹת; וַיַּעַשׂ אֶת הָאֵפֹד, פְּתוּחָה; וַיַּעֲשׂוּ אֶת אַבְנֵי, סְתוּמָה; וַיַּעַשׂ אֶת הַחֹשֶׁן, וַיַּעַשׂ אֶת מְעִיל, שְׁתֵּיהֶן פְּתוּחוֹת; וַיַּעֲשׂוּ אֶת הַכָּתְנֹת, וַיַּעֲשׂוּ אֶת צִיץ, וַתֵּכֶל, שְׁלָשְׁתָּן סְתוּמוֹת; וַיָּבִיאוּ אֶת הַמִּשְׁכָּן, וַיְדַבֵּר דִּבְיוֹם הַחֹדֶשׁ, שְׁתֵּיהֶן פְּתוּחוֹת; וַיְהִי בַּחֹדֶשׁ הָרִאשׁוֹן, וַיִּקַּח וַיִּתֵּן, וַיִּתֵּן אֶת הַשֻּׁלְחָן, וַיָּשֶׂם אֶת הַמְּנֹרָה, וַיָּשֶׂם אֶת מִזְבַּח, וַיָּשֶׂם אֶת מָסַךְ, וַיָּשֶׂם אֶת הַכִּיֹּר, וַיָּקֶם אֶת הֶחָצֵר, כֻּלָּן סְתוּמוֹת, וְהֶן שְׁמוֹנֶה; וַיְכַס הֶעָנָן, פְּתוּחָה.&nbsp; מִנְיַן הַפְּתוּחוֹת, תֵּשַׁע וְשִׁשִּׁים; וּמִנְיַן הַסְּתוּמוֹת, חָמֵשׁ וְתִשְׁעִים:&nbsp; הַכֹּל, מֵאָה וְאַרְבַּע וְשִׁשִּׁים פָּרָשִׁיּוֹת.</p>

<p><b>ח,ח</b>&nbsp;&nbsp;סֵפֶר וַיִּקְרָא--וְאִם מִן הַצֹּאן, סְתוּמָה; וְאִם מִן הָעוֹף, פְּתוּחָה; וְנֶפֶשׁ כִּי תַקְרִיב, וְכִי תַקְרִב, וְאִם מִנְחָה, וְאִם מִנְחַת, וְאִם תַּקְרִיב, חֲמִשְׁתָּן סְתוּמוֹת; וְאִם זֶבַח, וְאִם מִן הַצֹּאן, וְאִם עֵז, וַיְדַבֵּר, וְאִם כָּל עֲדַת, אֲשֶׁר נָשִׂיא, וְאִם נֶפֶשׁ, וְאִם כֶּבֶשׂ, וְנֶפֶשׁ כִּי תֶחֱטָא, כֻּלָּן פְּתוּחוֹת, וְהֶן תֵּשַׁע; וְאִם לֹא תַשִּׂיג, וַיְדַבֵּר ה', שְׁתֵּיהֶן סְתוּמוֹת; וְאִם נֶפֶשׁ, וַיְדַבֵּר דְּנֶפֶשׁ, וַיְדַבֵּר דְּצַו, שְׁלָשְׁתָּן פְּתוּחוֹת; וְזֹאת תּוֹרַת, סְתוּמָה; וַיְדַבֵּר דְּזֶה קָרְבַּן, וַיְדַבֵּר דְּדַבֵּר אֶל אַהֲרֹן, וְזֹאת תּוֹרַת הָאָשָׁם, וְזֹאת תּוֹרַת זֶבַח, וַיְדַבֵּר דְּדַבֵּר אֶל בְּנֵי יִשְׂרָאֵל, וַיְדַבֵּר דְּקַח אֶת אַהֲרֹן, כֻּלָּן פְּתוּחוֹת, וְהֶן שֵׁשׁ; וַיְהִי בַּיּוֹם הַשְּׁמִינִי, סְתוּמָה; וַיְדַבֵּר ה' אֶל אַהֲרֹן, וַיְדַבֵּר מֹשֶׁה, וַיְדַבֵּר ה' אֶל מֹשֶׁה, שְׁלָשְׁתָּן פְּתוּחוֹת; וְזֶה לָכֶם, וְכִי יָמוּת, שְׁתֵּיהֶן סְתוּמוֹת; וַיְדַבֵּר דְּאִשָּׁה כִּי תַזְרִיעַ, וַיְדַבֵּר דְּאָדָם כִּי יִהְיֶה, נֶגַע צָרַעַת, וּבָשָׂר, אַרְבַּעְתָּן פְּתוּחוֹת; אוֹ בָשָׂר, סְתוּמָה; וְאִישׁ אוֹ אִשָּׁה, פְּתוּחָה; וְאִישׁ אוֹ אִשָּׁה כִּי יִהְיֶה בְעוֹר בְּשָׂרָם, וְאִישׁ כִּי יִמָּרֵט, וְהַבֶּגֶד, שְׁלָשְׁתָּן סְתוּמוֹת; וַיְדַבֵּר דְּזֹאת תִּהְיֶה, פְּתוּחָה; וְאִם דַּל, סְתוּמָה; וַיְדַבֵּר דְּכִי תָבֹאוּ, וַיְדַבֵּר דְּדַבְּרוּ אֶל בְּנֵי יִשְׂרָאֵל, שְׁתֵּיהֶן פְּתוּחוֹת; וְאִישׁ כִּי תֵצֵא, סְתוּמָה; וְאִשָּׁה כִּי תִהְיֶה, פְּתוּחָה; וְאִשָּׁה כִּי יָזוּב, סְתוּמָה; וַיְדַבֵּר דְּאַחֲרֵי מוֹת, וַיְדַבֵּר דְּדַבֵּר אֶל אַהֲרֹן, וַיְדַבֵּר דְּדַבֵּר אֶל בְּנֵי יִשְׂרָאֵל, שְׁלָשְׁתָּן פְּתוּחוֹת; אִישׁ אִישׁ, עֶרְוַת אָבִיךָ, עֶרְוַת אֵשֶׁת אָבִיךָ, עֶרְוַת אֲחוֹתְךָ, עֶרְוַת בַּת בִּנְךָ, עֶרְוַת בַּת אֵשֶׁת, עֶרְוַת אֲחוֹת אָבִיךָ, עֶרְוַת אֲחוֹת אִמְּךָ, עֶרְוַת אֲחִי אָבִיךָ, עֶרְוַת כַּלָּתְךָ, עֶרְוַת אֵשֶׁת אָחִיךָ, עֶרְוַת אִשָּׁה, כֻּלָּן סְתוּמוֹת, וְהֶן שְׁתֵּים עֶשְׂרֵה; וַיְדַבֵּר דְּדַבֵּר אֶל כָּל עֲדַת, וְכִי תָבֹאוּ אֶל הָאָרֶץ, שְׁתֵּיהֶן פְּתוּחוֹת; וְכִי יָגוּר, סְתוּמָה; וַיְדַבֵּר דַּאֲשֶׁר יִתֵּן מִזַּרְעוֹ, וַיֹּאמֶר ה' אֶל מֹשֶׁה אֱמֹר אֶל הַכֹּהֲנִים, שְׁתֵּיהֶן פְּתוּחוֹת; וְהַכֹּהֵן הַגָּדוֹל, וַיְדַבֵּר דְּדַבֵּר אֶל אַהֲרֹן, שְׁתֵּיהֶן סְתוּמוֹת; וַיְדַבֵּר דִּוְיִנָּזְרוּ, וַיְדַבֵּר דְּדַבֵּר אֶל אַהֲרֹן וְאֶל בָּנָיו וְאֶל כָּל בְּנֵי יִשְׂרָאֵל, שְׁתֵּיהֶן פְּתוּחוֹת; וַיְדַבֵּר דְּשׁוֹר אוֹ כֶשֶׂב, סְתוּמָה; וַיְדַבֵּר דְּדַבֵּר אֶל בְּנֵי יִשְׂרָאֵל, אֵלֶּה מוֹעֲדֵי ה', וַיְדַבֵּר דְּכִי תָבֹאוּ אֶל הָאָרֶץ, שְׁלָשְׁתָּן פְּתוּחוֹת; וּסְפַרְתֶּם לָכֶם, סְתוּמָה; וַיְדַבֵּר דְּבַחֹדֶשׁ הַשְּׁבִיעִי, פְּתוּחָה; וַיְדַבֵּר דְּאַךְ בֶּעָשׂוֹר, סְתוּמָה; וַיְדַבֵּר דְּבַחֲמִשָּׁה עָשָׂר יוֹם, וַיְדַבֵּר דְּצַו אֶת בְּנֵי יִשְׂרָאֵל, וְלָקַחְתָּ סֹלֶת, שְׁלָשְׁתָּן פְּתוּחוֹת; וַיֵּצֵא בֶּן אִשָּׁה, סְתוּמָה; וַיְדַבֵּר דְּהוֹצֵא אֶת הַמְקַלֵּל, וַיְדַבֵּר דִּבְהַר סִינַי, שְׁתֵּיהֶן פְּתוּחוֹת; וְסָפַרְתָּ לְךָ, כִּי יָמוּךְ אָחִיךָ, וְאִישׁ כִּי יִמְכֹּר, וְכִי יָמוּךְ אָחִיךָ וּמָטָה, וְכִי יָמוּךְ אָחִיךָ עִמָּךְ, וְכִי תַשִּׂיג יַד גֵּר, כֻּלָּן סְתוּמוֹת, וְהֶן שֵׁשׁ; אִם בְּחֻקֹּתַי, וְאִם לֹא תִשְׁמְעוּ לִי, שְׁתֵּיהֶן פְּתוּחוֹת; וְאִם בְּזֹאת, סְתוּמָה; וַיְדַבֵּר דְּאִישׁ כִּי יַפְלִא, פְּתוּחָה; וְאִם בְּהֵמָה, סְתוּמָה.&nbsp; מִנְיַן הַפְּתוּחוֹת, שְׁתַּיִם וַחֲמִשִּׁים; וְהַסְּתוּמוֹת, שֵׁשׁ וְאַרְבָּעִים:&nbsp; הַכֹּל, שְׁמוֹנֶה וְתִשְׁעִים.</p>

<p><b>ח,ט</b>&nbsp;&nbsp;סֵפֶר בְּמִדְבַּר סִינַי--וַיִּהְיוּ בְנֵי רְאוּבֵן, סְתוּמָה; לִבְנֵי שִׁמְעוֹן, לִבְנֵי גָד, לִבְנֵי יְהוּדָה, לִבְנֵי יִשָּׂשכָר, לִבְנֵי זְבוּלֻן, לִבְנֵי יוֹסֵף, לִבְנֵי מְנַשֶּׁה, לִבְנֵי בִנְיָמִן, לִבְנֵי דָן, לִבְנֵי אָשֵׁר, בְּנֵי נַפְתָּלִי, אֵלֶּה הַפְּקֻדִים, וַיְדַבֵּר דְּאַךְ אֶת מַטֵּה לֵוִי, וַיְדַבֵּר דְּאִישׁ עַל דִּגְלוֹ, כֻּלָּן פְּתוּחוֹת, וְהֶן אַרְבַּע עֶשְׂרֵה; דֶּגֶל מַחֲנֵה רְאוּבֵן, וְנָסַע אֹהֶל, דֶּגֶל מַחֲנֵה אֶפְרַיִם, דֶּגֶל מַחֲנֵה דָן, אַרְבַּעְתָּן סְתוּמוֹת; אֵלֶּה פְּקוּדֵי, וְאֵלֶּה תּוֹלְדֹת, וַיְדַבֵּר דְּהַקְרֵב, וַיְדַבֵּר דְּוַאֲנִי, וַיְדַבֵּר דִּפְקֹד, חֲמִשְׁתָּן פְּתוּחוֹת; וְלִקְהָת, וַיֹּאמֶר דִּפְקֹד, שְׁתֵּיהֶן סְתוּמוֹת; וַיְדַבֵּר דְּקַח, וַיְדַבֵּר דְּנָשֹׂא, וַיְדַבֵּר דְּאַל תַּכְרִיתוּ, וַיְדַבֵּר דְּנָשֹׂא, אַרְבַּעְתָּן פְּתוּחוֹת; בְּנֵי מְרָרִי, וּפְקוּדֵי בְּנֵי גֵרְשׁוֹן, שְׁתֵּיהֶן סְתוּמוֹת; וַיְדַבֵּר דְּצַו, וַיְדַבֵּר דְּאִישׁ אוֹ אִשָּׁה, וַיְדַבֵּר דְּאִישׁ אִישׁ כִּי תִשְׂטֶה, וַיְדַבֵּר דְּאִישׁ אוֹ אִשָּׁה כִּי יַפְלִא, וַיְדַבֵּר דְּדַבֵּר אֶל אַהֲרֹן, חֲמִשְׁתָּן פְּתוּחוֹת; יְבָרֶכְךָ, יָאֵר, יִשָּׂא, וְשָׂמוּ, וַיְהִי בְּיוֹם כַּלּוֹת, וַיְהִי הַמַּקְרִיב, כֻּלָּן סְתוּמוֹת, וְהֶן שֵׁשׁ; בַּיּוֹם הַשֵּׁנִי, בַּיּוֹם הַשְּׁלִישִׁי, בַּיּוֹם הָרְבִיעִי, בַּיּוֹם הַחֲמִישִׁי, בַּיּוֹם הַשִּׁשִּׁי, בַּיּוֹם הַשְּׁבִיעִי, בַּיּוֹם הַשְּׁמִינִי, בַּיּוֹם הַתְּשִׁיעִי, בַּיּוֹם הָעֲשִׂירִי, בְּיוֹם עַשְׁתֵּי עָשָׂר, בְּיוֹם שְׁנֵים עָשָׂר, זֹאת חֲנֻכַּת, וַיְדַבֵּר דִּבְהַעֲלֹתְךָ, וַיְדַבֵּר דְּקַח אֶת הַלְוִיִּם, כֻּלָּן פְּתוּחוֹת, וְהֶן אַרְבַּע עֶשְׂרֵה; וַיְדַבֵּר דְּזֹאת אֲשֶׁר לַלְוִיִּם, סְתוּמָה; וַיְדַבֵּר דִּוְיַעֲשׂוּ, וַיְדַבֵּר דְּכִי יִהְיֶה טָמֵא, שְׁתֵּיהֶן פְּתוּחוֹת; וּבְיוֹם הָקִים, סְתוּמָה; וַיְדַבֵּר דַּעֲשֵׂה לְךָ, וַיְהִי בַּשָּׁנָה הַשֵּׁנִית, שְׁתֵּיהֶן פְּתוּחוֹת; וַיֹּאמֶר מֹשֶׁה לְחֹבָב, וַיְהִי בִּנְסֹעַ, שְׁתֵּיהֶן סְתוּמוֹת; וַיְהִי הָעָם כְּמִתְאֹנְנִים, וַיֹּאמֶר דְּאֶסְפָה לִּי, וַיֹּאמֶר דַּהֲיַד ה' תִּקְצָר, וַתְּדַבֵּר מִרְיָם, אַרְבַּעְתָּן פְּתוּחוֹת; וַיֹּאמֶר ה' פִּתְאֹם, סְתוּמָה; וַיֹּאמֶר דִּוְאָבִיהָ, וַיְדַבֵּר דִּשְׁלַח לְךָ, וַיֹּאמֶר דְּעַד אָנָה יְנַאֲצֻנִי, וַיְדַבֵּר דְּעַד מָתַי, וַיְדַבֵּר דְּכִי תָבֹאוּ, וַיְדַבֵּר דִּבְבֹאֲכֶם, כֻּלָּן פְּתוּחוֹת, וְהֶן שֵׁשׁ; וְכִי תִשְׁגּוּ, וְאִם נֶפֶשׁ אַחַת, שְׁתֵּיהֶן סְתוּמוֹת; וַיִּהְיוּ בְנֵי יִשְׂרָאֵל, פְּתוּחָה; וַיֹּאמֶר דְּמוֹת יוּמַת, סְתוּמָה; וַיֹּאמֶר דִּוְעָשׂוּ לָהֶם, וַיִּקַּח קֹרַח, שְׁתֵּיהֶן פְּתוּחוֹת; וַיְדַבֵּר דְּהִבָּדְלוּ, וַיְדַבֵּר דְּהֵעָלוּ, וַיְדַבֵּר דֶּאֱמֹר אֶל אֶלְעָזָר, שְׁלָשְׁתָּן סְתוּמוֹת; וַיִּלֹּנוּ, פְּתוּחָה; וַיְדַבֵּר דְּהֵרֹמּוּ, סְתוּמָה; וַיְדַבֵּר דִּוְקַח מֵאִתָּם, וַיֹּאמֶר דְּהָשֵׁב, וַיֹּאמְרוּ בְּנֵי יִשְׂרָאֵל, שְׁלָשְׁתָּן פְּתוּחוֹת; וַיֹּאמֶר ה' אֶל אַהֲרֹן, סְתוּמָה; וַיְדַבֵּר ה' אֶל אַהֲרֹן, פְּתוּחָה; וְלִבְנֵי לֵוִי, סְתוּמָה; וַיְדַבֵּר דִּוְאֶל הַלְוִיִּם, וַיְדַבֵּר דְּזֹאת חֻקַּת הַתּוֹרָה, וַיָּבֹאוּ בְנֵי יִשְׂרָאֵל, וַיְדַבֵּר דְּקַח אֶת הַמַּטֶּה, אַרְבַּעְתָּן פְּתוּחוֹת; וַיֹּאמֶר דְּיַעַן לֹא הֶאֱמַנְתֶּם, וַיִּשְׁלַח מֹשֶׁה, שְׁתֵּיהֶן סְתוּמוֹת; וַיִּסְעוּ מִקָּדֵשׁ, פְּתוּחָה; וַיִּשְׁמַע הַכְּנַעֲנִי, סְתוּמָה; וַיִּסְעוּ מֵהֹר הָהָר, פְּתוּחָה; אָז יָשִׁיר, סְתוּמָה; וַיִּשְׁלַח יִשְׂרָאֵל, פְּתוּחָה; וַיַּרְא בָּלָק, סְתוּמָה; וַיֵּשֶׁב יִשְׂרָאֵל, וַיְדַבֵּר דְּפִינְחָס, וַיְדַבֵּר דְּצָרוֹר, וַיֹּאמֶר ה', אַרְבַּעְתָּן פְּתוּחוֹת; בְּנֵי שִׁמְעוֹן, בְּנֵי גָד, בְּנֵי יְהוּדָה, בְּנֵי יִשָּׂשכָר, בְּנֵי זְבוּלֻן, בְּנֵי יוֹסֵף, אֵלֶּה בְנֵי אֶפְרַיִם, בְּנֵי בִנְיָמִן, אֵלֶּה בְנֵי דָן, בְּנֵי אָשֵׁר, בְּנֵי נַפְתָּלִי, כֻּלָּן סְתוּמוֹת, וְהֶן אַחַת עֶשְׂרֵה; וַיְדַבֵּר ה', פְּתוּחָה; וְאֵלֶּה פְקוּדֵי הַלֵּוִי, וַתִּקְרַבְנָה בְּנוֹת צְלָפְחָד, שְׁתֵּיהֶן סְתוּמוֹת; וַיֹּאמֶר דְּכֵן בְּנוֹת צְלָפְחָד, וַיֹּאמֶר דַּעֲלֵה, שְׁתֵּיהֶן פְּתוּחוֹת; וַיְדַבֵּר מֹשֶׁה, סְתוּמָה; וַיְדַבֵּר דְּצַו, וּבְיוֹם הַשַּׁבָּת, וּבְרָאשֵׁי חָדְשֵׁיכֶם, שְׁלָשְׁתָּן פְּתוּחוֹת; וּבַחֹדֶשׁ הָרִאשׁוֹן, וּבְיוֹם הַבִּכּוּרִים, שְׁתֵּיהֶן סְתוּמוֹת; וּבַחֹדֶשׁ הַשְּׁבִיעִי, פְּתוּחָה; וּבֶעָשׂוֹר, וּבַחֲמִשָּׁה עָשָׂר, וּבַיּוֹם הַשֵּׁנִי, וּבַיּוֹם הַשְּׁלִישִׁי, וּבַיּוֹם הָרְבִיעִי, וּבַיּוֹם הַחֲמִישִׁי, וּבַיּוֹם הַשִּׁשִּׁי, וּבַיּוֹם הַשְּׁבִיעִי, בַּיּוֹם הַשְּׁמִינִי, כֻּלָּן סְתוּמוֹת, וְהֶן תֵּשַׁע; וַיְדַבֵּר מֹשֶׁה, וַיְדַבֵּר ה', שְׁתֵּיהֶן פְּתוּחוֹת; וַיֵּצְאוּ מֹשֶׁה וְאֶלְעָזָר, וַיֹּאמֶר אֶלְעָזָר, וַיֹּאמֶר דְּשָׂא, שְׁלָשְׁתָּן סְתוּמוֹת; וּמִקְנֶה רַב, פְּתוּחָה; וַיֹּאמְרוּ אִם מָצָאנוּ, וַיִּגְּשׁוּ אֵלָיו, שְׁתֵּיהֶן סְתוּמוֹת; וַיֹּאמֶר אֲלֵיהֶם מֹשֶׁה, אֵלֶּה מַסְעֵי, שְׁתֵּיהֶן פְּתוּחוֹת; וַיִּשְׁמַע הַכְּנַעֲנִי, וַיְדַבֵּר דִּבְעַרְבֹת, שְׁתֵּיהֶן סְתוּמוֹת; וַיְדַבֵּר דְּצַו אֶת בְּנֵי יִשְׂרָאֵל, וַיְדַבֵּר דְּאֵלֶּה שְׁמוֹת הָאֲנָשִׁים, וַיְדַבֵּר דִּבְעַרְבֹת מוֹאָב, וַיְדַבֵּר דְּדַבֵּר אֶל בְּנֵי יִשְׂרָאֵל, וַיִּקְרְבוּ רָאשֵׁי הָאָבוֹת, חֲמִשְׁתָּן פְּתוּחוֹת.&nbsp; מִנְיַן הַפְּתוּחוֹת, שְׁתַּיִם וְתִשְׁעִים; וְהַסְּתוּמוֹת, שֵׁשׁ וְשִׁשִּׁים:&nbsp; הַכֹּל, מֵאָה וּשְׁמוֹנֶה וַחֲמִשִּׁים.</p>

<p><b>ח,י</b>&nbsp;&nbsp;סֵפֶר אֵלֶּה הַדְּבָרִים--וַיֹּאמֶר ה' אֵלַי, וַנֵּפֶן וַנַּעֲבֹר, וַיְדַבֵּר ה', וַיֹּאמֶר ה' אֵלַי רְאֵה, וָאֶתְחַנַּן, חֲמִשְׁתָּן סְתוּמוֹת; וְעַתָּה יִשְׂרָאֵל, כִּי תוֹלִיד בָּנִים, אָז יַבְדִּיל, וַיִּקְרָא מֹשֶׁה, אַרְבַּעְתָּן פְּתוּחוֹת; אָנֹכִי, לֹא תִשָּׂא, שָׁמוֹר, כַּבֵּד, לֹא תִרְצָח, וְלֹא תִנְאָף, וְלֹא תִגְנֹב, וְלֹא תַעֲנֶה, וְלֹא תַחְמֹד, וְלֹא תִתְאַוֶּה, אֶת הַדְּבָרִים, כֻּלָּן סְתוּמוֹת, וְהֶן אַחַת עֶשְׂרֵה; שְׁמַע יִשְׂרָאֵל, פְּתוּחָה; וְהָיָה כִּי יְבִיאֲךָ, לֹא תְנַסּוּ, כִּי יִשְׁאָלְךָ, כִּי יְבִיאֲךָ, אַרְבַּעְתָּן סְתוּמוֹת; וְהָיָה עֵקֶב, פְּתוּחָה; כִּי תֹאמַר, סְתוּמָה; כָּל הַמִּצְוָה, וְהָיָה אִם שָׁכֹחַ, שְׁמַע יִשְׂרָאֵל, בָּעֵת הַהִוא, וְעַתָּה יִשְׂרָאֵל, חֲמִשְׁתָּן פְּתוּחוֹת; כִּי הָאָרֶץ, וְהָיָה אִם שָׁמֹעַ, כִּי אִם שָׁמֹר תִּשְׁמְרוּן, רְאֵה אָנֹכִי, וְהָיָה כִּי יְבִיאֲךָ, כִּי יַרְחִיב, כִּי יַכְרִית, כֻּלָּן סְתוּמוֹת, וְהֶן שֶׁבַע; כִּי יָקוּם, פְּתוּחָה; כִּי יְסִיתְךָ, כִּי תִשְׁמַע, בָּנִים אַתֶּם, לֹא תֹאכַל, אֶת זֶה תֹּאכְלוּ, כָּל צִפּוֹר טְהֹרָה, כֻּלָּן סְתוּמוֹת, וְהֶן שֵׁשׁ; עַשֵּׂר תְּעַשֵּׂר, פְּתוּחָה; מִקְצֵה שָׁלֹשׁ, מִקֵּץ שֶׁבַע, כִּי יִהְיֶה בְךָ אֶבְיוֹן, כִּי יִמָּכֵר לְךָ, אַרְבַּעְתָּן סְתוּמוֹת; כָּל הַבְּכוֹר, שָׁמוֹר אֶת חֹדֶשׁ, שְׁתֵּיהֶן פְּתוּחוֹת; שִׁבְעָה שָׁבֻעֹת, סְתוּמָה; חַג הַסֻּכֹּת, פְּתוּחָה; שֹׁפְטִים וְשֹׁטְרִים, לֹא תִטַּע לְךָ, לֹא תִזְבַּח, כִּי יִמָּצֵא בְקִרְבְּךָ, אַרְבַּעְתָּן סְתוּמוֹת; כִּי יִפָּלֵא, פְּתוּחָה; כִּי תָבֹא, לֹא יִהְיֶה לַכֹּהֲנִים, וְזֶה יִהְיֶה, וְכִי יָבֹא הַלֵּוִי, כִּי אַתָּה בָּא, כִּי יַכְרִית, כֻּלָּן סְתוּמוֹת, וְהֶן שֵׁשׁ; וְכִי יִהְיֶה אִישׁ, פְּתוּחָה; לֹא תַסִּיג, לֹא יָקוּם עֵד, כִּי תֵצֵא לַמִּלְחָמָה, כִּי תִקְרַב אֶל עִיר, כִּי תָצוּר אֶל עִיר, חֲמִשְׁתָּן סְתוּמוֹת; כִּי יִמָּצֵא חָלָל, פְּתוּחָה; כִּי תֵצֵא לַמִּלְחָמָה, כִּי תִהְיֶיןָ לְאִישׁ, כִּי יִהְיֶה לְאִישׁ, וְכִי יִהְיֶה בְאִישׁ, לֹא תִרְאֶה אֶת שׁוֹר, לֹא תִרְאֶה אֶת חֲמוֹר, לֹא יִהְיֶה כְלִי, כֻּלָּן סְתוּמוֹת, וְהֶן שֶׁבַע; כִּי יִקָּרֵא, פְּתוּחָה; כִּי תִבְנֶה, לֹא תַחֲרֹשׁ, גְּדִלִים, כִּי יִקַּח אִישׁ, וְאִם אֱמֶת הָיָה, כִּי יִמָּצֵא אִישׁ, כִּי יִהְיֶה נַעֲרָ, וְאִם בַּשָּׂדֶה, כִּי יִמְצָא אִישׁ נַעֲרָ, לֹא יִקַּח אִישׁ, לֹא יָבֹא פְצוּעַ דַּכָּא, לֹא יָבֹא מַמְזֵר, לֹא יָבֹא עַמּוֹנִי, לֹא תְתַעֵב אֲדֹמִי, כִּי תֵצֵא מַחֲנֶה, לֹא תַסְגִּיר, לֹא תִהְיֶה קְדֵשָׁה, לֹא תַשִּׁיךְ, כִּי תִדֹּר, כִּי תָבֹא בְּכֶרֶם, כִּי תָבֹא בְּקָמַת, כִּי יִקַּח אִישׁ אִשָּׁה וּבְעָלָהּ, כִּי יִקַּח אִישׁ אִשָּׁה חֲדָשָׁה, כִּי יִמָּצֵא אִישׁ, הִשָּׁמֶר בְּנֶגַע הַצָּרַעַת, כִּי תַשֶּׁה, לֹא תַעֲשֹׁק, לֹא יוּמְתוּ, לֹא תַטֶּה, כִּי תִקְצֹר, כִּי תַחְבֹּט, כִּי יִהְיֶה רִיב, כִּי יֵשְׁבוּ אַחִים, כִּי יִנָּצוּ אֲנָשִׁים, לֹא יִהְיֶה לְךָ בְּכִיסְךָ, כֻּלָּן סְתוּמוֹת, וְהֶן חָמֵשׁ וּשְׁלוֹשִׁים; זָכוֹר, וְהָיָה כִּי תָבוֹא, שְׁתֵּיהֶן פְּתוּחוֹת; כִּי תְכַלֶּה, הַיּוֹם הַזֶּה, שְׁתֵּיהֶן סְתוּמוֹת; וַיְצַו מֹשֶׁה וְזִקְנֵי, פְּתוּחָה; וַיְדַבֵּר מֹשֶׁה, וַיְצַו מֹשֶׁה אֶת הָעָם, אָרוּר הָאִישׁ, אָרוּר מַקְלֶה, אָרוּר מַסִּיג, אָרוּר מַשְׁגֶּה, אָרוּר מַטֶּה, אָרוּר שֹׁכֵב עִם כָּל בְּהֵמָה, אָרוּר שֹׁכֵב עִם אֲחֹתוֹ, אָרוּר שֹׁכֵב עִם חֹתַנְתּוֹ, אָרוּר מַכֵּה, אָרוּר לֹקֵחַ, אָרוּר אֲשֶׁר לֹא יָקִים, כֻּלָּן סְתוּמוֹת, וְהֶן שְׁלוֹשׁ עֶשְׂרֵה; וְהָיָה אִם שָׁמוֹעַ, וְהָיָה אִם לֹא תִשְׁמַע, שְׁתֵּיהֶן פְּתוּחוֹת; אֵלֶּה דִבְרֵי הַבְּרִית, סְתוּמָה; וַיִּקְרָא מֹשֶׁה אֶל כָּל יִשְׂרָאֵל, אַתֶּם נִצָּבִים, שְׁתֵּיהֶן פְּתוּחוֹת; וְהָיָה כִי יָבֹאוּ, כִּי הַמִּצְוָה, רְאֵה נָתַתִּי, שְׁלָשְׁתָּן סְתוּמוֹת; וַיֵּלֶךְ מֹשֶׁה, פְּתוּחָה; וַיִּקְרָא מֹשֶׁה, סְתוּמָה; וַיֹּאמֶר ה' אֶל מֹשֶׁה הֵן, הַאֲזִינוּ הַשָּׁמַיִם, וַיָּבֹא מֹשֶׁה, וַיְדַבֵּר ה' אֶל מֹשֶׁה בְּעֶצֶם, וְזֹאת הַבְּרָכָה, חֲמִשְׁתָּן פְּתוּחוֹת; וְזֹאת לִיהוּדָה, סְתוּמָה; וּלְלֵוִי, פְּתוּחָה; לְבִנְיָמִן, וּלְיוֹסֵף, וְלִזְבוּלֻן, וּלְגָד, וּלְדָן, וּלְאָשֵׁר, וַיַּעַל מֹשֶׁה, כֻּלָּן סְתוּמוֹת, וְהֶן שֶׁבַע.&nbsp; מִנְיַן הַפְּתוּחוֹת שֶׁלְּסֵפֶר זֶה, אַרְבַּע וּשְׁלוֹשִׁים; וְהַסְּתוּמוֹת, מֵאָה אַרְבַּע וְעֶשְׂרִים:&nbsp; הַכֹּל, מֵאָה שְׁמוֹנֶה וַחֲמִשִּׁים.&nbsp; וּמִנְיַן הַפְּתוּחוֹת שֶׁלְּכָל הַתּוֹרָה, מָאתַיִם וְתִשְׁעִים; וּמִנְיַן הַסְּתוּמוֹת, שְׁלוֹשׁ מֵאוֹת וְתִשְׁעָה וְשִׁבְעִים:&nbsp; הַכֹּל, שֵׁשׁ מֵאוֹת שִׁשִּׁים וְתִשְׁעָה.</p>

<p><b>ח,יא</b>&nbsp;&nbsp;צוּרַת שִׁירַת הַאֲזִינוּ (דברים לב,א-מג)--כָּל שִׁטָּה וְשִׁטָּה, יֵשׁ בְּאֶמְצָעָהּ רֵוַח אֶחָד כְּצוּרַת הַפָּרָשָׁה הַסְּתוּמָה, וְנִמְצֵאת כָּל שִׁטָּה חֲלוּקָה לִשְׁתַּיִם; וְכוֹתְבִין אוֹתָהּ בְּשֶׁבַע וְשִׁשִּׁים שִׁטּוֹת.&nbsp; וְאֵלּוּ הֶן הַתֵּבוֹת שֶׁבְּרֹאשׁ כָּל שִׁטָּה וְשִׁטָּה:</p>

<p><b>ח,יב</b>&nbsp;&nbsp;הַאֲזִינוּ, יַעֲרֹף, כִּשְׂעִירִם, כִּי, הַצּוּר, אֵל, שִׁחֵת, הַ_לה', הֲלוֹא, זְכֹר, בְּהַנְחֵל, יַצֵּב, כִּי, יִמְצָאֵהוּ, יְסֹבְבֶנְהוּ, כְּנֶשֶׁר, ה', יַרְכִּבֵהוּ, וַיֵּנִקֵהוּ, חֶמְאַת, בְּנֵי, וְדַם, שָׁמַנְתָּ, וַיְנַבֵּל, בְּתוֹעֵבֹת, אֱלֹהִים, לֹא, וַתִּשְׁכַּח, מִכַּעַס, אֶרְאֶה, בָּנִים, כִּעֲסוּנִי, בְּגוֹי, וַתִּיקַד, וַתְּלַהֵט, חִצַּי, וְקֶטֶב, עִם, גַּם, אַשְׁבִּיתָה, פֶּן, וְלֹא, וְאֵין, יָבִינוּ, וּשְׁנַיִם, וַה', וְאֹיְבֵינוּ, וּמִשַּׁדְמֹת, אַשְׁכְּלֹת, וְרֹאשׁ, חָתוּם, לְעֵת, וְחָשׁ, וְעַל, וְאֶפֶס, צוּר, יִשְׁתּוּ, יְהִי, וְאֵין, מָחַצְתִּי, כִּי, אִם, אָשִׁיב, אַשְׁכִּיר, מִדַּם, הַרְנִינוּ, וְנָקָם.&nbsp; וְאֵלּוּ הֶן הַתֵּבוֹת שֶׁבְּרֹאשׁ כָּל חֲצִי שִׁטָּה אַחֲרוֹנָה, שְׁהֶן בְּאֶמְצַע הַדַּף:&nbsp; וְתִשְׁמַע, תִּזַּל, וְכִרְבִיבִים, הָבוּ, כִּי, צַדִּיק, דּוֹר, עַם, הוּא, שְׁאַל, בְּהַפְרִידוֹ, לְמִסְפַּר, יַעֲקֹב, וּבְתֹהוּ, יִצְּרֶנְהוּ, יִפְרֹשׂ, וְאֵין, וַיֹּאכַל, וְשֶׁמֶן, עִם, עִם, וַיִּשְׁמַן, וַיִּטֹּשׁ, יַקְנִאֻהוּ, יִזְבְּחוּ, חֲדָשִׁים, צוּר, וַיַּרְא, וַיֹּאמֶר, כִּי, הֵם, וַאֲנִי, כִּי, וַתֹּאכַל, אַסְפֶּה, מְזֵי, וְשֶׁן, מִחוּץ, אָמַרְתִּי, לוּלֵי, פֶּן, כִּי, לוּ, אֵיכָה, אִם, כִּי, כִּי, עֲנָבֵמוֹ, חֲמַת, הֲלֹא, לִי, כִּי, כִּי, כִּי, וְאָמַר, אֲשֶׁר, יָקוּמוּ, רְאוּ, אֲנִי, וְאֵין, וְאָמַרְתִּי, וְתֹאחֵז, וְלִמְשַׂנְאַי, וְחַרְבִּי, מֵרֹאשׁ, כִּי, וְכִפֶּר.</p>

<p><b>ח,יג</b>&nbsp;&nbsp;שִׁירַת הַיָּם (שמות טו,א-יט)--כּוֹתְבִין אוֹתָהּ בִּשְׁלוֹשִׁים שִׁטָּה:&nbsp; שִׁטָּה רִאשׁוֹנָה, כְּדַרְכָּהּ; וּשְׁאָר הַשִּׁטּוֹת, אַחַת מַנִּיחִין בְּאֶמְצָעָהּ רֵוַח אֶחָד, וְאַחַת מַנִּיחִין הָרֵוַח בִּשְׁנֵי מְקוֹמוֹת בְּאֶמְצָעָהּ, עַד שֶׁתִּמָּצֵא הַשִּׁטָּה חֲלוּקָה לְשָׁלוֹשׁ, וְנִמְצָא רֵוַח כְּנֶגֶד הַכְּתָב וּכְתָב כְּנֶגֶד הָרֵוַח.&nbsp; וְזוֹ הִיא צוּרָתָהּ:</p>

<table width="70%"><tbody><tr><td nowrap="">
<table width="100%">
<tbody><tr><td align="RIGHT" nowrap="">הַבָּאִים</td><td align="CENTER" nowrap="">אַחֲרֵיהֶם</td><td align="CENTER" nowrap="">בַּיָּם</td><td align="CENTER" nowrap="">לֹא</td><td align="CENTER" nowrap="">נִשְׁאַר</td><td align="CENTER" nowrap="">בָּהֶם</td><td align="CENTER" nowrap="">עַד</td><td align="CENTER" nowrap="">אֶחָד</td><td align="CENTER" nowrap="">וּבְנֵי</td><td align="CENTER" nowrap="">יִשְׂרָאֵל</td><td align="LEFT" nowrap="">הָלְכוּ</td></tr></tbody></table>
<table width="100%">
<tbody><tr><td align="RIGHT" nowrap="">בַיַּבָּשָׁה</td><td align="CENTER" nowrap="">בְּתוֹךְ</td><td align="CENTER" nowrap="">הַיָּם</td><td align="CENTER" nowrap="">וְהַמַּיִם</td><td align="CENTER" nowrap="">לָהֶם</td><td align="CENTER" nowrap="">חֹמָה</td><td align="CENTER" nowrap="">מִימִינָם</td><td align="CENTER" nowrap="">וּמִשְּׂמֹאלָם</td><td align="LEFT" nowrap="">וַיּוֹשַׁע</td></tr></tbody></table>
<table width="100%">
<tbody><tr><td align="RIGHT" nowrap="">ה'</td><td align="CENTER" nowrap="">בַּיּוֹם</td><td align="CENTER" nowrap="">הַהוּא</td><td align="CENTER" nowrap="">אֶת</td><td align="CENTER" nowrap="">יִשְׂרָאֵל</td><td align="CENTER" nowrap="">מִיַּד</td><td align="CENTER" nowrap="">מִצְרָיִם</td><td align="CENTER" nowrap="">וַיַּרְא</td><td align="CENTER" nowrap="">יִשְׂרָאֵל</td><td align="CENTER" nowrap="">אֶת</td><td align="LEFT" nowrap="">מִצְרַיִם</td></tr></tbody></table>
<table width="100%">
<tbody><tr><td align="RIGHT" nowrap="">מֵת</td><td align="CENTER" nowrap="">עַל</td><td align="CENTER" nowrap="">שְׂפַת</td><td align="CENTER" nowrap="">הַיָּם</td><td align="CENTER" nowrap="">וַיַּרְא</td><td align="CENTER" nowrap="">יִשְׂרָאֵל</td><td align="CENTER" nowrap="">אֶת</td><td align="CENTER" nowrap="">הַיָּד</td><td align="CENTER" nowrap="">הַגְּדֹלָה</td><td align="CENTER" nowrap="">אֲשֶׁר</td><td align="CENTER" nowrap="">עָשָׂה</td><td align="LEFT" nowrap="">ה'</td></tr></tbody></table>
<table width="100%">
<tbody><tr><td align="RIGHT" nowrap="">בְּמִצְרַיִם</td><td align="CENTER" nowrap="">וַיִּירְאוּ</td><td align="CENTER" nowrap="">הָעָם</td><td align="CENTER" nowrap="">אֶת</td><td align="CENTER" nowrap="">ה'</td><td align="CENTER" nowrap="">וַיַּאֲמִינוּ</td><td align="CENTER" nowrap="">בַּה'</td><td align="CENTER" nowrap="">וּבְמֹשֶׁה</td><td align="LEFT" nowrap="">עַבְדּוֹ</td></tr></tbody></table>
<table width="100%">
<tbody><tr><td align="RIGHT" nowrap="">&nbsp;</td></tr></tbody></table>
<table width="100%">
<tbody><tr><td align="RIGHT" nowrap="">אָז</td><td align="CENTER" nowrap="">יָשִׁיר</td><td align="CENTER" nowrap="">מֹשֶׁה</td><td align="CENTER" nowrap="">וּבְנֵי</td><td align="CENTER" nowrap="">יִשְׂרָאֵל</td><td align="CENTER" nowrap="">אֶת</td><td align="CENTER" nowrap="">הַשִּׁירָה</td><td align="CENTER" nowrap="">הַזֹּאת</td><td align="CENTER" nowrap="">לַה'</td><td align="LEFT" nowrap="">וַיֹּאמְרוּ</td></tr></tbody></table>
<table width="100%">
<tbody><tr><td align="RIGHT" nowrap="">לֵאמֹר</td><td align="CENTER" nowrap="">אָשִׁירָה לַה' כִּי גָאֹה גָּאָה</td><td align="LEFT" nowrap="">סוּס</td></tr></tbody></table>
<table width="100%">
<tbody><tr><td align="RIGHT" nowrap="">וְרֹכְבוֹ רָמָה בַיָּם</td><td align="LEFT" nowrap="">עָזִּי וְזִמְרָת יָהּ וַיְהִי לִי</td></tr></tbody></table>
<table width="100%">
<tbody><tr><td align="RIGHT" nowrap="">לִישׁוּעָה</td><td align="CENTER" nowrap="">זֶה אֵלִי וְאַנְוֵהוּ</td><td align="LEFT" nowrap="">אֱלֹהֵי</td></tr></tbody></table>
<table width="100%">
<tbody><tr><td align="RIGHT" nowrap="">אָבִי וַאֲרֹמְמֶנְהוּ</td><td align="LEFT" nowrap="">ה' אִישׁ מִלְחָמָה ה'</td></tr></tbody></table>
<table width="100%">
<tbody><tr><td align="RIGHT" nowrap="">שְׁמוֹ</td><td align="CENTER" nowrap="">מַרְכְּבֹת פַּרְעֹה וְחֵילוֹ יָרָה בַיָּם</td><td align="LEFT" nowrap="">וּמִבְחַר</td></tr></tbody></table>
<table width="100%">
<tbody><tr><td align="RIGHT" nowrap="">שָׁלִשָׁיו טֻבְּעוּ בְיַם סוּף</td><td align="LEFT" nowrap="">תְּהֹמֹת יְכַסְיֻמוּ יָרְדוּ בִמְצוֹלֹת כְּמוֹ</td></tr></tbody></table>
<table width="100%">
<tbody><tr><td align="RIGHT" nowrap="">אָבֶן</td><td align="CENTER" nowrap="">יְמִינְךָ ה' נֶאְדָּרִי בַּכֹּחַ</td><td align="LEFT" nowrap="">יְמִינְךָ</td></tr></tbody></table>
<table width="100%">
<tbody><tr><td align="RIGHT" nowrap="">ה' תִּרְעַץ אוֹיֵב</td><td align="LEFT" nowrap="">וּבְרֹב גְּאוֹנְךָ תַּהֲרֹס</td></tr></tbody></table>
<table width="100%">
<tbody><tr><td align="RIGHT" nowrap="">קָמֶיךָ</td><td align="CENTER" nowrap="">תְּשַׁלַּח חֲרֹנְךָ יֹאכְלֵמוֹ כַּקַּשׁ</td><td align="LEFT" nowrap="">וּבְרוּחַ</td></tr></tbody></table>
<table width="100%">
<tbody><tr><td align="RIGHT" nowrap="">אַפֶּיךָ נֶעֶרְמוּ מַיִם</td><td align="LEFT" nowrap="">נִצְּבוּ כְמוֹ נֵד</td></tr></tbody></table>
<table width="100%">
<tbody><tr><td align="RIGHT" nowrap="">נֹזְלִים</td><td align="CENTER" nowrap="">קָפְאוּ תְהֹמֹת בְּלֶב יָם</td><td align="LEFT" nowrap="">אָמַר</td></tr></tbody></table>
<table width="100%">
<tbody><tr><td align="RIGHT" nowrap="">אוֹיֵב אֶרְדֹּף אַשִּׂיג</td><td align="LEFT" nowrap="">אֲחַלֵּק שָׁלָל תִּמְלָאֵמוֹ</td></tr></tbody></table>
<table width="100%">
<tbody><tr><td align="RIGHT" nowrap="">נַפְשִׁי</td><td align="CENTER" nowrap="">אָרִיק חַרְבִּי תּוֹרִישֵׁמוֹ יָדִי</td><td align="LEFT" nowrap="">נָשַׁפְתָּ</td></tr></tbody></table>
<table width="100%">
<tbody><tr><td align="RIGHT" nowrap="">בְרוּחֲךָ כִּסָּמוֹ יָם</td><td align="LEFT" nowrap="">צָלְלוּ כַּעוֹפֶרֶת בְּמַיִם</td></tr></tbody></table>
<table width="100%">
<tbody><tr><td align="RIGHT" nowrap="">אַדִּירִים</td><td align="CENTER" nowrap="">מִי כָמֹכָה בָּאֵלִם ה'</td><td align="LEFT" nowrap="">מִי</td></tr></tbody></table>
<table width="100%">
<tbody><tr><td align="RIGHT" nowrap="">כָּמֹכָה נֶאְדָּר בַּקֹּדֶשׁ</td><td align="LEFT" nowrap="">נוֹרָא תְהִלֹּת עֹשֵׂה</td></tr></tbody></table>
<table width="100%">
<tbody><tr><td align="RIGHT" nowrap="">פֶלֶא</td><td align="CENTER" nowrap="">נָטִיתָ יְמִינְךָ תִּבְלָעֵמוֹ אָרֶץ</td><td align="LEFT" nowrap="">נָחִיתָ</td></tr></tbody></table>
<table width="100%">
<tbody><tr><td align="RIGHT" nowrap="">בְחַסְדְּךָ עַם זוּ גָּאָלְתָּ</td><td align="LEFT" nowrap="">נֵהַלְתָּ בְעָזְּךָ אֶל נְוֵה</td></tr></tbody></table>
<table width="100%">
<tbody><tr><td align="RIGHT" nowrap="">קָדְשֶׁךָ</td><td align="CENTER" nowrap="">שָׁמְעוּ עַמִּים יִרְגָּזוּן</td><td align="LEFT" nowrap="">חִיל</td></tr></tbody></table>
<table width="100%">
<tbody><tr><td align="RIGHT" nowrap="">אָחַז יֹשְׁבֵי פְּלָשֶׁת</td><td align="LEFT" nowrap="">אָז נִבְהֲלוּ אַלּוּפֵי</td></tr></tbody></table>
<table width="100%">
<tbody><tr><td align="RIGHT" nowrap="">אֱדוֹם</td><td align="CENTER" nowrap="">אֵילֵי מוֹאָב יֹאחֲזֵמוֹ רָעַד</td><td align="LEFT" nowrap="">נָמֹגוּ</td></tr></tbody></table>
<table width="100%">
<tbody><tr><td align="RIGHT" nowrap="">כֹּל יֹשְׁבֵי כְנָעַן</td><td align="LEFT" nowrap="">תִּפֹּל עֲלֵיהֶם אֵימָתָה</td></tr></tbody></table>
<table width="100%">
<tbody><tr><td align="RIGHT" nowrap="">וָפַחַד</td><td align="CENTER" nowrap="">בִּגְדֹל זְרוֹעֲךָ יִדְּמוּ כָּאָבֶן</td><td align="LEFT" nowrap="">עַד</td></tr></tbody></table>
<table width="100%">
<tbody><tr><td align="RIGHT" nowrap="">יַעֲבֹר עַמְּךָ ה'</td><td align="LEFT" nowrap="">עַד יַעֲבֹר עַם זוּ</td></tr></tbody></table>
<table width="100%">
<tbody><tr><td align="RIGHT" nowrap="">קָנִיתָ</td><td align="CENTER" nowrap="">תְּבִאֵמוֹ וְתִטָּעֵמוֹ בְּהַר נַחֲלָתְךָ</td><td align="LEFT" nowrap="">מָכוֹן</td></tr></tbody></table>
<table width="100%">
<tbody><tr><td align="RIGHT" nowrap="">לְשִׁבְתְּךָ פָּעַלְתָּ ה'</td><td align="LEFT" nowrap="">מִקְּדָשׁ אֲדֹנָי כּוֹנְנוּ</td></tr></tbody></table>
<table width="100%">
<tbody><tr><td align="RIGHT" nowrap="">יָדֶיךָ</td><td align="CENTER" nowrap="">ה' יִמְלֹךְ לְעֹלָם וָעֶד</td><td align="LEFT" nowrap="">כִּי</td></tr></tbody></table>
<table width="100%">
<tbody><tr><td align="RIGHT" nowrap="">בָא סוּס פַּרְעֹה בְּרִכְבּוֹ וּבְפָרָשָׁיו בַּיָּם</td><td align="LEFT" nowrap="">וַיָּשֶׁב ה' עֲלֵהֶם</td></tr></tbody></table>
<table width="100%">
<tbody><tr><td align="RIGHT" nowrap="">אֶת מֵי הַיָּם</td><td align="LEFT" nowrap="">וּבְנֵי יִשְׂרָאֵל הָלְכוּ בַיַּבָּשָׁה בְּתוֹךְ הַיָּם</td></tr></tbody></table>
<table width="100%">
<tbody><tr><td align="RIGHT" nowrap="">&nbsp;</td></tr></tbody></table>
<table width="100%">
<tbody><tr><td align="RIGHT" nowrap="">וַתִּקַּח</td><td align="CENTER" nowrap="">מִרְיָם</td><td align="CENTER" nowrap="">הַנְּבִיאָה</td><td align="CENTER" nowrap="">אֲחוֹת</td><td align="CENTER" nowrap="">אַהֲרֹן</td><td align="CENTER" nowrap="">אֶת</td><td align="CENTER" nowrap="">הַתֹּף</td><td align="CENTER" nowrap="">בְּיָדָהּ</td><td align="CENTER" nowrap="">וַתֵּצֶאןָ</td><td align="CENTER" nowrap="">כָל</td><td align="LEFT" nowrap="">הַנָּשִׁים</td></tr></tbody></table>
<table width="100%">
<tbody><tr><td align="RIGHT" nowrap="">אַחֲרֶיהָ</td><td align="CENTER" nowrap="">בְּתֻפִּים</td><td align="CENTER" nowrap="">וּבִמְחֹלֹת</td><td align="CENTER" nowrap="">וַתַּעַן</td><td align="CENTER" nowrap="">לָהֶם</td><td align="CENTER" nowrap="">מִרְיָם</td><td align="CENTER" nowrap="">שִׁירוּ</td><td align="CENTER" nowrap="">לַה'</td><td align="CENTER" nowrap="">כִּי</td><td align="CENTER" nowrap="">גָאֹה</td><td align="LEFT" nowrap="">גָּאָה</td></tr></tbody></table>
<table width="100%">
<tbody><tr><td align="RIGHT" nowrap="">סוּס וְרֹכְבוֹ רָמָה בַיָּם</td><td align="LEFT" nowrap="">וַיַּסַּע מֹשֶׁה אֶת יִשְׂרָאֵל מִיַּם סוּף</td></tr></tbody></table>
<table width="100%">
<tbody><tr><td align="RIGHT" nowrap="">וַיֵּצְאוּ</td><td align="CENTER" nowrap="">אֶל</td><td align="CENTER" nowrap="">מִדְבַּר</td><td align="CENTER" nowrap="">שׁוּר</td><td align="CENTER" nowrap="">וַיֵּלְכוּ</td><td align="CENTER" nowrap="">שְׁלֹשֶׁת</td><td align="CENTER" nowrap="">יָמִים</td><td align="CENTER" nowrap="">בַּמִּדְבָּר</td><td align="CENTER" nowrap="">וְלֹא</td><td align="CENTER" nowrap="">מָצְאוּ</td><td align="LEFT" nowrap="">מָיִם</td></tr></tbody></table>
<table width="100%">
<tbody><tr><td align="RIGHT" nowrap="">וַיָּבֹאוּ</td><td align="CENTER" nowrap="">מָרָתָה</td><td align="CENTER" nowrap="">וְלֹא</td><td align="CENTER" nowrap="">יָכְלוּ</td><td align="CENTER" nowrap="">לִשְׁתֹּת</td><td align="CENTER" nowrap="">מַיִם</td><td align="CENTER" nowrap="">מִמָּרָה</td><td align="CENTER" nowrap="">כִּי</td><td align="CENTER" nowrap="">מָרִים</td><td align="CENTER" nowrap="">הֵם</td><td align="CENTER" nowrap="">עַל</td><td align="CENTER" nowrap="">כֵּן</td><td align="CENTER" nowrap="">קָרָא</td><td align="CENTER" nowrap="">שְׁמָהּ</td><td align="LEFT" nowrap="">מָרָה
</td></tr></tbody></table>
</td></tr></tbody></table>

<p><b>ח,יד</b>&nbsp;&nbsp;כָּל הַתּוֹרָה כֻּלָּהּ, בֵּין בַּשִּׁירוֹת בֵּין בִּשְׁאָר הַכְּתָב, יִתְכַּוַּן שֶׁתְּהֶא אוֹת סְמוּכָה לַחֲבִרְתָּהּ בְּיוֹתֵר, וְלֹא תִדְבַּק בָּהּ וְלֹא תִתְרַחַק מִמֶּנָּה--כְּדֵי שֶׁלֹּא תֵרָאֶה הַתֵּבָה כִּשְׁתֵּי תֵּבוֹת, אֵלָא יִהְיֶה בֵּין אוֹת לְאוֹת כְּחוּט הַשַּׂעֲרָה; וְאִם הִרְחִיק אוֹת מֵאוֹת, עַד שֶׁתֵּרָאֶה הַתֵּבָה כִּשְׁתֵּי תֵּבוֹת לְתִינוֹק שְׁאֵינוּ רָגִיל, הֲרֵי זֶה פָּסוּל, עַד שֶׁיִּתָּקֵן.
<br>&nbsp;</p>

<h2>הִלְכּוֹת סֵפֶר תּוֹרָה פֵּרֶק ט</h2>

<p><b>ט,א</b>&nbsp;&nbsp;אֵין עוֹשִׂין סֵפֶר תּוֹרָה, לֹא אָרְכּוֹ יָתֵר עַל הֶקֵּפוֹ, וְלֹא הֶקֵּפוֹ יָתֵר עַל אָרְכּוֹ.&nbsp; וְכַמָּה הוּא אָרְכּוֹ:&nbsp; בַּגָּוִיל--שִׁשָּׁה טְפָחִים, שְׁהֶן אַרְבַּע וְעֶשְׂרִים אֶצְבָּע בְּרֹחַב הַגֻּדָּל שֶׁלַּיָּד; וּבַקֶּלֶף--אוֹ פָּחוּת אוֹ יָתֵר, וְהוּא שֶׁיְּהֶא אָרְכּוֹ כְּהֶקֵּפוֹ.&nbsp; וְכֵן אִם עָשָׂה בַּגָּוִיל פָּחוּת מִשִּׁשָּׁה וּמִעַט אֶת הַכְּתָב, אוֹ יָתֵר עַל הַשִּׁשָּׁה וְהִרְחִיב בַּכְּתָב, עַד שֶׁיִּהְיֶה אָרְכּוֹ כְּהֶקֵּפוֹ--הֲרֵי זֶה כַּמִּצְוָה.</p>

<p><b>ט,ב</b>&nbsp;&nbsp;שֵׁעוּר הַגִּלָּיוֹן מִלְּמַטָּה, אַרְבַּע אֶצְבָּעוֹת; וּמִלְמַעְלָה, שָׁלוֹשׁ אֶצְבָּעוֹת; וּבֵין דַּף לְדַף, שְׁתֵּי אֶצְבָּעוֹת.&nbsp; לְפִיכָּךְ צָרִיךְ שֶׁיַּנִּיחַ בִּתְחִלַּת כָּל יְרִיעָה וּבְסוֹפָהּ, רֹחַב אֶצְבָּע אַחַת וּכְדֵי תְּפִירָה--שֶׁנִּמְצָא כְּשֶׁתִּתָּפֵר הַיְּרִיעוֹת, יִהְיֶה בֵּין כָּל דַּף וְדַף בְּכָל הַסֵּפֶר כֻּלּוֹ, שְׁתֵּי אֶצְבָּעוֹת.&nbsp; וְיַנִּיחַ מִן הָעוֹר בִּתְחִלַּת הַסֵּפֶר וּבְסוֹפוֹ, כְּדֵי לָגֹל עַמּוּד.&nbsp; וְכָל הַשֵּׁעוּרִין הָאֵלּוּ, לְמִצְוָה; וְאִם חִסַּר אוֹ הוֹתִיר, לֹא פָסַל.</p>

<p><b>ט,ג</b>&nbsp;&nbsp;כֵּיצַד יִתְכַּוַּן אָדָם, עַד שֶׁיֵּעָשֶׂה הַסֵּפֶר אָרְכּוֹ כְּהֶקֵּפוֹ:&nbsp; מַתְחִיל וּמְרַבֵּעַ הָעוֹרוֹת בְּשׁוֹוֶה, וְעוֹשֶׂה רֹחַב כָּל עוֹר מֵהֶם שִׁשָּׁה טְפָחִים, קֶצֶב אֶחָד לַכֹּל.&nbsp; וְאַחַר כָּךְ גּוֹלֵל הָעוֹרוֹת, וְעוֹשֶׂה מֵהֶן כֶּרֶךְ אֶחָד, מְהֻדָּק יָפֶה יָפֶה; וּמוֹסִיף בְּעוֹרוֹת וּמְהַדֵּק, עַד שֶׁיֵּעָשֶׂה הֶקֵּף הַכֶּרֶךְ שִׁשָּׁה טְפָחִים, שְׁהוּא רֹחַב הָעוֹר.&nbsp; וּמוֹדֵד בְּחוּט שֶׁלְּשָׁנִי, שֶׁיַּקִּיפוֹ עַל הַכֶּרֶךְ.</p>

<p><b>ט,ד</b>&nbsp;&nbsp;וְאַחַר כָּךְ עוֹשֶׂה כַּנָּה שׁוֹוָה, יִהְיֶה אָרְכָּהּ אַרְבָּעִים אוֹ חֲמִשִּׁים אֶצְבָּעוֹת; וִיחַלַּק אֶצְבָּע אַחַת מֵהֶן בַּכַּנָּה לִשְׁנַיִם וְלִשְׁלוֹשָׁה וּלְאַרְבָּעָה חֲלָקִים, כְּדֵי שֶׁיֵּדַע בּוֹ שֵׁעוּר חֲצִי אֶצְבָּע, וּרְבִיעַ אֶצְבָּע, וְכַיּוֹצֶא בְּזֶה הַחֵלֶק.&nbsp; וְיִמְדֹד כָּל עוֹר וְעוֹר בְּכַנָּה זוֹ, עַד שֶׁיֵּדַע כַּמָּה אֶצְבָּע יֵשׁ בְּכָל עוֹר וְעוֹר, כְּדֵי שֶׁיֵּדַע כַּמָּה אֶצְבָּע, בְּאֹרֶךְ כָּל הַכֶּרֶךְ.</p>

<p><b>ט,ה</b>&nbsp;&nbsp;וְאַחַר כָּךְ לוֹקֵחַ עוֹרוֹת אֲחֵרִים, שְׁנַיִם אוֹ שְׁלוֹשָׁה, לִבְדֹק בָּהֶן שֵׁעוּר הַכְּתָב, וְכוֹתֵב בָּהֶן דַּף אֶחָד.&nbsp; וְדָבָר יָדוּעַ, שֶׁאֹרֶךְ הַדַּף שְׂבַע עֶשְׂרֵה אֶצְבָּעוֹת, לְפִי שְׁהוּא מַנִּיחַ גִּלָּיוֹן לְמַעְלָה שָׁלוֹשׁ, וּלְמַטָּה אַרְבַּע; אֲבָל רֹחַב הַדַּף, הוּא לְפִי הַכְּתָב--אִם דַּק אִם עָבֶה.&nbsp; וְכֵן מִנְיַן הַשִּׁטּוֹת שֶׁבְּדַף, יָבוֹאוּ לְפִי הַכְּתָב, לְפִי שֶׁבֵּין שִׁטָּה לְשִׁטָּה, כִּמְלוֹא שִׁטָּה.</p>

<p><b>ט,ו</b>&nbsp;&nbsp;וְאַחַר שֶׁכּוֹתֵב הַדַּף שֶׁבּוֹדֵק בּוֹ לְפִי מַה שֶׁיִּרְצֶה, יָמֹד רֹחַב הַדַּף בְּאֶצְבְּעוֹת הַכַּנָּה; וְיוֹסִיף עַל רֹחַב הַדַּף שְׁתֵּי אֶצְבָּעוֹת שֶׁבֵּין דַּף לְדַף, וְיֵחָשֵׁב כַּמָּה דַּפִּין יָבוֹאוּ בַּכֶּרֶךְ שֶׁגָּלַל מֵאוֹתוֹ הַכְּתָב שֶׁבָּדַק בּוֹ, וְיֵדַע חֶשְׁבּוֹן הַדַּפִּין.&nbsp; וְיִרְאֶה כַּמָּה נִכְתַּב בְּדַף זֶה שֶׁבָּדַק בּוֹ מִן הַתּוֹרָה כֻּלָּהּ, וּמְשַׁעֵר לְפִי הַסֵּפֶר שְׁהוּא כּוֹתֵב מִמֶּנּוּ.&nbsp; וּמְחַשֵּׁב--אִם עָלְתָה כָּל הַתּוֹרָה לְפִי מִנְיַן הַדַּפִּין, זֶה הוּא הַכְּתָב שֶׁכּוֹתֵב בּוֹ בַּכֶּרֶךְ; וְאִם הוֹצִיא הַחֶשְׁבּוֹן שֶׁהַדַּפִּין יָתֵר מִן הַתּוֹרָה, יַרְחִיב בַּכְּתָב עַד שֶׁיִּתְמַעַט מִנְיַן הַדַּפִּין, וְיִבְדֹק בְּדַף אַחֵר; וְאִם הוֹצִיא הַחֶשְׁבּוֹן שֶׁהַתּוֹרָה יָתֵר מִן הַדַּפִּין, יְמַעַט בַּכְּתָב עַד שֶׁיַּרְבֶּה בְּמִנְיַן הַדַּפִּין, וְיִבְדֹק בְּדַף אַחֵר.&nbsp; וְכֵן בְּדַף אַחַר דַּף, עַד שֶׁיָּבוֹא הַחֶשְׁבּוֹן אֶחָד.</p>

<p><b>ט,ז</b>&nbsp;&nbsp;מֵאַחַר שֶׁיֵּדַע רֹחַב הַדַּף וְשֵׁעוּר הַכְּתָב, מַתְחִיל בְּאוֹתוֹ הַכֶּרֶךְ.&nbsp; [ז] וּמְחַלֵּק כָּל עוֹר וְעוֹר, דַּפִּין דַּפִּין בְּשִׁרְטוּט, כְּפִי רֹחַב הַדַּף שֶׁבָּדַק בּוֹ, וְעָלָה בַּחֶשְׁבּוֹן.&nbsp; וּכְשֶׁיִּשָּׁאֵר לוֹ מִן הָעוֹר שָׁלוֹשׁ אֶצְבָּעוֹת אוֹ אַרְבַּע, יָתֵר עַל הַדַּף הָאַחֲרוֹנָה שֶׁבַּיְּרִיעָה, יַנִּיחַ מִמֶּנּוּ רֹחַב אֶצְבָּע וּכְדֵי תְּפִירָה, וְיָקֹץ הַשְּׁאָר וְאַל יָחוּשׁ--שֶׁבָּאַחֲרוֹנָה יִתּוֹסַף לוֹ עוֹרוֹת אֲחֵרוֹת עַל הַכֶּרֶךְ שֶׁגָּלַל, כְּנֶגֶד כָּל הַתּוֹסָפוֹת שֶׁקּוֹצֵץ מִכָּל עוֹר וְעוֹר, וְאֵינוּ צָרִיךְ לְחַשַּׁב דָּבָר זֶה, שֶׁהַכְּתָב מוֹשְׁכוֹ לְפִי מִנְיַן הַדַּפִּין.</p>

<p><b>ט,ח</b>&nbsp;&nbsp;וְכֵן הָרוֹצֶה לַעֲשׂוֹת רֹחַב הַסֵּפֶר יָתֵר עַל שִׁשָּׁה אוֹ פָּחוּת מִשִּׁשָּׁה, עַל הַדֶּרֶךְ הַזֹּאת הוּא מְחַשֵּׁב, וְיֵצֵא אָרְכּוֹ כְּהֶקֵּפוֹ, בְּלֹא פָּחוּת וְלֹא יָתֵר--וְהוּא, שֶׁלֹּא יִטְעֶה בַּחֶשְׁבּוֹן.</p>

<p><b>ט,ט</b>&nbsp;&nbsp;רֹחַב הַגֻּדָּל הָאָמוּר בְּכָל הַשֵּׁעוּרִין הָאֵלּוּ וּבִשְׁאָר שֵׁעוּרֵי תּוֹרָה כֻּלָּהּ, וְהוּא הַבֵּינוֹנִי--כְּבָר דִּקְדַּקְנוּ בְּשֵׁעוּרוֹ, וּמְצָאנוּהוּ רֹחַב שֶׁבַע שְׂעוֹרוֹת בֵּינוֹנִיּוֹת זוֹ בְּצַד זוֹ, בְּדֹחַק; וְהֶן כְּאֹרֶךְ שְׁתֵּי שְׂעוֹרוֹת, בְּרֵוַח.&nbsp; וְכָל טֶפַח הָאָמוּר בְּכָל מָקוֹם, הוּא אַרְבַּע אֶצְבָּעוֹת מִזּוֹ; וְכָל אַמָּה, שִׁשָּׁה טְפָחִים.</p>

<p><b>ט,י</b>&nbsp;&nbsp;סֵפֶר תּוֹרָה שֶׁכָּתַבְתִּי אֲנִי--רֹחַב כָּל דַּף וְדַף מִדַּפָּיו, אַרְבַּע אֶצְבָּעוֹת; וְשִׁירַת הַיָּם וְשִׁירַת הַאֲזִינוּ, רֹחַב כָּל דַּף מִשְּׁתֵּיהֶן שֵׁשׁ אֶצְבָּעוֹת; וּמִנְיַן הַשִּׁטִּין שֶׁבְּכָל דַּף וְדַף, אַחַת וַחֲמִשִּׁים; וּמִנְיַן הַדַּפִּין שֶׁלְּכָל הַסֵּפֶר, מָאתַיִם שִׁשָּׁה וְעֶשְׂרִים דַּף; וְאֹרֶךְ כָּל הַסֵּפֶר, אֶלֶף וּשְׁלוֹשׁ מֵאוֹת וְשִׁשִּׁים וְשֵׁשׁ אֶצְבָּעוֹת, בְּקֵרוּב.</p>

<p><b>ט,יא</b>&nbsp;&nbsp;אֵלּוּ הַשֵּׁשׁ אֶצְבָּעוֹת הַיְּתֵרוֹת בַּחֶשְׁבּוֹן, לַגִּלָּיוֹן שֶׁבִּתְחִלַּת הַסֵּפֶר וְשֶׁבְּסוֹפוֹ.&nbsp; וְהָעוֹרוֹת שֶׁכָּתַבְנוּ בָּהֶן, עוֹרוֹת אֵילִים.&nbsp; וּבִזְמָן שֶׁתִּרְצֶה לִכְתֹּב עַל פִּי הַמִּדּוֹת הָאֵלּוּ, אוֹ קָרוֹב לָהֶן מְעַט, הֶן חָסֵר דַּף אוֹ שְׁנַיִם אוֹ שְׁלוֹשָׁה, אוֹ יָתֵר דַּף אוֹ שְׁנַיִם אוֹ שְׁלוֹשָׁה--לֹא תִיגַע וְלֹא תְהֶא צָרִיךְ לְחֶשְׁבּוֹן, אֵלָא מִיָּד יָבוֹא לָךְ אָרְכּוֹ כְּהֶקֵּפוֹ.</p>

<p><b>ט,יב</b>&nbsp;&nbsp;אֵין עוֹשִׂין בַּיְּרִיעָה פָּחוּת מִשְּׁלוֹשָׁה דַּפִּין, וְלֹא יָתֵר עַל שְׁמוֹנָה דַּפִּין; נִזְדַּמְּנָה לוֹ יְרִיעָה בַּת תֶּשַׁע דַּפִּין, חוֹלֵק אוֹתָהּ אַרְבָּעָה לְכָאן וְחָמֵשׁ לְכָאן.&nbsp; בַּמֶּה דְּבָרִים אֲמוּרִים, בִּתְחִלַּת הַסֵּפֶר, אוֹ בְּאֶמְצָעוֹ; אֲבָל בְּסוֹף הַסֵּפֶר, אַפִלּוּ פָּסוּק אֶחָד בְּדַף אֶחָד, עוֹשִׂין אוֹתוֹ דַּף לְבַדּוֹ, וְתוֹפְרִין אוֹתוֹ עִם שְׁאָר הַיְּרִיעוֹת.</p>

<p><b>ט,יג</b>&nbsp;&nbsp;כְּשֶׁתּוֹפְרִין הַיְּרִיעוֹת, אֵין תּוֹפְרִין אוֹתָן אֵלָא בְּגִידִין שֶׁלִּבְהֵמָה אוֹ חַיָּה טְהוֹרָה, וְאַפִלּוּ מִנְּבֵלוֹת וּטְרֵפוֹת שֶׁלָּהֶן, כְּדֶרֶךְ שֶׁתּוֹפְרִין הַתְּפִלִּין.&nbsp; וְדָבָר זֶה, הֲלָכָה לְמֹשֶׁה מִסִּינַי; לְפִיכָּךְ אִם תְּפָרָן שֶׁלֹּא בְּגִידִין, אוֹ בְּגִידֵי בְּהֵמָה טְמֵאָה--פָּסַל, עַד שֶׁיַּתִּיר וְיַחְזֹר וְיִתְפֹּר כַּהֲלָכָה.</p>

<p><b>ט,יד</b>&nbsp;&nbsp;כְּשֶׁתּוֹפְרִין הַיְּרִיעוֹת, אֵינוּ תּוֹפֵר כָּל הַיְּרִיעָה כֻּלָּהּ, מִתְּחִלָּתָהּ וְעַד סוֹפָהּ, אֵלָא מַנִּיחַ מְעַט מִלְמַעְלָה וּמְעַט מִלְּמַטָּה, בְּלֹא תְּפִירָה--כְּדֵי שֶׁלֹּא תִקָּרַע הַיְּרִיעָה בְּאֶמְצָעָהּ, כְּשֶׁיִּגְלֹל.&nbsp; וְעוֹשֶׂה לוֹ שְׁנֵי עַמּוּדִין שֶׁלְּעֵץ, אֶחָד בִּתְחִלָּתוֹ וְאֶחָד בְּסוֹפוֹ.&nbsp; וְתוֹפֵר הָעוֹר שֶׁשִּׁיַּר בַּתְּחִלָּה וּבַסּוֹף עַל הָעַמּוּדִים בְּגִידִין, כְּדֵי שֶׁיְּהֶא נִגְלָל עֲלֵיהֶן; וְיַרְחִיק בֵּין הָעַמּוּד וְהַכְּתָב שֶׁבַּדַּף.</p>

<p><b>ט,טו</b>&nbsp;&nbsp;סֵפֶר תּוֹרָה שֶׁנִּקְרְעָה בּוֹ יְרִיעָה--בְּתוֹךְ שְׁתֵּי שִׁטּוֹת, יִתְפֹּר; בְּתוֹךְ שָׁלוֹשׁ, לֹא יִתְפֹּר.&nbsp; בַּמֶּה דְּבָרִים אֲמוּרִים, בְּיָשָׁן שְׁאֵין עֲפָצוֹ נִכָּר; אֲבָל אִם נִכָּר הַגָּוִיל שְׁהוּא עָפוּץ--תּוֹפֵר, וְאַפִלּוּ קְרָע הַבָּא בְּתוֹךְ שָׁלוֹשׁ.&nbsp; וְכֵן בֵּין דַּף לְדַף, וּבֵין תֵּבָה לְתֵבָה--יִתְפֹּר.&nbsp; וְכָל הַקְּרָעִים--אֵין תּוֹפְרִין אוֹתָן, אֵלָא בְּגִידִין שֶׁתּוֹפְרִין בָּהֶן הַיְּרִיעוֹת זוֹ לְזוֹ; וּבְכָל הַקְּרָעִים--יִזָּהֵר שֶׁלֹּא תֶחְסַר אוֹת אַחַת, אוֹ תִּשְׁתַּנֶּה צוּרָתָהּ.
<br>&nbsp;</p>

<h2>הִלְכּוֹת סֵפֶר תּוֹרָה פֵּרֶק י</h2>

<p><b>י,א</b>&nbsp;&nbsp;נִמְצֵאתָ לָמֵד שֶׁעֶשְׂרִים דְּבָרִים הֶן, שֶׁכָּל אֶחָד מֵהֶן פּוֹסֵל אֶת סֵפֶר תּוֹרָה.&nbsp; וְאִם נַעֲשֶׂה בּוֹ אֶחָד מֵהֶן--הֲרֵי הוּא כְּחֹמֶשׁ מִן הַחֻמְשִׁין שֶׁמְּלַמְּדִין בָּהֶן הַתִּינוֹקוֹת, וְאֵין בּוֹ קְדֻשַּׁת סֵפֶר תּוֹרָה, וְאֵין קוֹרִין בּוֹ בָּרַבִּים; וְאֵלּוּ הֶן:&nbsp; (א) אִם נִכְתַּב עַל עוֹר בְּהֵמָה טְמֵאָה; (ב) שֶׁנִּכְתַּב עַל עוֹר בְּהֵמָה טְהוֹרָה שְׁאֵינוּ מְעֻבָּד; (ג) שֶׁהָיָה מְעֻבָּד שֶׁלֹּא לְשֵׁם סֵפֶר תּוֹרָה; (ד) שֶׁנִּכְתַּב שֶׁלֹּא בִּמְקוֹם כְּתִיבָה, עַל הַגָּוִיל בִּמְקוֹם בָּשָׂר וְעַל הַקֶּלֶף בִּמְקוֹם שֵׂעָר; (ה) שֶׁנִּכְתַּב מִקְצָתוֹ עַל הַגָּוִיל, וּמִקְצָתוֹ עַל הַקֶּלֶף; (ו) שֶׁנִּכְתַּב עַל דּוּכְסוּסְטוֹס; (ז) שֶׁנִּכְתַּב בְּלֹא שִׁרְטוּט; (ח) שֶׁנִּכְתַּב שֶׁלֹּא בְּשָׁחוֹר הָעוֹמֵד; (ט) שֶׁנִּכְתַּב בִּשְׁאָר לְשׁוֹנוֹת; (י) שֶׁכְּתָבוֹ גּוֹי וְכַיּוֹצֶא בּוֹ מִשְּׁאָר פְּסוּלִים; (יא) שֶׁכָּתַב הָאַזְכָּרוֹת בְּלֹא כַּוָּנָה; (יב) שֶׁחִסַּר אַפִלּוּ אוֹת אַחַת; (יג) שֶׁהוֹסִיף אַפִלּוּ אוֹת אַחַת; (יד) שֶׁנָּגְעָה אוֹת בְּאוֹת; (טו) שֶׁנִּפְסְדָה צוּרַת אוֹת אַחַת עַד שֶׁלֹּא תִקָּרֵא כָּל עִיקָר, אוֹ תִּדְמֶה לְאוֹת אַחֶרֶת, בֵּין בְּעִיקַר הַכְּתִיבָה, בֵּין בְּנֶקֶב, בֵּין בִּקְרָע, בֵּין בְּטִשְׁטוּשׁ; (טז) שֶׁהִרְחִיק אוֹ הִקְרִיב בֵּין אוֹת לְאוֹת, עַד שֶׁתֵּרָאֶה הַתֵּבָה כִּשְׁתֵּי תֵּבוֹת, אוֹ שְׁתֵּי תֵּבוֹת כְּמוֹ תֵּבָה אַחַת; (יז) שֶׁשִּׁנָּה צוּרַת הַפָּרָשִׁיּוֹת; (יח) שֶׁשִּׁנָּה צוּרַת הַשִּׁירוֹת; (יט) שֶׁכָּתַב בִּשְׁאָר הַכְּתָב כְּשִׁירָה; (כ) שֶׁתָּפַר הַיְּרִיעוֹת שֶׁלֹּא בְּגִידֵי טְהוֹרָה.&nbsp; וּשְׁאָר כָּל הַדְּבָרִים--לְמִצְוָה, לֹא לְעַכַּב.</p>

<p><b>י,ב</b>&nbsp;&nbsp;סֵפֶר תּוֹרָה הַכָּשֵׁר--נוֹהֲגִין בּוֹ קְדֻשָּׁה יְתֵרָה, וְכָבוֹד גָּדוֹל.&nbsp; אָסוּר לָאָדָם לִמְכֹּר סֵפֶר תּוֹרָה, אַפִלּוּ אֵין לוֹ מַה יֹאכַל, וְאַפִלּוּ הָיוּ לוֹ סְפָרִים רַבִּים, וְאַפִלּוּ יָשָׁן לִקַּח בּוֹ חָדָשׁ.&nbsp; לְעוֹלָם אֵין מוֹכְרִין סֵפֶר תּוֹרָה, אֵלָא לִשְׁנֵי דְּבָרִים--שֶׁיִּלְמֹד תּוֹרָה בְּדָמָיו, אוֹ שֶׁיִּשָּׂא אִשָּׁה בְּדָמָיו:&nbsp; וְהוּא, שֶׁלֹּא יִהְיֶה לוֹ דָּבָר אַחֵר לִמְכֹּר.</p>

<p><b>י,ג</b>&nbsp;&nbsp;סֵפֶר תּוֹרָה שֶׁבָּלָה, אוֹ שֶׁנִּפְסַל--נוֹתְנִין אוֹתוֹ בִּכְלִי חֶרֶס, וְקוֹבְרִין אוֹתוֹ אֵצֶל תַּלְמִיד חֲכָמִים; וְזוֹ הִיא גְּנִיזָתוֹ.&nbsp; מִטְפְּחוֹת סְפָרִים שֶׁבָּלוּ, עוֹשִׂין אוֹתָן תַּכְרִיכִין לְמֵת מִצְוָה; וְזוֹ הִיא גְּנִיזָתָן.</p>

<p><b>י,ד</b>&nbsp;&nbsp;תִּיק שֶׁהוּכַן לְסֵפֶר תּוֹרָה, וְהֻנַּח בּוֹ; וְכֵן הַמִּטְפָּחוֹת, וְהָאָרוֹן, אוֹ הַמִּגְדָּל שֶׁמַּנִּיחִין בּוֹ סֵפֶר תּוֹרָה, אַף עַל פִּי שֶׁהַסֵּפֶר בְּתוֹךְ הַתִּיק; וְכֵן הַכִּסֵּא שֶׁהוּכַן לְהַנִּיחַ עָלָיו סֵפֶר תּוֹרָה, וְהֻנַּח עָלָיו סֵפֶר תּוֹרָה:&nbsp; הַכֹּל תַּשְׁמִישֵׁי קְדֻשָּׁה הֶן, וְאָסוּר לְזָרְקָן; אֵלָא כְּשֶׁיִּבְלוּ אוֹ כְּשֶׁיִּשָּׁבְרוּ, נִגְנָזִין.&nbsp; אֲבָל הַבִּימוֹת שֶׁעוֹמֵד עֲלֵיהֶן אוֹחֵז הַסֵּפֶר, וְהַלּוּחוֹת שֶׁכּוֹתְבִין בָּהֶן לַתִּינוֹק לְהִתְלַמַּד--אֵין בָּהֶן קְדֻשָּׁה.&nbsp; וְכֵן רִמּוֹנֵי כֶּסֶף וְזָהָב וְכַיּוֹצֶא בָּהֶן, שֶׁעוֹשִׂין לְסֵפֶר תּוֹרָה לְנוֹאי--תַּשְׁמִישֵׁי קְדֻשָּׁה הֶן; וְאָסוּר לְהוֹצִיאָן לְחֹל, אֵלָא אִם מָכַר אוֹתָם לִקְנוֹת בִּדְמֵיהֶן סֵפֶר תּוֹרָה אוֹ חֹמֶשׁ.</p>

<p><b>י,ה</b>&nbsp;&nbsp;מֻתָּר לְהַנִּיחַ סֵפֶר עַל גַּבֵּי סֵפֶר, וְאֵין צָרִיךְ לוֹמַר עַל גַּבֵּי הַחֻמְשִׁין; וּמַנִּיחִין חֻמְשִׁין, עַל גַּבֵּי נְבִיאִים וּכְתוּבִים.&nbsp; אֲבָל אֵין מַנִּיחִין נְבִיאִים וּכְתוּבִים עַל גַּבֵּי הַחֻמְשִׁין, וְלֹא חֻמְשִׁין עַל גַּבֵּי סֵפֶר תּוֹרָה.&nbsp; וְכָל כִּתְבֵי הַקֹּדֶשׁ, אַפִלּוּ הֲלָכוֹת וְהַגָּדוֹת--אָסוּר לִזְרֹק אוֹתָן.&nbsp; הַקָּמִיעִין שֶׁיֵּשׁ בָּהֶן עִנְיָנִים שֶׁלְּכִתְבֵי הַקֹּדֶשׁ--אֵין נִכְנָסִין בָּהֶן לְבֵית הַכִּסֵּא, אֵלָא אִם כֵּן הָיוּ מְחֻפּוֹת עוֹר.</p>

<p><b>י,ו</b>&nbsp;&nbsp;לֹא יֶאֱחֹז אָדָם סֵפֶר תּוֹרָה בִּזְרוֹעוֹ, וְיִכָּנֵס בּוֹ לְבֵית הַמֶּרְחֵץ, אוֹ לְבֵית הַכִּסֵּא, אוֹ לְבֵית הַקְּבָרוֹת--אַף עַל פִּי שְׁהוּא כָּרוּךְ בְּמִטְפָּחוֹת, וְנָתוּן בְּתוֹךְ הַתִּיק שֶׁלּוֹ.&nbsp; וְלֹא יִקְרָא בּוֹ, עַד שֶׁיַּרְחִיק אַרְבַּע אַמּוֹת מִן הַקֶּבֶר, אוֹ מִן הַמֵּת, אוֹ מִבֵּית הַכִּסֵּא.&nbsp; וְלֹא יֶאֱחֹז הַסֵּפֶר, כִּשְׁהוּא עָרֹם.&nbsp; וְאָסוּר לֵישֵׁב עַל מִטָּה, שֶׁסֵּפֶר תּוֹרָה עָלֶיהָ.</p>

<p><b>י,ז</b>&nbsp;&nbsp;בַּיִת שֶׁיֵּשׁ בּוֹ סֵפֶר תּוֹרָה--אָסוּר לְשַׁמַּשׁ מִטָּתוֹ בּוֹ, עַד שֶׁיּוֹצִיאֶנּוּ, אוֹ עַד שֶׁיַּנִּיחֶנּוּ בִּכְלִי, וְיִתֵּן הַכְּלִי בִּכְלִי אַחֵר שְׁאֵינוּ מְזֻמָּן לוֹ; אֲבָל אִם הָיָה מְזֻמָּן לוֹ--אַפִלּוּ עֲשָׂרָה כֵּלִים זֶה בְּתוֹךְ זֶה, כִּכְלִי אֶחָד הֶן.&nbsp; אוֹ עַד שֶׁיַּעֲשֶׂה לוֹ מְחִצָּה גְּבוֹהָה עֲשָׂרָה טְפָחִים, אִם אֵין לוֹ בַּיִת אַחֵר; אֲבָל אִם יֵשׁ לוֹ בַּיִת אַחֵר--אָסוּר לְשַׁמַּשׁ מִטָּתוֹ, עַד שֶׁיּוֹצִיאֶנּוּ.</p>

<p><b>י,ח</b>&nbsp;&nbsp;כָּל הַטְּמֵאִים, אַפִלּוּ נִדּוֹת, וְאַפִלּוּ גּוֹיִים--מֻתָּרִין לֶאֱחֹז סֵפֶר תּוֹרָה, וְלִקְרוֹת בּוֹ:&nbsp; שְׁאֵין דִּבְרֵי תּוֹרָה מְקַבְּלִין טֻמְאָה.&nbsp; וְהוּא שֶׁלֹּא יִהְיוּ יְדֵיהֶם מְטֻנָּפוֹת, אוֹ מְלֻכְלָכוֹת בְּטִיט; אֵלָא יִרְחֲצוּ יְדֵיהֶם, וְאַחַר כָּךְ יִגְּעוּ בּוֹ.</p>

<p><b>י,ט</b>&nbsp;&nbsp;כָּל הָרוֹאֶה סֵפֶר תּוֹרָה כִּשְׁהוּא מְהַלֵּךְ, חַיָּב לַעֲמֹד מִפָּנָיו.&nbsp; וְיִהְיוּ הַכֹּל עוֹמְדִין, עַד שֶׁיַּעֲמֹד זֶה שְׁהוּא מְהַלֵּךְ בּוֹ כְּשֶׁיַּגִּיעֶנּוּ לִמְקוֹמוֹ, אוֹ עַד שֶׁיִּתְכַּסֶּה מֵעֵינֵיהֶם; וְאַחַר כָּךְ, יִהְיוּ מֻתָּרִין לֵישֵׁב.</p>

<p><b>י,י</b>&nbsp;&nbsp;מִצְוָה לְיַחַד לְסֵפֶר תּוֹרָה מָקוֹם, וּלְכַבַּד אוֹתוֹ הַמָּקוֹם, וּלְהַדְּרוֹ יָתֵר מִדַּי:&nbsp; דְּבָרִים שֶׁבְּלוּחוֹת הַבְּרִית, הֶן הֶן שֶׁבְּכָל סֵפֶר וְסֵפֶר.&nbsp; לֹא יָרֹק אָדָם כְּנֶגֶד סֵפֶר תּוֹרָה, וְלֹא יְגַלֶּה עֶרְוָתוֹ כְּנֶגְדּוֹ, וְלֹא יִפְשֹׁט רַגְלָיו, וְלֹא יַנִּיחֶנּוּ עַל רֹאשׁוֹ כְּמַשּׂאוּי.&nbsp; וְלֹא יַחְזִיר אֲחוֹרָיו לְסֵפֶר תּוֹרָה, אֵלָא אִם כֵּן הָיָה גָּבוֹהַּ מִמֶּנּוּ עֲשָׂרָה טְפָחִים.</p>

<p><b>י,יא</b>&nbsp;&nbsp;הָיָה מְהַלֵּךְ מִמָּקוֹם לְמָקוֹם וְסֵפֶר תּוֹרָה עִמּוֹ--לֹא יַנִּיחַ סֵפֶר תּוֹרָה בְּתוֹךְ הַשָּׂק, וְיַנִּיחֶנּוּ עַל גַּבֵּי הַחֲמוֹר וְיִרְכֹב עָלָיו; וְאִם הָיָה מִתְפַּחֵד מִן הַגַּנָּבִים, מֻתָּר.&nbsp; וְאִם אֵין שָׁם פַּחַד--מַנִּיחוֹ בְּחֵיקוֹ כְּנֶגֶד לִבּוֹ, וְהוּא רוֹכֵב עַל הַבְּהֵמָה וְהוֹלֵךְ.</p>

<p><b>י,יב</b>&nbsp;&nbsp;כָּל מִי שֶׁיֵּשֵׁב לִפְנֵי סֵפֶר תּוֹרָה, יֵשֵׁב בְּכֹבֶד רֹאשׁ וּבְאֵימָה וּפַחַד, שְׁהוּא הָעֵד הַנֶּאֱמָן עַל כָּל בָּאֵי הָעוֹלָם, שֶׁנֶּאֱמָר "וְהָיָה-שָׁם בְּךָ, לְעֵד" (דברים לא,כו); וִיכַבְּדֶנּוּ כְּפִי כּוֹחוֹ.&nbsp; אָמְרוּ חֲכָמִים הָרִאשׁוֹנִים, כָּל הַמְּחַלֵּל אֶת הַתּוֹרָה, גּוּפוֹ מְחֻלָּל עַל הַבְּרִיּוֹת; וְכָל הַמְּכַבֵּד אֶת הַתּוֹרָה, גּוּפוֹ מְכֻבָּד עַל הַבְּרִיּוֹת.
<br>&nbsp;</p>
</div>
</body></html>
