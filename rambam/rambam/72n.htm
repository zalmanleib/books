<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זרעים - הלכות מתנות עניים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מַתְּנוֹת עֲנִיִּים</h1>

<p>יֵשׁ בִּכְלָלָן שְׁלוֹשׁ עֶשְׂרֵה מִצְווֹת--שֶׁבַע מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַנִּיחַ פֵּאָה; (ב) שֶׁלֹּא יְכַלֶּה הַפֵּאָה; (ג) לְהַנִּיחַ לֶקֶט; (ד) שֶׁלֹּא יְלַקַּט הַלֶּקֶט; (ה) לַעֲזֹב עוֹלֵלוֹת בַּכֶּרֶם; (ו) שֶׁלֹּא יְעוֹלֵל הַכֶּרֶם; (ז) לַעֲזֹב פֶּרֶט הַכֶּרֶם; (ח) שֶׁלֹּא יְלַקַּט פֶּרֶט הַכֶּרֶם; (ט) לְהַנִּיחַ הַשִּׁכְחָה; (י) שֶׁלֹּא יָשׁוּב לָקַחַת הַשִּׁכְחָה; (יא) לְהַפְרִישׁ מַעֲשֵׂר לָעֲנִיִּים; (יב) לִתֵּן צְדָקָה כְּמִסַּת יָד; (יג) שֶׁלֹּא יְאַמַּץ לְבָבוֹ עַל הֶעָנִי.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק א</h2>

<p><b>א,א</b>&nbsp;&nbsp;הַקּוֹצֵר אֶת שָׂדֵהוּ--לֹא יִקְצֹר כָּל הַשָּׂדֶה כֻּלָּהּ אֵלָא יַנִּיחַ קָמָה מְעַט לָעֲנִיִּים בְּסוֹף הַשָּׂדֶה, שֶׁנֶּאֱמָר "לֹא-תְכַלֶּה פְּאַת שָׂדְךָ בְּקֻצְרֶךָ" (ויקרא כג,כב):&nbsp; אֶחָד הַקּוֹצֵר, וְאֶחָד הַתּוֹלֵשׁ.&nbsp; וְזֶה שֶׁמַּנִּיחַ, הוּא הַנִּקְרָא פֵּאָה.&nbsp; [ב] וּכְשֵׁם שֶׁמַּנִּיחַ בַּשָּׂדֶה--כָּךְ מַנִּיחַ בָּאִילָנוֹת כְּשֶׁאוֹסֵף אֶת פֵּרוֹתֵיהֶן, מְעַט לָעֲנִיִּים.&nbsp; עָבַר וְקָצַר אֶת כָּל הַשָּׂדֶה, אוֹ אָסַף כָּל פֵּרוֹת הָאִילָן--לוֹקֵחַ מִמַּה שֶׁקָּצַר אוֹ אָסַף מְעַט, וְנוֹתְנוֹ לָעֲנִיִּים:&nbsp; שֶׁנְּתִינָתוֹ מִצְוַת עֲשֵׂה, שֶׁנֶּאֱמָר "לֶעָנִי וְלַגֵּר תַּעֲזֹב אֹתָם" (שם).&nbsp; וְאַפִלּוּ טָחַן הַקֶּמַח וְלָשׁוֹ, וַאֲפָהוּ פַּת--הֲרֵי זֶה נוֹתֵן פֵּאָה מִן הַפַּת לָעֲנִיִּים.</p>

<p><b>א,ב</b>&nbsp;&nbsp;[ג] אָבַד כָּל הַקָּצִיר שֶׁקָּצַר, אוֹ נִשְׂרַף, קֹדֶם שֶׁיִּתֵּן הַפֵּאָה--הֲרֵי זֶה לוֹקֶה:&nbsp; שֶׁהֲרֵי עָבַר עַל מִצְוַת לֹא תַעֲשֶׂה, וְאֵינוּ יָכוֹל לְקַיַּם עֲשֵׂה שֶׁבָּהּ שֶׁנִּתַּק לוֹ.</p>

<p><b>א,ג</b>&nbsp;&nbsp;[ד] וְכֵן בַּלֶּקֶט, כְּשֶׁקּוֹצֵר וּמְאַלֵּם--לֹא יְלַקַּט הַשִּׁבֳּלִים הַנּוֹפְלוֹת בְּשָׁעַת הַקָּצִיר אֵלָא יַנִּיחֵם לָעֲנִיִּים, שֶׁנֶּאֱמָר "וְלֶקֶט קְצִירְךָ, לֹא תְלַקֵּט" (ויקרא יט,ט; ויקרא כג,כב).&nbsp; עָבַר וְלִקְּטָן--אַפִלּוּ טָחַן וְאָפָה--נוֹתֵן לָעֲנִיִּים, שֶׁנֶּאֱמָר "לֶעָנִי וְלַגֵּר תַּעֲזֹב אֹתָם" (ויקרא כג,כב); אָבְדוּ אוֹ נִשְׂרְפוּ אַחַר שֶׁלִּקְּטָן, קֹדֶם שֶׁיִּתֵּן לָעֲנִיִּים--לוֹקֶה.</p>

<p><b>א,ד</b>&nbsp;&nbsp;[ה] וְכֵן בַּפֶּרֶט שֶׁנִּפְרַט מִן הָעֲנָבִים בְּשָׁעַת הַבְּצִירָה, וְכֵן בָּעוֹלֵלוֹת--שֶׁנֶּאֱמָר "וְכַרְמְךָ לֹא תְעוֹלֵל, וּפֶרֶט כַּרְמְךָ לֹא תְלַקֵּט:&nbsp; לֶעָנִי וְלַגֵּר תַּעֲזֹב אֹתָם" (ויקרא יט,י).</p>

<p><b>א,ה</b>&nbsp;&nbsp;וְכֵן הַמְּעַמֵּר, וְשָׁכַח אֲלֻמָּה אַחַת בַּשָּׂדֶה--הֲרֵי זֶה לֹא יִקָּחֶנָּה, שֶׁנֶּאֱמָר "וְשָׁכַחְתָּ עֹמֶר בַּשָּׂדֶה, לֹא תָשׁוּב לְקַחְתּוֹ" (דברים כד,יט).&nbsp; עָבַר וּלְקָחוֹ--אַפִלּוּ טְחָנוֹ וַאֲפָהוּ, הֲרֵי זֶה נוֹתְנוֹ לָעֲנִיִּים:&nbsp; שֶׁנֶּאֱמָר "לַגֵּר לַיָּתוֹם וְלָאַלְמָנָה, יִהְיֶה" (שם), זוֹ מִצְוַת עֲשֵׂה.&nbsp; הַא לָמַדְתָּ, שֶׁכֻּלָּן מִצְוַת לֹא תַעֲשֶׂה שֶׁנִּתַּק לַעֲשֵׂה הֶן; וְאִם לֹא קִיַּם עֲשֵׂה שֶׁבָּהֶן, לוֹקֶה.</p>

<p><b>א,ו</b>&nbsp;&nbsp;כְּשֵׁם שֶׁהַשִּׁכְחָה בָּעֻמְרִים, כָּךְ הִיא בַּקָּמָה--אִם שָׁכַח מִקְצַת הַקָּמָה וְלֹא קְצָרָהּ, הֲרֵי זוֹ לָעֲנִיִּים.&nbsp; וּכְשֵׁם שֶׁהַשִּׁכְחָה בַּתְּבוּאָה וְכַיּוֹצֶא בָּהּ--כָּךְ יֵשׁ שִׁכְחָה לָאִילָנוֹת כֻּלָּן, שֶׁנֶּאֱמָר "כִּי תַחְבֹּט זֵיתְךָ, לֹא תְפַאֵר אַחֲרֶיךָ" (דברים כד,כ); וְהוּא הַדִּין לִשְׁאָר הָאִילָנוֹת, שֶׁיֵּשׁ לָהֶם שִׁכְחָה כַּזֵּיתִים.</p>

<p><b>א,ז</b>&nbsp;&nbsp;נִמְצֵאתָ לָמֵד שֶׁאַרְבַּע מַתָּנוֹת לָעֲנִיִּים בַּכֶּרֶם--הַפֶּרֶט, וְהָעוֹלֵלוֹת, וְהַפֵּאָה, וְהַשִּׁכְחָה; וְשָׁלוֹשׁ מַתָּנוֹת בַּתְּבוּאָה--הַלֶּקֶט, וְהַשִּׁכְחָה, וְהַפֵּאָה; וּשְׁתַּיִם בִּשְׁאָר הָאִילָנוֹת--הַפֵּאָה, וְהַשִּׁכְחָה.</p>

<p><b>א,ח</b>&nbsp;&nbsp;כָּל מַתְּנוֹת עֲנִיִּים אֵלּוּ--אֵין בָּהֶן טוֹבַת הֲנָיָה לַבְּעָלִים, אֵלָא הָעֲנִיִּים בָּאִין וְנוֹטְלִין אוֹתָן עַל כָּרְחָן שֶׁלַּבְּעָלִים; וְאַפִלּוּ עָנִי שֶׁבְּיִשְׂרָאֵל, מוֹצִיאִין אוֹתָן מִיָּדוֹ.</p>

<p><b>א,ט</b>&nbsp;&nbsp;כָּל גֵּר הָאָמוּר בְּמַתְּנוֹת עֲנִיִּים, אֵינוּ אֵלָא גֵּר צֶדֶק--שֶׁהֲרֵי הוּא אוֹמֵר בְּמַעְשַׂר עָנִי "וּבָא הַלֵּוִי .&nbsp;.&nbsp;. וְהַגֵּר" (דברים יד,כט), מַה הַלֵּוִי בֶּן בְּרִית אַף הַגֵּר בֶּן בְּרִית.&nbsp; וְאַף עַל פִּי כֵן אֵין מוֹנְעִין עֲנִיֵּי גּוֹיִים מִמַּתָּנוֹת אֵלּוּ, אֵלָא בָּאִין בִּכְלַל עֲנִיֵּי יִשְׂרָאֵל וְנוֹטְלִין אוֹתָן--מִפְּנֵי דַרְכֵי שָׁלוֹם.</p>

<p><b>א,י</b>&nbsp;&nbsp;נֶאֱמָר בְּמַתְּנוֹת עֲנִיִּים "לֶעָנִי וְלַגֵּר תַּעֲזֹב אֹתָם" (ויקרא יט,י; ויקרא כג,כב), כָּל זְמָן שֶׁהָעֲנִיִּים תּוֹבְעִין אוֹתָן.&nbsp; פָּסְקוּ הָעֲנִיִּים מִלְּבַקַּשׁ וּלְחַזַּר עֲלֵיהֶם--הֲרֵי הַנִּשְׁאָר מֵהֶן מֻתָּר לְכָל אָדָם, שְׁאֵין גּוּפָן קָדוֹשׁ כַּתְּרוּמוֹת.&nbsp; וְאֵינוּ חַיָּב לִתֵּן לָהֶן דְּמֵיהֶן, שֶׁלֹּא נֶאֱמָר בָּהֶן וְנָתַן לָעֲנִיִּים אֵלָא "תַּעֲזֹב אֹתָם"; וְאֵינוּ מְצֻוֶּה לַעֲזֹב אוֹתָן לַחַיָּה וְלָעוֹפוֹת אֵלָא לָעֲנִיִּים, וַהֲרֵי אֵין עֲנִיִּים.</p>

<p><b>א,יא</b>&nbsp;&nbsp;וּמֵאֵימָתַי כָּל אָדָם מֻתָּרִין בַּלֶּקֶט--מִשֶּׁיִּכָּנְסוּ הַמְּלַקְּטִים הַשְּׁנִיִּים וִילַקְּטוּ אַחַר מְלַקְּטִים הָרִאשׁוֹנִים, וְיֵצְאוּ.&nbsp; וּמֵאֵימָתַי כָּל אָדָם מֻתָּרִין בַּפֶּרֶט וּבָעוֹלֵלוֹת--מִשֶּׁיְּהַלְּכוּ הָעֲנִיִּים בַּכֶּרֶם וְיָבוֹאוּ, הַנִּשְׁאָר אַחֲרֵי כֵן מֻתָּר לְכָל אָדָם.</p>

<p><b>א,יב</b>&nbsp;&nbsp;וּמֵאֵימָתַי כָּל אָדָם מֻתָּרִין בַּשִּׁכְחָה שֶׁלַּזֵּיתִים בְּאֶרֶץ יִשְׂרָאֵל:&nbsp; אִם שָׁכַח אוֹתָהּ בְּרֹאשׁ הַזַּיִת--הֲרֵי זֶה מֻתָּר בָּהּ מֵרֹאשׁ חֹדֶשׁ כִּסְלֵו, שְׁהוּא זְמָן רְבִיעָה שְׁנִיָּה בְּשָׁנָה אֲפֵלָה; אֲבָל צִבּוּרֵי זֵיתִים שֶׁיִּשָּׁכְחוּ תַּחַת הָאִילָן, הֲרֵי זֶה מֻתָּר בָּהֶן מִשֶּׁיִּפְסְקוּ הָעֲנִיִּים מִלְּחַזַּר אַחֲרֵיהֶן.</p>

<p><b>א,יג</b>&nbsp;&nbsp;[יב] כָּל זְמָן שֶׁיֵּשׁ לֶעָנִי לִטֹּל שִׁכְחַת הַזֵּיתִים הַמֻּנָּחוֹת בָּאָרֶץ תַּחַת הָאִילָנוֹת--נוֹטֵל, וְאַף עַל פִּי שֶׁכְּבָר הֻתַּר כָּל אָדָם בַּשִּׁכְחָה שֶׁבְּרֹאשׁ הָאִילָן; וְכָל זְמָן שֶׁיֵּשׁ לוֹ לִטֹּל שִׁכְחָה שֶׁבְּרֹאשׁ הָאִילָן--נוֹטֵל, וְאַף עַל פִּי שֶׁעֲדַיִן אֵין לוֹ שִׁכְחָה תַּחְתָּיו.</p>

<p><b>א,יד</b>&nbsp;&nbsp;[יג] מַתְּנוֹת עֲנִיִּים שֶׁבַּשָּׂדֶה שְׁאֵין הָעֲנִיִּים מַקְפִּידִים עֲלֵיהֶן--הֲרֵי הֶן שֶׁלְּבַעַל הַשָּׂדֶה, וְאַף עַל פִּי שֶׁעֲדַיִן לֹא פָסְקוּ הָעֲנִיִּים מִלְּחַזַּר עַל מַתְּנוֹתֵיהֶם.</p>

<p><b>א,טו</b>&nbsp;&nbsp;[יד] כָּל מַתְּנוֹת עֲנִיִּים הָאֵלּוּ--אֵינָן נוֹהֲגוֹת מִן הַתּוֹרָה אֵלָא בְּאֶרֶץ יִשְׂרָאֵל, כִּתְרוּמוֹת וּכְמַעַשְׂרוֹת:&nbsp; הֲרֵי הַכָּתוּב אוֹמֵר "וּבְקֻצְרְכֶם אֶת-קְצִיר אַרְצְכֶם" (ויקרא יט,ט; ויקרא כג,כב), וְ"כִי תִקְצֹר קְצִירְךָ בְשָׂדֶךָ" (דברים כד,יט).&nbsp; וּכְבָר נִתְפָּרַשׁ בַּתַּלְמוּד, שֶׁהַפֵּאָה נוֹהֶגֶת בְּחוּצָה לָאָרֶץ מִדִּבְרֵיהֶם; וְיֵרָאֶה לִי שְׁהוּא הַדִּין לִשְׁאָר מַתְּנוֹת עֲנִיִּים אֵלּוּ, שְׁהֶן נוֹהֲגוֹת בְּחוּצָה לָאָרֶץ מִדִּבְרֵי סוֹפְרִים.</p>

<p><b>א,טז</b>&nbsp;&nbsp;[טו] כַּמָּה הוּא שֵׁעוּר הַפֵּאָה:&nbsp; מִן הַתּוֹרָה אֵין לָהּ שֵׁעוּר--אַפִלּוּ הִנִּיחַ שִׁבֹּלֶת אַחַת, יָצָא יְדֵי חוֹבָתוֹ.&nbsp; אֲבָל מִדִּבְרֵיהֶם, אֵין פָּחוּת מֵאֶחָד מִשִּׁשִּׁים, בֵּין בָּאָרֶץ, בֵּין בְּחוּצָה לָאָרֶץ; וּמוֹסִיף עַל הָאֶחָד מִשִּׁשִּׁים לְפִי גֹּדֶל הַשָּׂדֶה, וּלְפִי רֹב הָעֲנִיִּים, וּלְפִי בִּרְכַת הַזֶּרַע.</p>

<p><b>א,יז</b>&nbsp;&nbsp;כֵּיצַד:&nbsp; שָׂדֶה שְׁהִיא קְטַנָּה בְּיוֹתֵר, שְׁאִם הִנִּיחַ מִמֶּנָּה אֶחָד מִשִּׁשִּׁים, אֵינוּ מוֹעִיל לֶעָנִי--הֲרֵי זֶה מוֹסִיף עַל הַשֵּׁעוּר; וְכֵן אִם הָיוּ הָעֲנִיִּים מְרֻבִּין, מוֹסִיף.&nbsp; וְאִם זָרַע מְעַט וְאָסַף הַרְבֵּה, שֶׁהֲרֵי נִתְבָּרַךְ--מוֹסִיף לְפִי הַבְּרָכָה.&nbsp; וְכָל הַמּוֹסִיף בַּפֵּאָה, מוֹסִיפִין לוֹ שָׂכָר; וְאֵין לַהוֹסָפָה הַזֹּאת שֵׁעוּר.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ב</h2>

<p><b>ב,א</b>&nbsp;&nbsp;כָּל אֹכֶל, שֶׁגִּדּוּלָיו מִן הָאָרֶץ, וְנִשְׁמָר, וּלְקִיטָתוֹ כֻּלּוֹ כְּאַחַת, וּמַכְנִיסִין אוֹתוֹ לְקִיּוּם--חַיָּב בַּפֵּאָה, שֶׁנֶּאֱמָר "וּבְקֻצְרְכֶם אֶת-קְצִיר אַרְצְכֶם" (ויקרא יט,ט; ויקרא כג,כב).&nbsp; [ב] כָּל הַדּוֹמֶה לַקָּצִיר בְּחָמֵשׁ דְּרָכִים הָאֵלּוּ, הוּא שֶׁחַיָּב בַּפֵּאָה--כְּגוֹן הַתְּבוּאָה, וְהַקָּטְנָיוֹת, וְהַחַרּוּבִין, וְהָאֱגוֹזִין, וְהַשְּׁקֵדִים, וְהָרִמּוֹנִים, וְהָעֲנָבִים, וְהַזֵּיתִים, וְהַתְּמָרִים בֵּין רְטֻבִּים בֵּין יְבֵשִׁים, וְכָל כַּיּוֹצֶא בְּאֵלּוּ.</p>

<p><b>ב,ב</b>&nbsp;&nbsp;אֲבָל אִסְטִיס וּפוּאָה וְכַיּוֹצֶא בָּהֶן פְּטוּרִין, מִפְּנֵי שְׁאֵינָן אֹכֶל.&nbsp; וְכֵן כְּמֵהִין וּפַטְרָיוֹת פְּטוּרִין, מִפְּנֵי שְׁאֵין גִּדּוּלֵיהֶן מִן הָאָרֶץ כִּשְׁאָר פֵּרוֹת הָאָרֶץ.&nbsp; וְכֵן הַהֶפְקֵר פָּטוּר, שְׁאֵין לוֹ מִי שֶׁיִּשְׁמְרֶנּוּ שֶׁהֲרֵי הוּא מֻפְקָר לַכֹּל.&nbsp; וְכֵן הַתְּאֵנִים אֵינָן חַיָּבִין בַּפֵּאָה, שְׁאֵין לְקִיטָתָן כְּאֶחָד אֵלָא יֵשׁ בָּאִילָן זֶה מַה שֶׁיִּגָּמֵר הַיּוֹם וְיֵשׁ בּוֹ מַה שֶׁיִּגָּמֵר לְאַחַר כַּמָּה יָמִים.&nbsp; וְכֵן הַיָּרָק פָּטוּר, שְׁאֵין מַכְנִיסִין אוֹתוֹ לְקִיּוּם.</p>

<p><b>ב,ג</b>&nbsp;&nbsp;הַשּׁוּמִים וְהַבְּצָלִים חַיָּבִין בַּפֵּאָה, שֶׁהֲרֵי מְיַבְּשִׁין אוֹתָן וּמַכְנִיסִין אוֹתָן לְקִיּוּם; וְכֵן הָאִמָּהוֹת שֶׁלִּבְּצָלִים שֶׁמַּנִּיחִין אוֹתָן בָּאָרֶץ לִקַּח מֵהֶן הַזֶּרַע, חַיָּבוֹת בַּפֵּאָה.&nbsp; וְכֵן כָּל כַּיּוֹצֶא בָּהֶן.&nbsp; [ג] קַרְקָע כָּל שְׁהוּא חַיָּב בַּפֵּאָה, וְאַפִלּוּ הָיְתָה שֶׁלְּשֻׁתָּפִין--שֶׁנֶּאֱמָר "קְצִיר אַרְצְכֶם" (ויקרא יט,ט; ויקרא כג,כב), אַפִלּוּ שֶׁלָּרַבִּים.</p>

<p><b>ב,ד</b>&nbsp;&nbsp;שָׂדֶה שֶׁקְּצָרוּהָ גּוֹיִים לְעַצְמָן, אוֹ קְצָרוּהָ לִסְטִים, אוֹ קִרְסְמוּהָ נְמָלִים, אוֹ שִׁבְּרַתָּהּ הָרוּחַ אוֹ בְּהֵמָה--הֲרֵי זוֹ פְּטוּרָה מִן הַפֵּאָה, שֶׁחוֹבַת הַפֵּאָה בַּקָּמָה.&nbsp; [ה] קָצַר חֶצְיָהּ, וְקָצְרוּ הַלִּסְטִים חֶצְיָהּ שֶׁנִּשְׁאַר--הֲרֵי זוֹ פְּטוּרָה, שֶׁהַחִיּוּב בַּחֵצִי שֶׁקָּצְרוּ הַלִּסְטִים.</p>

<p><b>ב,ה</b>&nbsp;&nbsp;אֲבָל אִם קָצְרוּ הַלִּסְטִים חֶצְיָהּ, וְחָזַר הוּא וְקָצַר הַשְּׁאָר--נוֹתֵן פֵּאָה לְשֵׁעוּר מַה שֶׁקָּצַר; קָצַר חֶצְיָהּ, וּמָכַר חֶצְיָהּ--הַלּוֹקֵחַ נוֹתֵן פֵּאָה לַכֹּל.&nbsp; קָצַר חֶצְיָהּ, וְהִקְדִּישׁ חֶצְיָהּ--הַפּוֹדֶה מִיַּד הַגִּזְבָּר נוֹתֵן פֵּאָה לַכֹּל; קָצַר חֶצְיָהּ, וְהִקְדִּישׁוֹ--הֲרֵי זֶה מַנִּיחַ מִן הַנִּשְׁאָר פֵּאָה הָרְאוּיָה לַכֹּל.</p>

<p><b>ב,ו</b>&nbsp;&nbsp;כֶּרֶם שֶׁהָיָה בּוֹצֵר מִמֶּנּוּ עֲנָבִים לִמְכֹּר בַּשּׁוּק, וּבְדַעְתּוֹ שֶׁיַּנִּיחַ הַשְּׁאָר לַגַּת לִדְרֹךְ אוֹתוֹ--אִם הָיָה בּוֹצֵר לַשּׁוּק מִכָּאן וּמִכָּאן--הֲרֵי זֶה נוֹתֵן פֵּאָה לְמַה שֶׁבּוֹצֵר לַגַּת, כְּפִי הַנִּשְׁאָר.&nbsp; וְאִם הָיָה בּוֹצֵר לַשּׁוּק מֵרוּחַ אַחַת בִּלְבָד--הֲרֵי זֶה נוֹתֵן פֵּאָה מִן הַנִּשְׁאָר, כְּפִי הָרָאוּי לְכָל הַכֶּרֶם:&nbsp; הוֹאִיל וּבָצַר מֵרוּחַ אַחַת--אֵינוּ כְּבוֹצֵר עֲרַאי מְעַט מִכָּאן וּמְעַט מִכָּאן, שְׁהוּא פָּטוּר.</p>

<p><b>ב,ז</b>&nbsp;&nbsp;וְכֵן הַקּוֹטֵף מְלִילוֹת מְעַט מְעַט וּמַכְנִיס לְבֵיתוֹ--אַפִלּוּ קָטַף כֵּן כָּל שָׂדֵהוּ, פָּטוּר מִן הַלֶּקֶט וּמִן הַשִּׁכְחָה וּמִן הַפֵּאָה.&nbsp; [ז] הַקּוֹצֵר כָּל שָׂדֵהוּ--קֹדֶם שֶׁתִּגָּמֵר וַעֲדַיִן לֹא הֵבִיאָה שְׁלִישׁ, הֲרֵי זוֹ פְּטוּרָה; וְאִם הִגִּיעָה לִשְׁלִישׁ, חַיֶּבֶת.&nbsp; וְכֵן בְּפֵרוֹת הָאִילָן--אִם נִגְמְרוּ שְׁלִישׁ גְּמִירָתָן, חַיָּבִין.</p>

<p><b>ב,ח</b>&nbsp;&nbsp;הַמַּקְדִּישׁ אֶת שָׂדֵהוּ וְהִיא קָמָה, וּפְדָיָהּ וְהִיא קָמָה--חַיֶּבֶת בַּפֵּאָה.&nbsp; קְצָרָהּ הַגִּזְבָּר, וְאַחַר כָּךְ פְּדָיָהּ--פְּטוּרָה:&nbsp; שֶׁבְּשָׁעַת חִיּוּב הַפֵּאָה, הָיְתָה קֹדֶשׁ שְׁאֵינוּ חַיָּב בַּפֵּאָה.</p>

<p><b>ב,ט</b>&nbsp;&nbsp;גּוֹי שֶׁקָּצַר שָׂדֵהוּ, וְאַחַר כָּךְ נִתְגַּיַּר--הֲרֵי זוֹ פְּטוּרָה מִן הַפֵּאָה וּמִן הַלֶּקֶט וּמִן הַשִּׁכְחָה, אַף עַל פִּי שְׁאֵין הַשִּׁכְחָה אֵלָא בְּשָׁעַת הָעִמּוּר.</p>

<p><b>ב,י</b>&nbsp;&nbsp;אֵין שׂוֹכְרִין פּוֹעֲלִים גּוֹיִים לִקְצֹר, מִפְּנֵי שְׁאֵינָן בְּקִיאִין בְּלֶקֶט וּפֵאָה; וְאִם שָׂכַר וְקָצְרוּ אֶת כֻּלָּהּ, הֲרֵי זוֹ חַיֶּבֶת בַּפֵּאָה.</p>

<p><b>ב,יא</b>&nbsp;&nbsp;בַּעַל הַבַּיִת שֶׁקָּצַר כָּל שָׂדֵהוּ, וְלֹא הִנִּיחַ פֵּאָה--הֲרֵי זֶה נוֹתֵן מִן הַשִּׁבֳּלִים פֵּאָה לָעֲנִיִּים, וְאֵינוּ צָרִיךְ לְעַשַּׂר; וְאַפִלּוּ נָתַן לָהֶם רֹב הַקָּצִיר מִשּׁוֹם פֵּאָה, הֲרֵי זֶה פָּטוּר מִן הַמַּעַשְׂרוֹת.&nbsp; וְכֵן אִם דָּשׁ וַעֲדַיִן לֹא זָרָה, נוֹתֵן לָהֶם הַפֵּאָה קֹדֶם שֶׁיְּעַשַּׂר; אֲבָל אִם דָּשׁ וְזָרָה בָּרַחַת וּבַמִּזְרֶה, וְגָמַר מְלַאכְתּוֹ--מְעַשֵּׂר וְאַחַר כָּךְ נוֹתֵן לָהֶם מִן הַפֵּרוֹת הַמְּעֻשָּׂרִין, שֵׁעוּר הַפֵּאָה הָרְאוּיָה לְאוֹתָהּ שָׂדֶה.&nbsp; וְכֵן בָּאִילָנוֹת.</p>

<p><b>ב,יב</b>&nbsp;&nbsp;אֵין מַנִּיחִין אֶת הַפֵּאָה אֵלָא בְּסוֹף הַשָּׂדֶה--כְּדֵי שֶׁיִּהְיוּ הָעֲנִיִּים יוֹדְעִין מְקוֹם שֶׁיָּבוֹאוּ לוֹ, וּכְדֵי שֶׁתִּהְיֶה נִכֶּרֶת לָעוֹבְרִים וְלַשָּׁבִים וְלֹא יֵחָשֵׁד; וּמִפְּנֵי הָרַמָּאִים, שֶׁלֹּא יִתְכַּוַּן לִקְצֹר הַכֹּל וְאוֹמֵר לְאֵלּוּ שֶׁרוֹאִים אוֹתוֹ קוֹצֵר סוֹף הַשָּׂדֶה, בִּתְחִלַּת הַשָּׂדֶה הִנַּחְתִּי.&nbsp; וְעוֹד, שֶׁלֹּא יְשַׁמַּר שָׁעָה שְׁאֵין שָׁם אָדָם, וְיַנִּיחֶנָּה, וְיִתְּנֶנָּה לְעָנִי הַקָּרוֹב לוֹ.</p>

<p><b>ב,יג</b>&nbsp;&nbsp;עָבַר וְהִנִּיחַ הַפֵּאָה בִּתְחִלַּת הַשָּׂדֶה, אוֹ בְּאֶמְצָעָהּ--הֲרֵי זוֹ פֵּאָה; וְצָרִיךְ שֶׁיַּנִּיחַ בְּסוֹף הַשָּׂדֶה, כְּשֵׁעוּר הַפֵּאָה הָרְאוּיָה לְמַה שֶׁנִּשְׁאַר בַּשָּׂדֶה אַחַר שֶׁהִפְרִישׁ אֶת הָרִאשׁוֹנָה.&nbsp; [יג] בַּעַל הַבַּיִת שֶׁנָּתַן פֵּאָה לָעֲנִיִּים, וְאָמְרוּ לוֹ תֶּן לָנוּ מִצַּד זֶה, וְנָתַן לָהֶם--זוֹ וְזוֹ פֵּאָה; וְכֵן בַּעַל הַשָּׂדֶה שֶׁהִפְרִישׁ פֵּאָה, וְאָמַר הֲרֵי זוֹ פֵּאָה וְגַם זוֹ, אוֹ שֶׁאָמַר הֲרֵי זוֹ פֵּאָה, וְזוֹ--הֲרֵי שְׁתֵּיהֶן פֵּאָה.</p>

<p><b>ב,יד</b>&nbsp;&nbsp;אָסוּר לַפּוֹעֲלִים לִקְצֹר אֶת כָּל הַשָּׂדֶה, אֵלָא מַנִּיחִין בְּסוֹף הַשָּׂדֶה כְּשֵׁעוּר הַפֵּאָה; וְאֵין לָעֲנִיִּים בָּהּ כְּלוּם, עַד שֶׁיַּפְרִישֶׁנָּה בַּעַל הַבַּיִת מִדַּעְתּוֹ.&nbsp; לְפִיכָּךְ עָנִי שֶׁרָאָה פֵּאָה בְּסוֹף שָׂדֶה--אָסוּר לוֹ לִגַּע בָּהּ מִשּׁוֹם גָּזֵל, עַד שֶׁיִּוָּדַע לוֹ שְׁהִיא מִדַּעַת בַּעַל הַבַּיִת.</p>

<p><b>ב,טו</b>&nbsp;&nbsp;הַפֵּאָה שֶׁלִּתְבוּאָה וְקָטְנָיוֹת וְכַיּוֹצֶא בָּהֶן מִזְּרָעִים הַנִּקְצָרִים, וְכֵן פְּאַת הַכֶּרֶם וְהָאִילָנוֹת--נִתֶּנֶת בַּמְּחֻבָּר לַקַּרְקָע, וְהָעֲנִיִּים בּוֹזְזִין אוֹתָהּ בְּיָדָם; וְאֵין קוֹצְרִין אוֹתָהּ בְּמַגָּלוֹת, וְלֹא עוֹקְרִין אוֹתָהּ בְּקַרְדֻּמּוֹת--כְּדֵי שֶׁלֹּא יַכּוּ אִישׁ אֶת רֵעֵהוּ.&nbsp; רָצוּ אוֹתָן הָעֲנִיִּים לְחַלַּק אוֹתָהּ בֵּינֵיהֶם, הֲרֵי אֵלּוּ מְחַלְּקִין; אַפִלּוּ תִּשְׁעִים וְתִשְׁעָה אוֹמְרִין לְחַלַּק, וְאֶחָד אוֹמֵר לָבֹז--לְזֶה הָאֶחָד שׁוֹמְעִין שֶׁאָמַר כַּהֲלָכָה.</p>

<p><b>ב,טז</b>&nbsp;&nbsp;פֵּאָה שֶׁלִּדְלִית וְשֶׁלְּדֶקֶל, שְׁאֵין הָעֲנִיִּים מַגִּיעִין לָבֹז אוֹתָהּ אֵלָא בְּסַכָּנָה גְּדוֹלָה--בַּעַל הַבַּיִת מוֹרִיד אוֹתָהּ, וּמְחַלֵּק בֵּין הָעֲנִיִּים:&nbsp; וְאִם רָצוּ כֻּלָּן לָבֹז אוֹתָהּ לְעַצְמָן, בּוֹזְזִין; וְאַפִלּוּ תִּשְׁעִים וְתִשְׁעָה אוֹמְרִים לָבֹז, וְאֶחָד אוֹמֵר לְחַלַּק--שׁוֹמְעִין לָאֶחָד שֶׁאָמַר כַּהֲלָכָה, וּמְחַיְּבִין בַּעַל הַבַּיִת לְהוֹרִיד וּלְחַלַּק בֵּינֵיהֶן.</p>

<p><b>ב,יז</b>&nbsp;&nbsp;בְּשָׁלוֹשׁ עִתּוֹת בַּיּוֹם מְחַלְּקִין אֶת הַפֵּאָה לָעֲנִיִּים בַּשָּׂדֶה, אוֹ מַנִּיחִין אוֹתָן לָבֹז אוֹתָהּ--בַּשַּׁחַר, וּבַחֲצוֹת הַיּוֹם, וּבַמִּנְחָה; וְעָנִי שֶׁבָּא בְּלֹא זְמָן זֶה, אֵין מַנִּיחִין אוֹתוֹ לִטֹּל--כְּדֵי שֶׁיִּהְיֶה עֵת קָבוּעַ לָעֲנִיִּים שֶׁיִּתְקַבְּצוּ בּוֹ כֻּלָּן לִטֹּל.</p>

<p><b>ב,יח</b>&nbsp;&nbsp;וְלָמָּה לֹא קָבְעוּ לָהּ עֵת אַחַת בַּיּוֹם--מִפְּנֵי שֶׁיֵּשׁ שָׁם עֲנִיּוֹת מְנִיקוֹת שֶׁצְּרִיכוֹת לֶאֱכֹל בִּתְחִלַּת הַיּוֹם, וְיֵשׁ שָׁם קְטַנִּים שְׁאֵינָן נֵעוֹרִין בַּבֹּקֶר וְלֹא יַגִּיעוּ לַשָּׂדֶה עַד חֲצִי הַיּוֹם, וְיֵשׁ שָׁם זְקֵנִים שְׁאֵינָם מַגִּיעִין עַד הַמִּנְחָה.</p>

<p><b>ב,יט</b>&nbsp;&nbsp;[יח] עָנִי שֶׁנָּטַל מִקְצַת הַפֵּאָה וְזָרַק עַל הַשְּׁאָר, אוֹ שֶׁנָּפַל עָלֶיהָ, אוֹ שֶׁפֵּרַס טְלִיתוֹ עָלֶיהָ--קוֹנְסִין אוֹתוֹ, וּמַעְבִירִין אוֹתוֹ מִמֶּנָּה; וְאַפִלּוּ מַה שֶׁנָּטַל, לוֹקְחִין אוֹתוֹ מִיָּדוֹ וְיִנָּתֵן לְעָנִי אַחֵר.</p>

<p><b>ב,כ</b>&nbsp;&nbsp;[יט] מִי שֶׁלִּקַט אֶת הַפֵּאָה וְאָמַר, הֲרֵי זֶה לְאִישׁ פְּלוֹנִי הֶעָנִי--אִם עָנִי הוּא זֶה שֶׁלִּקַט--מִתּוֹךְ שֶׁזּוֹכֶה בָּהּ לְעַצְמוֹ, זָכָה בָּהּ לְאוֹתוֹ פְּלוֹנִי; וְאִם עָשִׁיר הוּא--לֹא זָכָה לוֹ, אֵלָא יִתְּנֶנָּה לֶעָנִי שֶׁנִּמְצָא רִאשׁוֹן.</p>

<p><b>ב,כא</b>&nbsp;&nbsp;[כ] בַּעַל הַבַּיִת שֶׁהִנִּיחַ פֵּאָה לַעֲנִיִּים אֵלּוּ הָעוֹמְדִים לְפָנָיו, וּבָא עָנִי אַחֵר וּנְטָלָהּ--זָכָה בָּהּ:&nbsp; שְׁאֵין הֶעָנִי זוֹכֶה בְּלֶקֶט וְשִׁכְחָה וּפֵאָה וְסֶלַע שֶׁלִּמְצִיאָה, עַד שֶׁיַּגִּיעוּ לְיָדוֹ.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ג</h2>

<p><b>ג,א</b>&nbsp;&nbsp;אֵין מַנִּיחִין אֶת הַפֵּאָה מִשָּׂדֶה, עַל חֲבִרְתָּהּ.&nbsp; כֵּיצַד:&nbsp; הָיוּ לוֹ שְׁתֵּי שָׂדוֹת--לֹא יִקְצֹר אֶת הָאַחַת כֻּלָּהּ, וְיַנִּיחַ בַּשְּׁנִיָּה פֵּאָה הָרְאוּיָה לִשְׁתֵּיהֶן:&nbsp; שֶׁנֶּאֱמָר "לֹא-תְכַלֶּה פְּאַת שָׂדְךָ בְּקֻצְרֶךָ" (ויקרא כג,כב), שֶׁיַּנִּיחַ בְּכָל אַחַת וְאַחַת פֵּאָה הָרְאוּיָה לָהּ.&nbsp; וְאִם הִנִּיחַ מִשָּׂדֶה עַל חֲבִרְתָּהּ, אֵינָהּ פֵּאָה.</p>

<p><b>ג,ב</b>&nbsp;&nbsp;הָיְתָה שָׂדֵהוּ זְרוּעָה כֻּלָּהּ מִין אֶחָד, וְהָיָה נַחַל בְּתוֹךְ הַשָּׂדֶה, אַף עַל פִּי שְׁאֵינוּ מוֹשֵׁךְ, אוֹ אַמַּת הַמַּיִם שְׁאֵינוּ יָכוֹל לִקְצֹר מַה שֶׁבִּשְׁנֵי צְדָדֶיהָ כְּאַחַת, וְהוּא שֶׁתִּהְיֶה מוֹשֶׁכֶת וּקְבוּעָה--הֲרֵי זוֹ כִּשְׁתֵּי שָׂדוֹת, וְנוֹתֵן פֵּאָה מִצַּד זֶה לְעַצְמוֹ וּפֵאָה מִצַּד זֶה לְעַצְמוֹ.</p>

<p><b>ג,ג</b>&nbsp;&nbsp;וְכֵן אִם הָיָה מַפְסִיק בָּהּ דֶּרֶךְ הַיָּחִיד שְׁהוּא רָחֵב אַרְבַּע אַמּוֹת, אוֹ דֶּרֶךְ הָרַבִּים הָרָחֵב שֵׁשׁ עֶשְׂרֵה אַמָּה.&nbsp; אֲבָל שָׁבִיל הַיָּחִיד וְהוּא הַפָּחוּת מֵאַרְבַּע, אוֹ שָׁבִיל הָרַבִּים הַפָּחוּת מִשֵּׁשׁ עֶשְׂרֵה אַמָּה--אִם הָיָה קָבוּעַ בִּימוֹת הַחַמָּה וּבִימוֹת הַגְּשָׁמִים, מַפְסִיק; וְאִם אֵינוּ קָבוּעַ בִּימוֹת הַגְּשָׁמִים--אֵינוּ מַפְסִיק, אֵלָא הֲרֵי הִיא כְּשָׂדֶה אַחַת.</p>

<p><b>ג,ד</b>&nbsp;&nbsp;הָיָה מַפְסִיק בָּהּ אֶרֶץ בּוּרָה שְׁאֵינָהּ זְרוּעָה וְלֹא חֲרוּשָׁה, אוֹ אֶרֶץ נִירָה וְהִיא שֶׁנֶּחְרְשָׁה וְלֹא נִזְרְעָה, אוֹ שֶׁהִפְסִיק בָּהּ זֶרַע אַחֵר כְּגוֹן שֶׁהָיָה חִטִּים מִכָּאן וְחִטִּים מִכָּאן וּשְׂעוֹרִים בָּאֶמְצָע, אוֹ שֶׁקָּצַר בְּאֶמְצָעָהּ אַפִלּוּ קֹדֶם שֶׁתָּבִיא שְׁלִישׁ וְחָרַשׁ מְקוֹם שֶׁקָּצַר--הֲרֵי זוֹ נִפְסֶקֶת לִשְׁתֵּי שָׂדוֹת:&nbsp; וְהוּא שֶׁיִּהְיֶה רֹחַב כָּל אֶחָד מֵאֵלּוּ, כִּשְׁלוֹשָׁה תְּלָמִים שֶׁלְּפָתִיחַ--וְהוּא פָּחוּת מִבֵּית רֹבַע.</p>

<p><b>ג,ה</b>&nbsp;&nbsp;בַּמֶּה דְּבָרִים אֲמוּרִים, בְּשָׂדֶה קְטַנָּה שְׁהִיא חֲמִשִּׁים אַמָּה עַל שְׁתֵּי אַמּוֹת אוֹ פָּחוּת; אֲבָל אִם הָיְתָה יְתֵרָה עַל זוֹ, אֵין הַבּוּר אוֹ הַנִּיר מַפְסִיקָהּ לִשְׁנַיִם אֵלָא אִם כֵּן הָיָה בּוֹ רֹחַב בֵּית רֹבַע.&nbsp; אֲבָל זֶרַע אַחֵר כָּל שְׁהוּא, מַפְסִיק בָּהּ.&nbsp; [ה] אֲכָלָהּ גּוֹבַאי, אוֹ קִרְסְמוּהָ נְמָלִים בְּאֶמְצָעָהּ--אִם חָרַשׁ מְקוֹם שֶׁאָכְלוּ, הֲרֵי זֶה מַפְסִיק.</p>

<p><b>ג,ו</b>&nbsp;&nbsp;הַזּוֹרֵעַ בָּהָר שְׁאֵינוּ כֻּלּוֹ שׁוֹוֶה, אֵלָא יֵשׁ בּוֹ תִּלִּים תִּלִּים גְּבוֹהִים וּמְקוֹמוֹת מְקוֹמוֹת עֲמוּקוֹת--אַף עַל פִּי שְׁאֵינוּ יָכוֹל לַחְרֹשׁ אוֹתוֹ כֻּלּוֹ וְלִזְרֹעַ אוֹתוֹ כְּאֶחָד, אֵלָא נֶחְרָשׁ הַמָּקוֹם הַגָּבוֹהַּ בִּפְנֵי עַצְמוֹ--הֲרֵי זֶה כְּשָׂדֶה אַחַת, וּמַנִּיחַ פֵּאָה אַחַת בְּסוֹף הָהָר עַל כָּל הָהָר.</p>

<p><b>ג,ז</b>&nbsp;&nbsp;מַדְרֵגָיוֹת שְׁהֶן גְּבוֹהוֹת עֲשָׂרָה טְפָחִים, נוֹתֵן פֵּאָה מִכָּל אַחַת וְאַחַת; וְאִם הָיוּ רָאשֵׁי שׁוּרוֹת מְעֹרָבִים, נוֹתֵן מֵאַחַת עַל הַכֹּל.&nbsp; הָיוּ פָּחוּת מֵעֲשָׂרָה--אַף עַל פִּי שְׁאֵין רָאשֵׁי הַשּׁוּרוֹת מְעֹרָבִין, נוֹתֵן מֵאַחַת עַל הַכֹּל.&nbsp; הָיָה סֶלַע עַל פְּנֵי כָּל הַשָּׂדֶה--אִם עוֹקֵר הוּא אֶת הַמַּחְרֵשָׁה מִצַּד זֶה וְנוֹתְנָהּ מִצַּד זֶה, מַפְסִיק; וְאִם לָאו, אֵינוּ מַפְסִיק.</p>

<p><b>ג,ח</b>&nbsp;&nbsp;הַזּוֹרֵעַ שָׂדֶה שֶׁיֵּשׁ בָּהּ אִילָנוֹת--אַף עַל פִּי שְׁהִיא מַלְבֵּנוֹת מַלְבֵּנוֹת בֵּין הָאִילָנוֹת, וְאֵין כָּל הַזֶּרַע מְעֹרָב--נוֹתֵן פֵּאָה אַחַת לְכָל הַשָּׂדֶה:&nbsp; שֶׁהַדָּבָר יָדוּעַ שֶׁשָּׂדֶה אַחַת הִיא, וּמִפְּנֵי מְקוֹם הָאִילָנוֹת נֶחְלָק הַזֶּרַע.</p>

<p><b>ג,ט</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיוּ הָאִילָנוֹת כָּל עֲשָׂרָה בְּתוֹךְ בֵּית סְאָה; אֲבָל אִם הָיוּ כָּל עֲשָׂרָה אִילָנוֹת בְּיָתֵר מִבֵּית סְאָה, הֲרֵי זֶה נוֹתֵן פֵּאָה מִכָּל מַלְבֵּן וּמַלְבֵּן--שֶׁהֲרֵי הָאִילָנוֹת מְרֹחָקִים הַרְבֵּה, וְלֹא מִפְּנֵי הָאִילָנוֹת זָרַע מַלְבֵּנוֹת מַלְבֵּנוֹת.</p>

<p><b>ג,י</b>&nbsp;&nbsp;וְכֵן מַלְבֵּנוֹת הַבְּצָלִים שֶׁבֵּין הַיָּרָק--נוֹתֵן פֵּאָה אַחַת לְכָל הַבְּצָלִים, וְאַף עַל פִּי שֶׁהַיָּרָק מַבְדִּיל בֵּינֵיהֶן וּמְשִׂימוֹ מַלְבֵּנוֹת מַלְבֵּנוֹת.</p>

<p><b>ג,יא</b>&nbsp;&nbsp;שָׂדֶה שְׁהִיא כֻּלָּהּ זְרוּעָה מִין אֶחָד, וְכֵיוָן שֶׁהִתְחִילוּ בָּהּ מְקוֹמוֹת לִיבַשׁ קָצַר אוֹ תָּלַשׁ מַה שֶׁיָּבֵשׁ מִכָּאן וּמִכָּאן, עַד שֶׁנִּשְׁאַר הַלַּח מְפֹרָד מַלְבֵּנוֹת מַלְבֵּנוֹת מְרֹחָקוֹת זוֹ מִזּוֹ--אִם הָיָה דֶּרֶךְ בְּנֵי אָדָם שָׁם לִזְרֹעַ מֵאוֹתוֹ הַמִּין עֲרוּגוֹת עֲרוּגוֹת, כְּגוֹן שֶׁבֶת אוֹ חַרְדָּל--הֲרֵי זֶה מַנִּיחַ פֵּאָה מִכָּל מַלְבֵּן וּמַלְבֵּן, שֶׁהָרוֹאֶה אוֹמֵר עֲרוּגוֹת עֲרוּגוֹת נִזְרְעוּ; וְאִם הָיָה מִין שֶׁזּוֹרְעִין אוֹתוֹ שָׂדוֹת, כְּגוֹן תְּבוּאָה וְקָטְנָיוֹת--נוֹתֵן פֵּאָה אַחַת לַכֹּל.</p>

<p><b>ג,יב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה יָבֵשׁ מִכָּאן וְיָבֵשׁ מִכָּאן וְלַח בָּאֶמְצָע; אֲבָל לַח מִכָּאן וְלַח מִכָּאן וְיָבֵשׁ בָּאֶמְצָע, מַנִּיחַ מִן הַיָּבֵשׁ בִּפְנֵי עַצְמוֹ וּמִן הַלַּח בִּפְנֵי עַצְמוֹ.</p>

<p><b>ג,יג</b>&nbsp;&nbsp;שָׂדֶה שֶׁזְּרָעָהּ בְּצָלִים אוֹ אֲפוּנִים אוֹ פּוֹלִים וְכַיּוֹצֶא בָּהֶן, וְהָיָה בְּדַעְתּוֹ לִמְכֹּר מִקְצָתָן לַחִין בַּשּׁוּק וּמַנִּיחַ מִקְצַת הַשָּׂדֶה יִיבַשׁ וְיַעֲשֶׂה מִמֶּנּוּ גֹּרֶן--חַיָּב לְהַנִּיחַ פֵּאָה לְזֶה שֶׁמּוֹכֵר אוֹתוֹ לַח בִּפְנֵי עַצְמוֹ, וּלְזֶה שֶׁקּוֹצֵר אוֹתוֹ יָבֵשׁ בִּפְנֵי עַצְמוֹ:&nbsp; שֶׁהַשּׁוּק וְהַגֹּרֶן, כִּשְׁנֵי מִינִין הֶן.</p>

<p><b>ג,יד</b>&nbsp;&nbsp;הַזּוֹרֵעַ אֶת שָׂדֵהוּ מִין אֶחָד--אַף עַל פִּי שְׁהוּא עוֹשֵׂהוּ שְׁתֵּי גֳּרָנוֹת, מַנִּיחַ פֵּאָה אַחַת; זְרָעָהּ שְׁנֵי מִינִים--אַף עַל פִּי שְׁהוּא עוֹשֶׂה אוֹתָן גֹּרֶן אֶחָד, נוֹתֵן פֵּאָה לְמִין זֶה בִּפְנֵי עַצְמוֹ וּפֵאָה לְמִין זֶה בִּפְנֵי עַצְמוֹ.&nbsp; [טו] זְרָעָהּ שְׁנֵי גְּוָנִים מִמִּין אֶחָד, כְּגוֹן שֶׁזְּרָעָהּ שְׁנֵי מִינֵי חִטִּים אוֹ שְׁנֵי מִינֵי שְׂעוֹרִים--אִם עֲשָׂאָן גֹּרֶן אֶחָד, נוֹתֵן פֵּאָה אַחַת; שְׁתֵּי גְּרָנוֹת, נוֹתֵן שְׁתֵּי פֵּאוֹת:&nbsp; וְדָבָר זֶה, הֲלָכָה לְמֹשֶׁה מִסִּינַי.</p>

<p><b>ג,טו</b>&nbsp;&nbsp;[טז] הָאַחִין שֶׁחָלְקוּ, נוֹתְנִין שְׁתֵּי פֵּאוֹת; חָזְרוּ וְנִשְׁתַּתְּפוּ, נוֹתְנִין פֵּאָה אַחַת.&nbsp; הַשֻּׁתָּפִין שֶׁקָּצְרוּ חֲצִי הַשָּׂדֶה, וְאַחַר כָּךְ חָלְקוּ--זֶה שֶׁלָּקַח הַקָּצוּר, אֵינוּ מַפְרִישׁ כְּלוּם; וְזֶה שֶׁלָּקַח הַקָּמָה, מַפְרִישׁ עַל הַחֵצִי שֶׁלָּקַח בִּלְבָד.&nbsp; חָזְרוּ וְנִשְׁתַּתְּפוּ, וְקָצְרוּ הַחֵצִי הָאַחֵר בְּשֻׁתָּפוּת--כָּל אֶחָד מֵהֶן מַפְרִישׁ מֵחֶלְקוֹ שֶׁבַּקָּמָה עַל חֵלֶק חֲבֵרוֹ שֶׁבַּקָּמָה, אֲבָל לֹא עַל הַחֵצִי שֶׁנִּקְצַר.</p>

<p><b>ג,טז</b>&nbsp;&nbsp;[יז] שָׂדֶה שֶׁהִגִּיעַ חֶצְיָהּ עַד שְׁלִישׁ וְחֶצְיָהּ לֹא הִגִּיעַ, וְהִתְחִיל וְקָצַר בַּחֵצִי שֶׁהִגִּיעַ חֶצְיוֹ, וְאַחַר כָּךְ הֵבִיאָה כֻּלָּהּ שְׁלִישׁ, וְאַחַר כָּךְ גָּמַר הַחֵצִי הָרִאשׁוֹן שֶׁהִגִּיעַ בַּתְּחִלָּה--מַפְרִישׁ מִן הָרִאשׁוֹן עַל הָאֶמְצָעִיִּים, וּמִן הָאֶמְצָעִיִּים עַל הָרִאשׁוֹן וְעַל הָאַחֲרוֹן; אֲבָל לֹא מִן הָרִאשׁוֹן, עַל הָאַחֲרוֹן.</p>

<p><b>ג,יז</b>&nbsp;&nbsp;[יח] הַמּוֹכֵר מְקוֹמוֹת מְקוֹמוֹת מִשָּׂדֵהוּ לַאֲנָשִׁים הַרְבֵּה--אִם מָכַר כָּל הַשָּׂדֶה, כָּל אֶחָד וְאֶחָד נוֹתֵן פֵּאָה מֵחֶלְקוֹ שֶׁלָּקַח.&nbsp; וְאִם הִתְחִיל בַּעַל הַשָּׂדֶה לִקְצֹר, וּמָכַר מִקְצָת וְשִׁיַּר מִקְצָת--בַּעַל הַשָּׂדֶה נוֹתֵן פֵּאָה הָרְאוּיָה לַכֹּל:&nbsp; שֶׁכֵּיוָן שֶׁהִתְחִיל לִקְצֹר, נִתְחַיַּב בַּכֹּל.&nbsp; וְאִם מָכַר תְּחִלָּה--מַפְרִישׁ הַלּוֹקֵחַ עַל מַה שֶׁלָּקַח, וּבַעַל הַשָּׂדֶה עַל מַה שֶׁשִּׁיַּר.</p>

<p><b>ג,יח</b>&nbsp;&nbsp;[יט] שְׂדֵה אִילָן, אֵין מַפְסִיק בָּהּ אֵלָא גָּדֵר גָּבוֹהַּ הַמַּבְדִּיל בֵּין הָאִילָנוֹת; אֲבָל אִם הָיָה הַגָּדֵר מַבְדִּיל מִלְּמַטָּה, וְהַבַּדִּים וְהַפֹּארוֹת מְעֹרָבִין מִלְמַעְלָן וְנוֹגְעִין בַּגָּדֵר עַל גַּבּוֹ--הֲרֵי זוֹ כְּשָׂדֶה אַחַת, וְנוֹתְנִין פֵּאָה אַחַת לַכֹּל.</p>

<p><b>ג,יט</b>&nbsp;&nbsp;[כ] שְׁנַיִם שֶׁלָּקְחוּ אִילָן אֶחָד, נוֹתְנִין מִמֶּנּוּ פֵּאָה אַחַת; לָקַח זֶה צְפוֹנוֹ וְזֶה דְּרוֹמוֹ, זֶה נוֹתֵן פֵּאָה לְעַצְמוֹ וְזֶה נוֹתֵן פֵּאָה לְעַצְמוֹ.</p>

<p><b>ג,כ</b>&nbsp;&nbsp;[כא] הַחַרּוּבִין--כָּל שֶׁאָדָם עוֹמֵד בְּצַד חַרּוּב זֶה וַחֲבֵרוֹ בְּצַד חַרּוּב אַחֵר, וְרוֹאִין זֶה אֶת זֶה--הֲרֵי הֶן כֻּלָּן כְּשָׂדֶה אַחַת, וּפֵאָה אַחַת לְכֻלָּן; הָיוּ שֵׁנִי הַצְּדָדִין רוֹאִין אֶת הָאֶמְצָעִיִּים, וְאֵין הַצְּדָדִים רוֹאִין זֶה אֶת זֶה--מַפְרִישׁ מִצַּד אֶחָד מִן הָרִאשׁוֹנִים עַל הָאֶמְצָעִיִּים וּמִן הָאֶמְצָעִיִּים עַל הָרִאשׁוֹנִים, אֲבָל לֹא יַפְרִישׁ מִצַּד רִאשׁוֹן זֶה עַל צַד הָאַחֵר.</p>

<p><b>ג,כא</b>&nbsp;&nbsp;[כב] הַזֵּיתִים--כָּל שֶׁיֵּשׁ מֵהֶן בְּרוּחַ אַחַת מֵרוּחוֹת הָעִיר, כְּגוֹן זֵיתִים שֶׁיֵּשׁ בְּמַעְרַב הָעִיר כֻּלָּן, אוֹ בְּמִזְרָחָהּ--הֲרֵי הֶן כְּשָׂדֶה אַחַת, וּפֵאָה אַחַת לְכֻלָּן.</p>

<p><b>ג,כב</b>&nbsp;&nbsp;[כג] הַבּוֹצֵר אֶת מִקְצַת כַּרְמוֹ מִכָּאן וּמִכָּאן, כְּדֵי לְהָקֶל מֵעַל הַגֶּפֶן עַד שֶׁיִּמְצְאוּ שְׁאָר הָאֶשְׁכּוֹלוֹת רָוֶה וְיוֹסִיפוּ--הוּא הַנִּקְרָא מֵדֵל; וּכְבָר בֵּאַרְנוּ שֶׁהַבּוֹצֵר מֵרוּחַ אַחַת אֵינוּ מֵדֵל, וּלְפִיכָּךְ נוֹתֵן מִן הַנִּשְׁאָר פֵּאָה הָרְאוּיָה לַכֹּל--וְאַף עַל פִּי שֶׁבָּצַר לַשּׁוּק.&nbsp; אֲבָל אִם הֵדֵל לִמְכֹּר בַּשּׁוּק, אֵינוּ נוֹתֵן פֵּאָה לְזֶה שֶׁהֵדֵל; הֵדֵל לְהָבִיא לְבֵיתוֹ--נוֹתֵן מִן הַשְּׁאָר שֶׁהִנִּיחַ לִדְרֹךְ, פֵּאָה הָרְאוּיָה לַכֹּל.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ד</h2>

<p><b>ד,א</b>&nbsp;&nbsp;אֵיזֶה הוּא לֶקֶט--זֶה הַנּוֹפֵל מִתּוֹךְ הַמַּגָּל בְּשָׁעַת הַקְּצִירָה, אוֹ הַנּוֹפֵל מִתּוֹךְ יָדוֹ כְּשֶׁיְּקַבַּץ הַשִּׁבֳּלִים וְיִקְצֹר:&nbsp; וְהוּא, שֶׁיִּהְיֶה הַנּוֹפֵל שִׁבֹּלֶת אַחַת אוֹ שְׁתַּיִם; אֲבָל אִם נָפְלוּ שָׁלוֹשׁ כְּאַחַת, הֲרֵי שְׁלָשְׁתָּן לְבַעַל הַשָּׂדֶה.&nbsp; וְהַנּוֹפֵל מֵאַחַר הַמַּגָּל, אוֹ מֵאַחַר הַיָּד--אַפִלּוּ שִׁבֹּלֶת אַחַת, אֵינָהּ לֶקֶט.</p>

<p><b>ד,ב</b>&nbsp;&nbsp;הָיָה קוֹצֵר בְּיָדוֹ בְּלֹא מַגָּל, הַנּוֹפֵל מִתּוֹךְ יָדוֹ אֵינוּ לֶקֶט; אֲבָל הַתּוֹלֵשׁ דְּבָרִים שֶׁתּוֹלְשִׁין אוֹתָן, הַנּוֹפֵל מִתּוֹךְ יָדוֹ לֶקֶט.&nbsp; הָיָה קוֹצֵר אוֹ תּוֹלֵשׁ דָּבָר שֶׁדַּרְכּוֹ לְהִתָּלֵשׁ, וְאַחַר שֶׁקָּצַר מְלוֹא זְרוֹעוֹ אוֹ תָּלַשׁ מְלוֹא קֻמְצוֹ, הִכָּהוּ קוֹץ וְנָפַל מִיָּדוֹ עַל הָאָרֶץ--הֲרֵי זֶה שֶׁלְּבַעַל הַבַּיִת.</p>

<p><b>ד,ג</b>&nbsp;&nbsp;הָיָה קוֹצֵר וְנִשְׁאֲרָה שִׁבֹּלֶת אַחַת לֹא נִקְצְרָה, וְנִקְצַר כָּל סְבִיבוֹתֶיהָ--אִם הָיָה רֹאשָׁהּ מַגִּיעַ לַקָּמָה שֶׁבְּצִדָּהּ וִיכוּלָה לְהִקָּצֵר עִם הַקָּמָה, הֲרֵי הִיא שֶׁלְּבַעַל הַשָּׂדֶה; וְאִם לָאו, הֲרֵי הִיא שֶׁלָּעֲנִיִּים.&nbsp; [ד] הָיוּ שְׁתֵּי שִׁבֳּלוֹת זוֹ בְּצַד זוֹ--הַפְּנִימִית יְכוּלָה לְהִקָּצֵר עִם הַקָּמָה, וְהַחִיצוֹנָה יְכוּלָה לְהִקָּצֵר עִם הַפְּנִימִית וְאֵינָהּ יְכוּלָה לְהִקָּצֵר עִם הַקָּמָה--הַפְּנִימִית נִצֹּלֶת, וּמַצֶּלֶת אֶת הַחִיצוֹנָה:&nbsp; שֶׁהֲרֵי הִיא כְּנוֹפֶלֶת מִתּוֹךְ הַמַּגָּל, וְאַף עַל פִּי שֶׁעֲדַיִן לֹא נִקְצְרָה.&nbsp; וְהַשִּׁבֳּלִים שֶׁבַּקַּשׁ, הֲרֵי הֶן שֶׁלְּבַעַל הַשָּׂדֶה.</p>

<p><b>ד,ד</b>&nbsp;&nbsp;[ה] הָרוּחַ שֶׁפִּזְּרָה אֶת הָעֻמְרִים, וְנִתְעָרַב קָצִיר שֶׁלְּבַעַל הַבַּיִת עִם הַלֶּקֶט--אוֹמְדִין אֶת הַשָּׂדֶה כַּמָּה לֶקֶט הִיא רְאוּיָה לַעֲשׂוֹת, וְנוֹתֵן לָעֲנִיִּים:&nbsp; מִפְּנֵי שֶׁזֶּה אֹנֶס.&nbsp; וְכַמָּה הוּא שֵׁעוּר זֶה, אַרְבַּעַת קַבִּין תְּבוּאָה לְכָל בֵּית כּוֹר.</p>

<p><b>ד,ה</b>&nbsp;&nbsp;[ו] לֶקֶט שֶׁנָּפַל לָאָרֶץ, וְלֹא לִקְּטוּהוּ עֲנִיִּים, וּבָא בַּעַל הַבַּיִת, וְהִגְדִּישׁ אֶת הַקָּצִיר שֶׁלּוֹ עַל הָאָרֶץ--כֵּיצַד הוּא עוֹשֶׂה:&nbsp; מְפַנֶּה הַגָּדִישׁ שֶׁלּוֹ כֻּלּוֹ לְמָקוֹם אַחֵר, וְכָל הַשִּׁבֳּלִים הַנּוֹגְעוֹת בָּאָרֶץ כֻּלָּן לָעֲנִיִּים, מִפְּנֵי שְׁאֵין אָנוּ יוֹדְעִים אֵיזוֹ הִיא מֵהֶם שֶׁהָיְתָה לֶקֶט, וּסְפֵק מַתְּנוֹת עֲנִיִּים לָעֲנִיִּים--שֶׁנֶּאֱמָר "תַּעֲזֹב" (ויקרא כג,כב), הַנַּח לִפְנֵיהֶם מִשֶּׁלָּךְ.</p>

<p><b>ד,ו</b>&nbsp;&nbsp;[ז] וְלָמָּה אֵין אוֹמְדִין אוֹתָהּ, וְיִתֵּן לָעֲנִיִּים מַה שֶׁרְאוּיָה לַעֲשׂוֹת לֶקֶט:&nbsp; מִפְּנֵי שֶׁעָבַר וְהִגְדִּישׁ עַל הַלֶּקֶט, קְנָסוּהוּ; וְאַפִלּוּ הָיָה שׁוֹגֵג, וְאַפִלּוּ הָיָה הַלֶּקֶט שְׂעוֹרִים וְהִגְדִּישׁ עָלָיו חִטִּין, וְאַפִלּוּ קָרָא לָעֲנִיִּים וְלֹא בָאוּ, וְאַפִלּוּ הִגְדִּישׁוּהוּ אֲחֵרִים שֶׁלֹּא מִדַּעְתּוֹ--כָּל הַנּוֹגְעוֹת בָּאָרֶץ, הֲרֵי הֶן לָעֲנִיִּים.</p>

<p><b>ד,ז</b>&nbsp;&nbsp;[ח] הֻצְרַךְ לְרַבַּץ אֶת שָׂדֵהוּ קֹדֶם שֶׁיְּלַקְּטוּ הָעֲנִיִּים לֶקֶט שֶׁבָּהּ--אִם הֶזֵּקוֹ מְרֻבֶּה עַל הֶפְסֵד הַלֶּקֶט, מֻתָּר לְרַבַּץ; וְאִם הֶפְסֵד הַלֶּקֶט מְרֻבֶּה עַל הֶפְסֵדוֹ, אָסוּר לְרַבַּץ.&nbsp; וְאִם קִבַּץ אֶת כָּל הַלֶּקֶט, וְהִנִּיחוֹ עַל הַגָּדֵר עַד שֶׁיָּבוֹא הֶעָנִי וְיִטְּלֶנּוּ--הֲרֵי זוֹ מִדַּת חֲסִידוּת.</p>

<p><b>ד,ח</b>&nbsp;&nbsp;[ט] זְרָעִים הַנִּמְצָאִים בְּחוֹרְרֵי הַנְּמָלִים--אִם הָיוּ הַחוֹרִים בְּתוֹךְ הַקָּמָה, הֲרֵי הוּא שֶׁלְּבַעַל הַשָּׂדֶה:&nbsp; שְׁאֵין לָעֲנִיִּים מַתָּנָה בְּתוֹךְ הַקָּמָה.&nbsp; וְאִם הָיוּ בִּמְקוֹם שֶׁנִּקְצַר, הֲרֵי זֶה שֶׁלָּעֲנִיִּים:&nbsp; שֶׁמֶּא מִן הַלֶּקֶט גְּרָרוּהוּ; וְאַף עַל פִּי שֶׁנִּמְצָא שָׁחוֹר, אֵין אוֹמְרִים הֲרֵי זֶה מִשָּׁנָה שֶׁעָבְרָה--שֶׁסְּפֵק הַלֶּקֶט, לֶקֶט.</p>

<p><b>ד,ט</b>&nbsp;&nbsp;[י] שִׁבֹּלֶת שֶׁלְּלֶקֶט שֶׁנִּתְעָרְבָה בַּגָּדִישׁ--הֲרֵי זֶה מַפְרִישׁ שְׁתֵּי שִׁבֳּלוֹת וְאוֹמֵר עַל אַחַת מֵהֶן, אִם הַלֶּקֶט הִיא זוֹ הֲרֵי הִיא לָעֲנִיִּים, וְאִם אֵינָהּ לֶקֶט הֲרֵי הַמַּעַשְׂרוֹת שְׁהִיא חַיֶּבֶת בָּהֶן שִׁבֹּלֶת זוֹ קְבוּעִים בְּשִׁבֹּלֶת שְׁנִיָּה; וְחוֹזֵר וּמַתְנֶה כֵּן, עַל שִׁבֹּלֶת שְׁנִיָּה, וְנוֹתֵן אֶת אַחַת מֵהֶן לֶעָנִי, וְהָאַחֶרֶת תִּהְיֶה מַעֲשֵׂר.</p>

<p><b>ד,י</b>&nbsp;&nbsp;[יא] לֹא יִשְׂכֹּר אָדָם אֶת הַפּוֹעֵל, עַל מְנַת שֶׁיְּלַקַּט בְּנוֹ אַחֲרָיו; אֲבָל הָאֲרִיסִין וְהַחֲכוֹרוֹת וְהַמּוֹכֵר קָמָתוֹ לַחֲבֵרוֹ לִקְצֹר, יְלַקַּט בְּנוֹ אַחֲרָיו.&nbsp; וְיֵשׁ לַפּוֹעֵל לְהָבִיא אֶת אִשְׁתּוֹ וּבָנָיו לְלַקַּט אַחֲרָיו, וְאַפִלּוּ שְׂכָרוֹ לִטֹּל חֲצִי הַקָּצִיר אוֹ שְׁלִישׁוֹ אוֹ רְבִיעוֹ בִּשְׂכָרוֹ.</p>

<p><b>ד,יא</b>&nbsp;&nbsp;[יב] מִי שְׁאֵינוּ מַנִּיחַ אֶת הָעֲנִיִּים לְלַקַּט, אוֹ שְׁהוּא מַנִּיחַ אֶת אֶחָד וּמוֹנֵעַ אֶת אֶחָד, אוֹ שֶׁסִּיַּע אֶת אֶחָד מֵהֶן עַל חֲבֵרוֹ--הֲרֵי זֶה גּוֹזֵל אֶת הָעֲנִיִּים.&nbsp; [יג] וְאָסוּר לָאָדָם לְהַרְבִּיץ אֲרִי וּכַיּוֹצֶא בּוֹ בְּתוֹךְ שָׂדֵהוּ, כְּדֵי שֶׁיִּירְאוּ הָעֲנִיִּים וְיִבְרְחוּ.</p>

<p><b>ד,יב</b>&nbsp;&nbsp;הָיוּ שָׁם עֲנִיִּים שְׁאֵינָן רְאוּיִין לִטֹּל לֶקֶט--אִם יָכוֹל בַּעַל הַבַּיִת לְמַחוֹת בְּיָדָן, מְמַחֶה; וְאִם לָאו, מַנִּיחָן מִפְּנֵי דַּרְכֵי שָׁלוֹם.&nbsp; [יד] הַמַּפְקִיר אֶת הַלֶּקֶט עִם נְפִילַת רֻבּוֹ, אֵינוּ הֶפְקֵר--מֵאַחַר שֶׁנָּשַׁר רֻבּוֹ, אֵין לוֹ בּוֹ רְשׁוּת.</p>

<p><b>ד,יג</b>&nbsp;&nbsp;[טו] אֵיזֶה הוּא פֶּרֶט--זֶה גַּרְגֶּר אֶחָד אוֹ שְׁנֵי גַּרְגְּרִים, הַנִּפְרָטִים מִן הָאֶשְׁכּוֹל בְּשָׁעַת הַבְּצִירָה; נָפְלוּ שְׁלוֹשָׁה גַּרְגְּרִים בַּבַּת אַחַת, אֵינוּ פֶּרֶט.&nbsp; [טז] הָיָה בּוֹצֵר וְכוֹרֵת אֶת הָאֶשְׁכּוֹל, וְהֻסְבַּךְ בָּעַלִּין וְנָפַל לָאָרֶץ וְנִפְרַט--אֵינוּ פֶּרֶט.</p>

<p><b>ד,יד</b>&nbsp;&nbsp;הָיָה בוֹצֵר וּמַשְׁלִיךְ לָאָרֶץ--כְּשֶׁמְּפַנֶּה הָאֶשְׁכּוֹלוֹת, אַפִלּוּ חֲצִי אֶשְׁכּוֹל הַנִּמְצָא שָׁם פֶּרֶט; וְכֵן אֶשְׁכּוֹל שָׁלֵם שֶׁנִּפְרַט שָׁם, הֲרֵי הוּא פֶּרֶט.&nbsp; וְהַמַּנִּיחַ אֶת הַכַּלְכָּלָה תַּחַת הַגֶּפֶן בְּשָׁעָה שְׁהוּא בּוֹצֵר, הֲרֵי זֶה גּוֹזֵל אֶת הָעֲנִיִּים.</p>

<p><b>ד,טו</b>&nbsp;&nbsp;[יז] אֵיזוֹ הִיא עוֹלֵלוֹת--זֶה אֶשְׁכּוֹל הַקָּטָן שְׁאֵינוּ מְעֻבֶּה כְּאֶשְׁכּוֹלוֹת, שְׁאֵין לוֹ כָּתֵף, וְאֵין עֲנָבָיו נוֹטְפוֹת זוֹ עַל זוֹ אֵלָא מְפֻזָּרוֹת:&nbsp; יֵשׁ לָהּ כָּתֵף וְאֵין לָהּ נָטָף, נָטָף וְאֵין לָהּ כָּתֵף--הֲרֵי הִיא שֶׁלְּבַעַל הַכֶּרֶם; וְאִם סָפֵק, לָעֲנִיִּים.</p>

<p><b>ד,טז</b>&nbsp;&nbsp;[יח] אֵיזֶה הוּא כָּתֵף, פְּסִיגִין הַמְּחֻבָּרוֹת בַּשִּׁדְרָה זוֹ עַל גַּבֵּי זוֹ; נָטָף, עֲנָבִים הַמְּחֻבָּרוֹת בַּשִּׁדְרָה וְיוֹרְדוֹת:&nbsp; וְהוּא שֶׁיִּהְיוּ כָּל הָעֲנָבִים שֶׁבָּעוֹלֵלוֹת, נוֹגְעִין בְּפַס יָדוֹ.&nbsp; וְלָמָּה נִקְרָא שְׁמוֹ עוֹלֵל, מִפְּנֵי שְׁהוּא לִשְׁאָר הָאֶשְׁכּוֹלוֹת כְּעוֹלֵל לָאִישׁ.&nbsp; [יט] וְאֵין בַּעַל הַבַּיִת חַיָּב לִבְצֹר הָעוֹלֵלוֹת וְלִתְּנָן לָעֲנִיִּים, אֵלָא הֶן בּוֹצְרִין אוֹתָן לְעַצְמָן; וְגַרְגֶּר יְחִידִי, הֲרֵי הוּא עוֹלֵלוֹת.</p>

<p><b>ד,יז</b>&nbsp;&nbsp;[כ] זְמוֹרָה שֶׁהָיָה בָּהּ אֶשְׁכּוֹל, וּבָאַרְכֻּבָּה שֶׁלַּזְּמוֹרָה עוֹלֶלֶת--אִם נִקְרֶצֶת עִם הָאֶשְׁכּוֹל, הֲרֵי הִיא שֶׁלְּבַעַל הַכֶּרֶם; וְאִם לָאו, הֲרֵי הִיא שֶׁלָּעֲנִיִּים.&nbsp; [כא] כֶּרֶם שֶׁכֻּלּוֹ עוֹלֵלוֹת, הֲרֵי הוּא שֶׁלָּעֲנִיִּים--שֶׁנֶּאֱמָר "וְכַרְמְךָ לֹא תְעוֹלֵל" (ויקרא יט,י), אַפִלּוּ כֻּלּוֹ עוֹלֵלוֹת.&nbsp; וְאֵין הַפֶּרֶט וְהָעוֹלֵלוֹת נוֹהֲגִין אֵלָא בַּכֶּרֶם בִּלְבָד.</p>

<p><b>ד,יח</b>&nbsp;&nbsp;[כב] אֵין הָעֲנִיִּים זוֹכִין לִקַּח פֶּרֶט וְעוֹלֵלוֹת, עַד שֶׁיַּתְחִיל בַּעַל הַכֶּרֶם לִבְצֹר אֶת כַּרְמוֹ--שֶׁנֶּאֱמָר "וְכִי תִבְצֹר כַּרְמְךָ, לֹא תְעוֹלֵל" (ראה דברים כד,כא); וְכַמָּה יִבְצֹר וְיִהְיוּ זוֹכִין בָּהֶן, שְׁלוֹשָׁה אֶשְׁכּוֹלוֹת שְׁהֶן עוֹשִׂין רְבִיעַ.</p>

<p><b>ד,יט</b>&nbsp;&nbsp;[כג] הַמַּקְדִּישׁ אֶת כַּרְמוֹ עַד שֶׁלֹּא נוֹדְעוּ הָעוֹלֵלוֹת, אֵין הָעוֹלֵלוֹת לָעֲנִיִּים; וְאִם מִשֶּׁנּוֹדְעוּ הָעוֹלֵלוֹת--הָעוֹלֵלוֹת לָעֲנִיִּים, וְיִתְּנוּ שְׂכַר גִּדּוּלָם לַהֶקְדֵּשׁ.</p>

<p><b>ד,כ</b>&nbsp;&nbsp;[כד] הַזּוֹמֵר אֶת הַגֶּפֶן אַחַר שֶׁנּוֹדְעוּ הָעוֹלֵלוֹת, הֲרֵי זֶה זוֹמֵר כְּדַרְכּוֹ; וּכְשֵׁם שֶׁכּוֹרֵת הָאֶשְׁכּוֹלוֹת, כָּךְ כּוֹרֵת הָעוֹלֵלוֹת.</p>

<p><b>ד,כא</b>&nbsp;&nbsp;[כה] גּוֹי שֶׁמָּכַר כַּרְמוֹ לְיִשְׂרָאֵל לִבְצֹר, חַיָּב בָּעוֹלֵלוֹת; יִשְׂרָאֵל וְגוֹי שֶׁהָיוּ שֻׁתָּפִים בַּכֶּרֶם--חֶלְקוֹ שֶׁלְּיִשְׂרָאֵל חַיָּב, וְשֶׁלַּגּוֹי פָּטוּר.</p>

<p><b>ד,כב</b>&nbsp;&nbsp;[כו] בֶּן לֵוִי שֶׁנָּתְנוּ לוֹ מַעֲשֵׂר טֶבֶל, וּמָצָא בּוֹ עוֹלֵלוֹת--נוֹתְנָן לֶעָנִי; וְאִם נִקְרֶצֶת עִם הָאֶשְׁכּוֹל, יֵשׁ לוֹ לַעֲשׂוֹתָהּ תְּרוּמַת מַעֲשֵׂר עַל מָקוֹם אַחֵר.</p>

<p><b>ד,כג</b>&nbsp;&nbsp;[כז] מִי שֶׁהָיוּ לוֹ חָמֵשׁ גְּפָנִים, וּבְצָרָם לְתוֹךְ בֵּיתוֹ--אִם לְאָכְלָן עֲנָבִים--פָּטוּר מִן הַפֶּרֶט וּמִן הַשִּׁכְחָה וּמִן הָרְבָעִי, וְחַיָּב בָּעוֹלֵלוֹת; וְאִם בְּצָרָן יַיִן--חַיָּב בַּכֹּל, אֵלָא אִם כֵּן שִׁיַּר מִקְצָתָן.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ה</h2>

<p><b>ה,א</b>&nbsp;&nbsp;הָעֹמֶר שֶׁשְּׁכָחוּהוּ פּוֹעֲלִים וְלֹא שְׁכָחוֹ בַּעַל הַשָּׂדֶה, שְׁכָחוֹ בַּעַל הַשָּׂדֶה וְלֹא שְׁכָחוּהוּ פּוֹעֲלִים, שְׁכָחוּהוּ אֵלּוּ וְאֵלּוּ וְהָיוּ שָׁם אֲחֵרִים עוֹבְרִין וְרָאוּ אוֹתוֹ בְּשָׁעָה שֶׁשְּׁכָחוּהוּ--אֵינוּ שִׁכְחָה:&nbsp; עַד שֶׁיִּשְׁכְּחוּהוּ כָּל אָדָם.&nbsp; וְאַפִלּוּ עֹמֶר הַטָּמוּן--אִם נִשְׁכַּח, הֲרֵי זֶה שִׁכְחָה.</p>

<p><b>ה,ב</b>&nbsp;&nbsp;הָיָה בַּעַל הַשָּׂדֶה בָּעִיר וְאָמַר, יוֹדֵעַ אֲנִי שֶׁהַפּוֹעֲלִים שְׁכֵחִין עֹמֶר בַּשָּׂדֶה שֶׁבְּמָקוֹם פְּלוֹנִי--שְׁכָחוּהוּ, הֲרֵי זֶה שִׁכְחָה; וְאִם הָיָה בַּשָּׂדֶה וְאָמַר כֵּן, וּשְׁכָחוּהוּ--אֵינוּ שִׁכְחָה:&nbsp; שֶׁהַשָּׁכוּחַ מֵעִיקָרוֹ בַּשָּׂדֶה, הוּא הַשִּׁכְחָה, אֲבָל בָּעִיר אַפִלּוּ זָכוּר וּלְבַסּוֹף שָׁכוּחַ, הֲרֵי זֶה שִׁכְחָה--שֶׁנֶּאֱמָר "וְשָׁכַחְתָּ עֹמֶר בַּשָּׂדֶה" (דברים כד,יט), לֹא בָּעִיר.</p>

<p><b>ה,ג</b>&nbsp;&nbsp;עָמְדוּ הָעֲנִיִּים בְּפָנָיו אוֹ חִפּוּהוּ בַּקַּשׁ וְהוּא זוֹכֵר אֶת הַקַּשׁ, אוֹ שֶׁהִחְזִיק בּוֹ לְהוֹלִיכוֹ לָעִיר וְהִנִּיחוֹ בַּשָּׂדֶה וּשְׁכָחוֹ--אֵינוּ שִׁכְחָה; אֲבָל אִם נְטָלוֹ מִמָּקוֹם לְמָקוֹם, אַף עַל פִּי שֶׁהִנִּיחוֹ סָמוּךְ לַגַּפָּה אוֹ לַגָּדִישׁ אוֹ לַבָּקָר אוֹ לַכֵּלִים, וּשְׁכָחוֹ--הֲרֵי זֶה שִׁכְחָה.</p>

<p><b>ה,ד</b>&nbsp;&nbsp;נָטַל עֹמֶר לְהוֹלִיכוֹ לָעִיר, וְהִנִּיחוֹ עַל גַּבֵּי חֲבֵרוֹ, וְשָׁכַח אֶת שְׁנֵיהֶן--אִם זָכַר הָעֶלְיוֹן קֹדֶם שֶׁיִּפְגַּע בּוֹ, אֵין הַתַּחְתּוֹן שִׁכְחָה; וְאִם לָאו, הַתַּחְתּוֹן שִׁכְחָה.</p>

<p><b>ה,ה</b>&nbsp;&nbsp;עָפוּ עֻמְרָיו בְּרוּחַ חֲזָקָה לְתוֹךְ שְׂדֵה חֲבֵרוֹ, וְשָׁכַח שָׁם עֹמֶר--אֵינוּ שִׁכְחָה, שֶׁנֶּאֱמָר "קְצִירְךָ בְשָׂדֶךָ" (דברים כד,יט); אֲבָל פִּזְּרָה עֻמְרִין בְּתוֹךְ שָׂדֵהוּ, וְשָׁכַח--הֲרֵי זֶה שִׁכְחָה.</p>

<p><b>ה,ו</b>&nbsp;&nbsp;הַנּוֹטֵל עֹמֶר רִאשׁוֹן וְשֵׁנִי וּשְׁלִישִׁי, וְשָׁכַח אֶת הָרְבִיעִי--אִם הָיָה שָׁם שִׁשִּׁי, אֵין הָרְבִיעִי שִׁכְחָה עַד שֶׁיִּטֹּל הַחֲמִישִׁי; וְאִם הָיוּ חֲמִשָּׁה בִּלְבָד--מִשֶּׁיִּשְׁהֶה כְּדֵי לִטֹּל אֶת הַחֲמִישִׁי, הֲרֵי הָרְבִיעִי שִׁכְחָה.&nbsp; [ז] שָׂדֶה שֶׁעֻמְרֶיהָ מְעֻרְבָּבִין, וְשָׁכַח אֶת אֶחָד מֵהֶן--אֵינוּ שִׁכְחָה, עַד שֶׁיִּטֹּל אֶת כָּל סְבִיבוֹתָיו.</p>

<p><b>ה,ז</b>&nbsp;&nbsp;[ח] הַלּוּף וְהַשּׁוּם וְהַבְּצָלִים וְכַיּוֹצֶא בָּהֶן--אַף עַל פִּי שְׁהֶן טְמוּנִין בָּאָרֶץ, יֵשׁ לָהֶן שִׁכְחָה.&nbsp; הַקּוֹצֵר בַּלַּיְלָה וְשָׁכַח קָמָה, אוֹ שֶׁעִמַּר בַּלַּיְלָה וְשָׁכַח עֹמֶר, וְכֵן הַסּוֹמֶה שֶׁשָּׁכַח--יֵשׁ לָהֶן שִׁכְחָה; וְאִם הָיָה הַסּוֹמֶה אוֹ הַקּוֹצֵר בַּלַּיְלָה מִתְכַּוֵּן לִטֹּל אֶת הַגַּס הַגַּס, אֵין לוֹ שִׁכְחָה.&nbsp; וְכָל הָאוֹמֵר הֲרֵינִי קוֹצֵר עַל מְנַת מַה שֶׁאֲנִי שׁוֹכֵחַ, אֲנִי נוֹטֵל--יֵשׁ לוֹ שִׁכְחָה:&nbsp; שֶׁכָּל הַמַּתְנֶה עַל מַה שֶׁכָּתוּב בַּתּוֹרָה, תְּנָאוֹ בָּטֵל.</p>

<p><b>ה,ח</b>&nbsp;&nbsp;[ט] תְּבוּאָה שֶׁקְּצָרָהּ עַד שֶׁלֹּא נִגְמְרָה לְהַאֲכִילָהּ לַבְּהֵמָה, וְכֵן אִם קְצָרָהּ אֲגֻדּוֹת אֲגֻדּוֹת קְטַנּוֹת וְלֹא עֲשָׂיָהּ עֻמְרִים, וְכֵן הַשּׁוּם וְהַבְּצָלִים שֶׁתְּלָשָׁן אֲגֻדּוֹת קְטַנּוֹת לְהִמָּכֵר לַשּׁוּק וְלֹא עֲשָׂיָן עֻמְרִים לְהַעְמִיד מֵהֶן גֹּרֶן--אֵין לָהֶם שִׁכְחָה.</p>

<p><b>ה,ט</b>&nbsp;&nbsp;[י] הַקּוֹצֵר שֶׁהִתְחִיל לִקְצֹר, וְשָׁכַח לְפָנָיו וּלְאַחֲרָיו--שֶׁלְּאַחֲרָיו שִׁכְחָה, וְשֶׁלְּפָנָיו אֵינוּ שִׁכְחָה:&nbsp; שֶׁנֶּאֱמָר "לֹא תָשׁוּב לְקַחְתּוֹ" (דברים כד,יט)--אֵינוּ שִׁכְחָה עַד שֶׁיַּעֲבֹר מִמֶּנּוּ, וְיַנִּיחוֹ לְאַחֲרָיו.</p>

<p><b>ה,י</b>&nbsp;&nbsp;[יא] שְׁנַיִם שֶׁהִתְחִילוּ לִקְצֹר מֵאֶמְצַע הַשָּׂדֶה, זֶה פָּנָיו לַצָּפוֹן וְזֶה פָּנָיו לַדָּרוֹם, וְשָׁכְחוּ לִפְנֵיהֶם וּלְאַחֲרֵיהֶן--שֶׁלִּפְנֵיהֶם שִׁכְחָה:&nbsp; מִפְּנֵי שֶׁכָּל אֶחָד מֵהֶן זֶה שֶׁלְּפָנָיו הוּא לְאַחֲרָיו שֶׁלַּחֲבֵרוֹ.&nbsp; וְהָעֹמֶר שֶׁשְּׁכָחוּהוּ לְאַחֲרֵיהֶן בִּמְקוֹם שֶׁהִתְחִילוּ מִמֶּנּוּ, אֵינוּ שִׁכְחָה:&nbsp; מִפְּנֵי שְׁהוּא מְעֹרָב עִם הַשּׁוּרוֹת שֶׁמִּן הַמִּזְרָח לַמַּעְרָב, וְהֶן מוֹכִיחִין עָלָיו שְׁאֵינוּ שָׁכוּחַ.</p>

<p><b>ה,יא</b>&nbsp;&nbsp;וְכֵן הַשּׁוּרוֹת שֶׁלָּעֻמְרִים שֶׁפִּנּוּ אוֹתָן לַגֹּרֶן, וְהִתְחִילוּ שְׁנַיִם מֵאֶמְצַע שׁוּרָה, וְשָׁכְחוּ עֹמֶר בָּאֶמְצָע בֵּין אֲחוֹרֵיהֶן--אֵינוּ שִׁכְחָה:&nbsp; מִפְּנֵי שְׁהוּא בְּאֶמְצַע הַשּׁוּרָה שֶׁמִּן הַמַּעְרָב לַמִּזְרָח שֶׁעֲדַיִן לֹא הִתְחִילוּ בָּהּ, וְהִיא מוֹכַחַת עָלָיו שְׁאֵינוּ שָׁכוּחַ.</p>

<p><b>ה,יב</b>&nbsp;&nbsp;הַקּוֹצֵר וְאִלַּם אֲלֻמּוֹת אֲלֻמּוֹת, וְחָזַר וּפִנָּה הָאֲלֻמּוֹת, וְהֶן הַנִּקְרָאִין עֻמְרִים, מִמָּקוֹם זֶה לְמָקוֹם אַחֵר, וּמִמָּקוֹם הַשֵּׁנִי לְמָקוֹם שְׁלִישִׁי, וּמִמָּקוֹם שְׁלִישִׁי לַגֹּרֶן, וְשָׁכַח הָעֹמֶר בְּשָׁעָה שֶׁפִּנָּה מִמָּקוֹם לְמָקוֹם--אִם פִּנָּה הָעֻמְרִים לִמְקוֹם שְׁהוּא גְּמָר מְלָאכָה וְשָׁכַח, יֵשׁ לוֹ שִׁכְחָה; וּכְשֶׁפִּנָּה מִמְּקוֹם שְׁהוּא גְּמָר מְלָאכָה לַגֹּרֶן, אֵין לוֹ שִׁכְחָה.&nbsp; וְאִם פִּנָּה הָעֻמְרִים לִמְקוֹם שְׁאֵינוּ גְּמָר מְלָאכָה וְשָׁכַח, אֵין לוֹ שִׁכְחָה; וּכְשֶׁפִּנָּה מִמְּקוֹם שְׁאֵינוּ גְּמָר מְלָאכָה, יֵשׁ לוֹ שִׁכְחָה.</p>

<p><b>ה,יג</b>&nbsp;&nbsp;אֵיזֶה הוּא מְקוֹם שְׁהוּא גְּמָר מְלָאכָה--זֶה מְקוֹם שֶׁדַּעְתּוֹ לְקַבַּץ כָּל הָעֻמְרִין שָׁם וְלָדוּשׁ אוֹתָן שָׁם, אוֹ לְהוֹלִיכָן מִשָּׁם לִמְקוֹם גָּדִישׁ שְׁהוּא הַגֹּרֶן; וּמְקוֹם שְׁאֵינוּ גְּמָר מְלָאכָה, הוּא הַמָּקוֹם שֶׁמְּקַבֵּץ בּוֹ הָעֻמְרִים כְּדֵי לַעֲשׂוֹת מֵהֶן אֲלֻמּוֹת גְּדוֹלוֹת כְּדֵי לְהוֹלִיכָן לְמָקוֹם אַחֵר.</p>

<p><b>ה,יד</b>&nbsp;&nbsp;שְׁתֵּי כְּרִיכוֹת הַמֻּבְדָּלוֹת זוֹ מִזּוֹ שִׁכְחָה, וְשָׁלוֹשׁ אֵינָן שִׁכְחָה; שְׁנֵי עֻמְרִים הַמֻּבְדָּלִין זֶה מִזֶּה שִׁכְחָה, וּשְׁלוֹשָׁה אֵינָן שִׁכְחָה; [טו] שְׁנֵי צִבּוּרִי זֵיתִים וְהַחַרּוּבִין הַמֻּבְדָּלִין זֶה מִזֶּה שִׁכְחָה, וּשְׁלוֹשָׁה אֵינָם שִׁכְחָה; שְׁנֵי חֻצְנֵי פִּשְׁתָּן שִׁכְחָה, וּשְׁלוֹשָׁה אֵינָם שִׁכְחָה; [טז] שְׁתֵּי גְפָנוֹת, וְכֵן בִּשְׁאָר הָאִילָנוֹת--שְׁנַיִם הַמֻּבְדָּלִין זֶה מִזֶּה שִׁכְחָה, וּשְׁלוֹשָׁה אֵינָן שִׁכְחָה:&nbsp; שֶׁנֶּאֱמָר "לֶעָנִי וְלַגֵּר תַּעֲזֹב אֹתָם" (ויקרא יט,י; ויקרא כג,כב)--אַפִלּוּ הָיוּ שְׁנַיִם, אֶחָד לֶעָנִי וְאֶחָד לַגֵּר.</p>

<p><b>ה,טו</b>&nbsp;&nbsp;[יז] הָיוּ כָּל הָעֻמְרִים שֶׁלְּקַב קַב, וְאֶחָד שֶׁלְּאַרְבַּעַת קַבִּין וְשָׁכְחוֹ--הֲרֵי זֶה שִׁכְחָה; יָתֵר עַל הָאַרְבָּעָה, אֵינוּ שִׁכְחָה.&nbsp; וְכֵן אִם הָיוּ שֶׁלִּשְׁנֵי שְׁנֵי קַבִּין, וְאֶחָד יָתֵר עַל שְׁמוֹנַת קַבִּין--אֵינוּ שִׁכְחָה.</p>

<p><b>ה,טז</b>&nbsp;&nbsp;[יח] הָעֹמֶר שֶׁיֵּשׁ בּוֹ סָאתַיִם, וְשָׁכְחוֹ--אֵינוּ שִׁכְחָה:&nbsp; שֶׁנֶּאֱמָר "וְשָׁכַחְתָּ עֹמֶר בַּשָּׂדֶה" (דברים כד,יט), עֹמֶר וְלֹא גָּדִישׁ--אַף עַל פִּי שֶׁכָּל הָעֻמְרִים סָאתַיִם סָאתַיִם.&nbsp; שָׁכַח שְׁנֵי עֻמְרִים--אַף עַל פִּי שֶׁיֵּשׁ בִּשְׁנֵיהֶן סָאתַיִם--הוֹאִיל וְאֵין בְּכָל אֶחָד מֵהֶן סָאתַיִם, הֲרֵי אֵלּוּ שִׁכְחָה; וְכֵן יֵרָאֶה לִי שְׁהֶן שִׁכְחָה, אַפִלּוּ הָיָה בִּשְׁנֵיהֶן יָתֵר מִסָּאתַיִם.</p>

<p><b>ה,יז</b>&nbsp;&nbsp;[יט] קָמָה שֶׁיֵּשׁ בָּהּ סָאתַיִם, וּשְׁכָחָהּ--אֵינָהּ שִׁכְחָה; אֵין בָּהּ סָאתַיִם--רוֹאִין אֶת הַשִּׁבֳּלִים הַדַּקּוֹת כְּאִלּוּ הֶן בְּרִיאוֹת וַאֲרוּכוֹת, וְאֶת הַשְּׁדוּפוֹת כְּאִלּוּ הֶן מְלֵאוֹת, וְאִם הָיְתָה רְאוּיָה אַחַר אֻמְדָּן זֶה לַעֲשׂוֹת סָאתַיִם וּשְׁכָחָהּ, אֵינָהּ שִׁכְחָה.</p>

<p><b>ה,יח</b>&nbsp;&nbsp;[כ] שָׁכַח סְאָה תְּבוּאָה עֲקוּרָה, וּסְאָה שְׁאֵינָהּ עֲקוּרָה--אֵינָן מִצְטָרְפִין, אֵלָא שְׁנֵיהֶם שִׁכְחָה; וְכֵן בַּשּׁוּם וּבַבְּצָלִים וּבְפֵרוֹת הָאִילָן--אִם שָׁכַח מִקְצָתָן בַּקַּרְקָע וּמִקְצָתָן תָּלוּשׁ, וּבִשְׁנֵיהֶם סָאתַיִם--אֵינָן מִצְטָרְפִין, אֵלָא שְׁנֵיהֶם שִׁכְחָה.</p>

<p><b>ה,יט</b>&nbsp;&nbsp;[כא] הַשּׁוֹכֵחַ עֹמֶר בְּצַד הַקָּמָה שְׁאֵינָהּ שְׁכוּחָה, אֵינָהּ שִׁכְחָה:&nbsp; שֶׁנֶּאֱמָר "כִּי תִקְצֹר .&nbsp;.&nbsp;. וְשָׁכַחְתָּ עֹמֶר" (דברים כד,יט)--שֶׁסְּבִיבוֹתָיו קָצִיר שִׁכְחָה, אֲבָל עֹמֶר שֶׁסְּבִיבוֹתָיו קָמָה אֵינָהּ שִׁכְחָה.&nbsp; וְכֵן אִם שָׁכַח קָמָה בְּצַד קָמָה שְׁאֵינָהּ שְׁכוּחָה--אַפִלּוּ הָיְתָה זוֹ שְׁאֵינָהּ שְׁכוּחָה קֶלַח אֶחָד--הֲרֵי זוֹ מַצֶּלֶת אֶת הַשְּׁכוּחָה, וְיִהְיֶה מֻתָּר לְקַחְתָּהּ.</p>

<p><b>ה,כ</b>&nbsp;&nbsp;אֲבָל אִם שָׁכַח עֹמֶר אוֹ קָמָה בְּצַד עֹמֶר שְׁאֵינוּ שָׁכוּחַ--אַפִלּוּ הָיָה בּוֹ סָאתַיִם--אֵינוּ מַצִּיל אוֹתָן, וַהֲרֵי הַשָּׁכוּחַ לָעֲנִיִּים.</p>

<p><b>ה,כא</b>&nbsp;&nbsp;אֵין קָמַת חֲבֵרוֹ מַצֶּלֶת עַל עֹמֶר שֶׁלּוֹ; וְאֵין קָמַת שְׂעוֹרִים מַצֶּלֶת עַל עֹמֶר חִטִּים, עַד שֶׁתִּהְיֶה הַקָּמָה מִמִּין הָעֹמֶר.</p>

<p><b>ה,כב</b>&nbsp;&nbsp;הַשּׁוֹכֵחַ אִילָן בֵּין הָאִילָנוֹת, אַפִלּוּ הָיוּ בּוֹ כַּמָּה סְאִין פֵּרוֹת, אוֹ שֶׁשָּׁכַח שְׁנֵי אִילָנוֹת--הֲרֵי הֶן שִׁכְחָה; שְׁלוֹשָׁה, אֵינָן שִׁכְחָה.&nbsp; [כג] בַּמֶּה דְּבָרִים אֲמוּרִים, בְּאִילָן שְׁאֵינוּ יָדוּעַ וּמְפֻרְסָם בִּמְקוֹמוֹ, כְּגוֹן שֶׁהָיָה עוֹמֵד בְּצַד הַגַּת אוֹ בְּצַד הַפִּרְצָה; אוֹ בְּמַעֲשָׂיו, כְּגוֹן שֶׁהָיָה עוֹשֶׂה זֵיתִים הַרְבֵּה; אוֹ בִּשְׁמוֹ, כְּגוֹן שֶׁהָיָה לוֹ שֵׁם יָדוּעַ כְּגוֹן זַיִת הַנְּטוֹפָה בֵּין הַזֵּיתִים שְׁהוּא נוֹטֵף שֶׁמֶן הַרְבֵּה, אוֹ הַשָּׁפְכָנִי אוֹ הַבַּיְשָׁנִי.&nbsp; אֲבָל אִם הָיָה בּוֹ אֶחָד מִשְּׁלוֹשָׁה דְּבָרִים אֵלּוּ--אֵינוּ שִׁכְחָה, שֶׁנֶּאֱמָר "וְשָׁכַחְתָּ עֹמֶר בַּשָּׂדֶה" (דברים כד,יט):&nbsp; עֹמֶר שֶׁאַתָּה שׁוֹכְחוֹ לְעוֹלָם, וְאֵין אַתָּה יוֹדֵעַ בּוֹ אֵלָא אִם תָּשׁוּב וְתִרְאֵהוּ--יָצָא זֶה שֶׁאַתָּה זוֹכְרוֹ לְאַחַר זְמָן וְאַף עַל פִּי שֶׁלֹּא תִפְגַּע בּוֹ, מִפְּנֵי שְׁהוּא יָדוּעַ וּמְפֻרְסָם.</p>

<p><b>ה,כג</b>&nbsp;&nbsp;[כד] הָיָה מְסֻיָּם בְּדַעְתּוֹ, הֲרֵי זֶה כִּמְפֻרְסָם וְיָדוּעַ.&nbsp; הָיָה עוֹמֵד בְּצַד הַדֶּקֶל, הַדֶּקֶל מְסַיְּמוֹ; הָיוּ שְׁנֵיהֶן זַיִת נְטוֹפָה, זֶה מְסַיֵּם אֶת זֶה.&nbsp; הָיְתָה כָּל שָׂדֵהוּ זַיִת נְטוֹפָה וְכַיּוֹצֶא בּוֹ, וְשָׁכַח אַחַת מֵהֶן אוֹ שְׁתַּיִם--יֵשׁ לוֹ שִׁכְחָה.</p>

<p><b>ה,כד</b>&nbsp;&nbsp;בַּמֶּה דְּבָרִים אֲמוּרִים, שֶׁלֹּא הִתְחִיל בְּאִילָן זֶה הַמְּפֻרְסָם.&nbsp; אֲבָל אִם הִתְחִיל בּוֹ וְשָׁכַח מִקְצָתוֹ--הֲרֵי זֶה שִׁכְחָה, וְאַף עַל פִּי שְׁהוּא מְפֻרְסָם:&nbsp; וְהוּא, שֶׁיִּהְיֶה הַנִּשְׁאָר בּוֹ פָּחוּת מִסָּאתַיִם; אֲבָל סָאתַיִם אֵינוּ שִׁכְחָה, אֵלָא אִם כֵּן שָׁכַח כָּל הָאִילָן כְּמוֹ שֶׁבֵּאַרְנוּ.</p>

<p><b>ה,כה</b>&nbsp;&nbsp;זַיִת הָעוֹמֵד בְּאֶמְצַע הַשּׁוּרוֹת לְבַדּוֹ, וְשָׁלוֹשׁ שׁוּרוֹת שֶׁלַּזֵּיתִים מַקִּיפִין אוֹתוֹ מִשָּׁלוֹשׁ רוּחוֹתָיו--אַף עַל פִּי שְׁאֵין בְּכָל שׁוּרָה מֵהֶן אֵלָא שְׁנֵי זֵיתִים, וְשָׁכַח אֶת הָאֶמְצָעִי--אֵינוּ שִׁכְחָה:&nbsp; שֶׁהֲרֵי הַשּׁוּרוֹת הִסְתִּירוּהוּ.&nbsp; וְלָמָּה אָמְרוּ זַיִת בִּלְבָד, מִפְּנֵי שֶׁהָיָה חָשׁוּב שָׁם בְּאֶרֶץ יִשְׂרָאֵל בְּאוֹתוֹ הַזְּמָן.</p>

<p><b>ה,כו</b>&nbsp;&nbsp;אֵיזֶה הוּא שִׁכְחָה בֶּעָרִיס, כָּל שְׁאֵינוּ יָכוֹל לִפְשֹׁט אֶת יָדוֹ וְלִטְּלָהּ; וּבַכֶּרֶם, מִשֶּׁיַּעֲבֹר מִן גֶּפֶן מִן הַגְּפָנִים וְיִשְׁכַּח אוֹתָהּ; בַּדְּלִית וּבַדֶּקֶל, מִשֶּׁיֵּרֵד הִמֶּנּוּ.&nbsp; וּשְׁאָר כָּל הָאִילָן, מִשֶּׁיִּפְנֶה וְיֵלֵךְ לוֹ.&nbsp; בַּמֶּה דְּבָרִים אֲמוּרִים, שֶׁלֹּא הִתְחִיל בּוֹ; אֲבָל אִם הִתְחִיל בּוֹ וּשְׁכָחוֹ, אֵינוּ שִׁכְחָה עַד שֶׁיִּבְצֹר אֶת כָּל סְבִיבָיו.</p>

<p><b>ה,כז</b>&nbsp;&nbsp;הַמַּפְקִיר אֶת כַּרְמוֹ, וְהִשְׁכִּים בַּבֹּקֶר וְזָכָה בּוֹ לְעַצְמוֹ, וּבְצָרוֹ--חַיָּב בַּפֶּרֶט וּבָעוֹלֵלוֹת וּבַשִּׁכְחָה וּבַפֵּאָה:&nbsp; שֶׁהֲרֵי "שָׂדְךָ" (ויקרא יט,ט; ויקרא כג,כב) וְ"כַרְמְךָ" (ויקרא יט,י; דברים כד,כא) אֲנִי קוֹרֶא בּוֹ--מִפְּנֵי שֶׁהָיָה לוֹ, וַהֲרֵי הוּא שֶׁלּוֹ.&nbsp; אֲבָל אִם זָכָה מִן הַהֶפְקֵר בְּשָׂדֶה שֶׁלַּאֲחֵרִים, הֲרֵי זֶה פָּטוּר מִן הַכֹּל.&nbsp; וּבֵין כָּךְ וּבֵין כָּךְ, פָּטוּר מִן הַמַּעַשְׂרוֹת כְּמוֹ שֶׁיִּתְבָּאַר.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ו</h2>

<p><b>ו,א</b>&nbsp;&nbsp;מַתָּנָה אַחֶרֶת שִׁשִּׁית יֵשׁ לָעֲנִיִּים בְּזֶרַע הָאָרֶץ; וְהוּא הַמַּעֲשֵׂר שֶׁנּוֹתְנִין לָעֲנִיִּים, וְהוּא הַנִּקְרָא מַעְשַׂר עָנִי.&nbsp; [ב] וְזֶה הוּא סֵדֶר הַפְרָשַׁת תְּרוּמוֹת וּמַעַשְׂרוֹת:</p>

<p><b>ו,ב</b>&nbsp;&nbsp;אַחַר שֶׁקּוֹצֵר זֶרַע הָאָרֶץ, אוֹ אוֹסֵף פְּרִי הָעֵץ, וְתִגָּמֵר מְלַאכְתּוֹ--מַפְרִישׁ מִמֶּנּוּ אֶחָד מִן הַחֲמִשִּׁים, וְזֶה הוּא הַנִּקְרָא תְּרוּמָה גְּדוֹלָה, וְנוֹתְנָהּ לַכּוֹהֵן; וְעַל זֶה נֶאֱמָר בַּתּוֹרָה "רֵאשִׁית דְּגָנְךָ תִּירֹשְׁךָ וְיִצְהָרֶךָ .&nbsp;.&nbsp;." (דברים יח,ד).</p>

<p><b>ו,ג</b>&nbsp;&nbsp;וְאַחַר כָּךְ מַפְרִישׁ מִן הַשְּׁאָר אֶחָד מִן הַעֲשָׁרָה, וְזֶה הוּא הַנִּקְרָא מַעֲשֵׂר רִאשׁוֹן, וְנוֹתְנוֹ לַלֵּוִי; וְעַל זֶה נֶאֱמָר בַּתּוֹרָה "כִּי אֶת-מַעְשַׂר בְּנֵי-יִשְׂרָאֵל" (במדבר יח,כד), וְנֶאֱמָר "וְלִבְנֵי לֵוִי, הִנֵּה נָתַתִּי כָּל-מַעֲשֵׂר בְּיִשְׂרָאֵל" (במדבר יח,כא).</p>

<p><b>ו,ד</b>&nbsp;&nbsp;[ג] וְאַחַר כָּךְ מַפְרִישׁ מִן הַשְּׁאָר אֶחָד מֵעֲשָׂרָה, וְהוּא הַנִּקְרָא מַעֲשֵׂר שֵׁנִי, וְהוּא לִבְעָלָיו, אוֹכְלִין אוֹתוֹ בִּירוּשָׁלַיִם; וְעָלָיו נֶאֱמָר "וְאִם-גָּאֹל יִגְאַל אִישׁ, מִמַּעַשְׂרוֹ" (ויקרא כז,לא), וְעָלָיו נֶאֱמָר "עַשֵּׂר תְּעַשֵּׂר .&nbsp;.&nbsp;. וְאָכַלְתָּ לִפְנֵי ה' אֱלֹהֶיךָ, בַּמָּקוֹם אֲשֶׁר-יִבְחַר לְשַׁכֵּן שְׁמוֹ שָׁם, מַעְשַׂר דְּגָנְךָ .&nbsp;.&nbsp;." (דברים יד,כב-כג).</p>

<p><b>ו,ה</b>&nbsp;&nbsp;[ד] עַל הַסֵּדֶר הַזֶּה מַפְרִישִׁין בְּשָׁנָה רִאשׁוֹנָה מִן הַשָּׁבוּעַ, וּבַשְּׁנִיָּה וּבָרְבִיעִית וּבַחֲמִישִׁית; אֲבָל בַּשְּׁלִישִׁית וּבַשִּׁשִּׁית מִן הַשָּׁבוּעַ--אַחַר שֶׁמַּפְרִישִׁים מַעֲשֵׂר רִאשׁוֹן, מַפְרִישׁ מִן הַשְּׁאָר מַעֲשֵׂר אַחֵר וְנוֹתְנוֹ לָעֲנִיִּים, וְהוּא הַנִּקְרָא מַעְשַׂר עָנִי, וְאֵין בִּשְׁתֵּי שָׁנִים אֵלּוּ מַעֲשֵׂר שֵׁנִי אֵלָא מַעְשַׂר עָנִי; וְעָלָיו נֶאֱמָר בַּתּוֹרָה "מִקְצֵה שָׁלֹשׁ שָׁנִים, תּוֹצִיא אֶת-כָּל-מַעְשַׂר תְּבוּאָתְךָ, בַּשָּׁנָה, הַהִיא; וְהִנַּחְתָּ, בִּשְׁעָרֶיךָ.&nbsp; וּבָא הַלֵּוִי .&nbsp;.&nbsp;." (דברים יד,כח-כט), וְעָלָיו נֶאֱמָר "כִּי תְכַלֶּה לַעְשֵׂר אֶת-כָּל-מַעְשַׂר תְּבוּאָתְךָ, בַּשָּׁנָה הַשְּׁלִישִׁת--שְׁנַת הַמַּעֲשֵׂר .&nbsp;.&nbsp;." (דברים כו,יב).</p>

<p><b>ו,ו</b>&nbsp;&nbsp;[ה] שְׁנַת הַשְּׁמִטָּה כֻּלָּהּ הֶפְקֵר; וְאֵין בָּהּ לֹא תְּרוּמָה, וְלֹא מַעַשְׂרוֹת כְּלָל, לֹא רִאשׁוֹן וְלֹא שֵׁנִי, וְלֹא מַעְשַׂר עָנִי.&nbsp; וּבְחוּצָה לָאָרֶץ שְׁאֵין בָּהּ שְׁמִטַּת קַרְקָע--מַפְרִישִׁין בְּאֶרֶץ מִצְרַיִם וּבְעַמּוֹן וּמוֹאָב, מַעֲשֵׂר רִאשׁוֹן וּמַעְשַׂר עָנִי:&nbsp; מִפְּנֵי שֶׁאֲרָצוֹת אֵלּוּ קְרוֹבוֹת לְאֶרֶץ יִשְׂרָאֵל, כְּדֵי שֶׁיִּהְיוּ יִשְׂרָאֵל נִסְמָכִין עָלֶיהָ בַּשְּׁבִיעִית.&nbsp; וַהֲלָכָה לְמֹשֶׁה מִסִּינַי, שֶׁיִּהְיוּ מַפְרִישִׁים בְּאֶרֶץ עַמּוֹן וּמוֹאָב מַעְשַׂר עָנִי בַּשְּׁבִיעִית.&nbsp; אֲבָל בְּשִׁנְעָר, מַפְרִישִׁין בַּשְּׁבִיעִית מַעֲשֵׂר שֵׁנִי, כְּסֵדֶר רֹב הַשָּׁנִים.</p>

<p><b>ו,ז</b>&nbsp;&nbsp;[ו] מַעֲשֵׂר רִאשׁוֹן שֶׁלּוֹקֵחַ הַלֵּוִי, מַפְרִישׁ מִמֶּנּוּ אֶחָד מֵעֲשָׂרָה, וְנוֹתְנוֹ לַכּוֹהֵן, וְהוּא הַנִּקְרָא תְּרוּמַת מַעֲשֵׂר; וְעָלָיו נֶאֱמָר בַּתּוֹרָה "וְאֶל-הַלְוִיִּם תְּדַבֵּר" (במדבר יח,כו).</p>

<p><b>ו,ח</b>&nbsp;&nbsp;[ז] בַּעַל הַשָּׂדֶה שֶׁעָבְרוּ עָלָיו עֲנִיִּים, וְהָיָה לוֹ שָׁם מַעְשַׂר עָנִי--נוֹתֵן לְכָל עָנִי שֶׁיַּעֲבֹר עָלָיו מִן הַמַּעֲשֵׂר כְּדֵי שָׂבְעוֹ:&nbsp; שֶׁנֶּאֱמָר "וְאָכְלוּ בִשְׁעָרֶיךָ, וְשָׂבֵעוּ" (דברים כו,יב), [ח] כְּדֵי שָׂבְעוֹ.&nbsp; וְכַמָּה:&nbsp; אִם מִן הַחִטִּים נָתַן, לֹא יִפְחֹת מֵחֲצִי קַב; וְאִם מִן הַשְּׂעוֹרִים נָתַן, לֹא יִפְחֹת מִקַּב; וְאִם מִן הַכֻּסְּמִין, לֹא יִפְחֹת מִקַּב וְחֵצִי; וְאִם מִן הַגְּרֹגְּרוֹת, לֹא יִפְחֹת מִקַּב; וְאִם מִן הַדְּבֵלָה, לֹא יִפְחֹת מִמִּשְׁקָל חָמֵשׁ וְעֶשְׂרִים סֶלַע; וְאִם מִן הַיַּיִן, לֹא יִפְחֹת מֵחֲצִי לוֹג; וְאִם מִן הַשֶּׁמֶן נָתַן, לֹא יִפְחֹת מֵרְבִיעִית; מִן הָאֹרֶז, רֹבַע הַקַּב.</p>

<p><b>ו,ט</b>&nbsp;&nbsp;נָתַן לוֹ יָרָק, נוֹתֵן מִשְׁקַל לִיטְרָה, וְהוּא מִשְׁקַל חֲמִשָּׁה וּשְׁלוֹשִׁים דֵּינָר; מִן הַחַרּוּבִין, שְׁלֹשֶׁת קַבִּין; מִן הָאֱגוֹזִים, עֲשָׂרָה; מִן הָאֲפַרְסְקִין, חֲמִשָּׁה; מִן הָרִמּוֹנִים, שְׁתַּיִם; וְאֶתְרוֹג, אֶחָד.&nbsp; וְאִם נָתַן לוֹ מִשְּׁאָר הַפֵּרוֹת, לֹא יִפְחֹת מִכְּדֵי שֶׁיִּמְכְּרֵם וְיִקַּח בִּדְמֵיהֶן מְזוֹן שְׁתֵּי סְעוֹדוֹת.</p>

<p><b>ו,י</b>&nbsp;&nbsp;[ט] הָיָה לוֹ דָּבָר מוּעָט, וְהָעֲנִיִּים מְרֻבִּין וְאֵין בּוֹ כְּדֵי לִתֵּן לְכָל אֶחָד וְאֶחָד כַּשֵּׁעוּר--נוֹתֵן לִפְנֵיהֶם, וְהֶן מְחַלְּקִין בֵּינֵיהֶם.&nbsp; [י] וּמַעְשַׂר עָנִי הַמִּתְחַלֵּק בַּגֹּרֶן--אֵין בּוֹ טוֹבַת הֲנָיָה לַבְּעָלִים, אֵלָא הָעֲנִיִּים בָּאִים וְנוֹטְלִין עַל כָּרְחוֹ; וְאַפִלּוּ עָנִי שֶׁבְּיִשְׂרָאֵל, מוֹצִיאִין אוֹתוֹ מִיָּדוֹ.&nbsp; אֲבָל הַמִּתְחַלֵּק בַּבַּיִת--יֵשׁ בּוֹ טוֹבַת הֲנָיָה לַבְּעָלִים, וְנוֹתְנוֹ לְכָל עָנִי שֶׁיִּרְצֶה.</p>

<p><b>ו,יא</b>&nbsp;&nbsp;הָיָה לוֹ מַעֲשֵׂר בַּגֹּרֶן, וְרָצָה לִתְּנוֹ לְעָנִי קְרוֹבוֹ אוֹ מְיֻדָּעוֹ--יֵשׁ לוֹ לְהַפְרִישׁ מֶחְצָה לִתְּנוֹ לוֹ; וְהַחֵצִי, מְחַלְּקוֹ לְכָל עָנִי שֶׁיַּעֲבֹר כַּשֵּׁעוּר שֶׁאָמַרְנוּ.</p>

<p><b>ו,יב</b>&nbsp;&nbsp;בַּמֶּה דְּבָרִים אֲמוּרִים שְׁאֵינוּ נוֹתֵן לֶעָנִי אֵלָא כְּדֵי שָׂבְעוֹ, בַּשָּׂדֶה; אֲבָל אִם הָיָה הַמַּעֲשֵׂר בַּבַּיִת, מְחַלְּקוֹ לְכָל הָעֲנִיִּים אַפִלּוּ כַּזַּיִת כַּזַּיִת:&nbsp; שְׁאֵינוּ מְצֻוֶּה לִתֵּן כְּדֵי שָׂבְעוֹ אֵלָא בַּשָּׂדֶה--שֶׁהֲרֵי אֵינוּ מוֹצֶא שָׁם לִקַּח, שֶׁנֶּאֱמָר "וְאָכְלוּ בִשְׁעָרֶיךָ, וְשָׂבֵעוּ" (דברים כו,יב).&nbsp; [יג] בָּאוּ אִישׁ וְאִשָּׁה לַבַּיִת--נוֹתְנִין לָאִשָּׁה תְּחִלָּה, וּפוֹטְרִין אוֹתָהּ; וְאַחַר כָּךְ, נוֹתְנִין לָאִישׁ.</p>

<p><b>ו,יג</b>&nbsp;&nbsp;אָב וּבְנוֹ, אִישׁ וּקְרוֹבוֹ, שְׁנֵי אַחִין, שְׁנֵי שֻׁתָּפִין, שֶׁהָיָה אֶחָד מֵהֶן עָנִי--נוֹתֵן לוֹ הָאַחֵר מַעְשַׂר עָנִי שֶׁלּוֹ.&nbsp; [יד] שְׁנֵי עֲנִיִּים שֶׁקִּבְּלוּ שָׂדֶה בַּאֲרִיסוּת--זֶה מַפְרִישׁ מַעְשַׂר עָנִי מֵחֶלְקוֹ וְנוֹתְנוֹ לַחֲבֵרוֹ, וְכֵן חֲבֵרוֹ מַפְרִישׁ מֵחֶלְקוֹ וְנוֹתֵן לוֹ.</p>

<p><b>ו,יד</b>&nbsp;&nbsp;[טו] הַמְּקַבֵּל שָׂדֶה לִקְצֹר, אָסוּר בְּלֶקֶט שִׁכְחָה וּפֵאָה וּמַעְשַׂר עָנִי:&nbsp; אֵימָתַי--בִּזְמָן שֶׁקִּבְּלָהּ מִמֶּנּוּ לִקַּח חֵלֶק בְּכָל הַשָּׂדֶה, כְּגוֹן שֶׁנָּתַן לוֹ שְׁלִישָׁהּ אוֹ רְבִיעָהּ בִּשְׂכָרוֹ.&nbsp; אֲבָל אִם אָמַר לוֹ בַּעַל הַשָּׂדֶה, שְׁלִישׁ מַה שֶׁאַתָּה קוֹצֵר בִּלְבָד הִיא שֶׁלָּךְ, אוֹ רְבִיעַ מַה שֶׁתִּקְצֹר--הֲרֵי זֶה אֵין לוֹ כְּלוּם עַד שֶׁיִּקְצֹר, וּבְשָׁעַת הַקָּצִיר עָנִי הוּא; לְפִיכָּךְ מֻתָּר בְּלֶקֶט שִׁכְחָה וּפֵאָה.&nbsp; וְאָסוּר בְּמַעְשַׂר עָנִי--שְׁאֵין מַפְרִישִׁין מַעְשַׂר עָנִי אֵלָא אַחַר שֶׁקָּצַר, וַהֲרֵי זָכָה בְּחֶלְקוֹ שֶׁקָּצַר.</p>

<p><b>ו,טו</b>&nbsp;&nbsp;[טז] הַמּוֹכֵר אֶת שָׂדֵהוּ קַרְקָע וּפֵרוֹת, וְהִעְנִי--הֲרֵי זֶה מֻתָּר בְּלֶקֶט שִׁכְחָה וּפֵאָה וּמַעְשַׂר עָנִי שֶׁלָּהּ.&nbsp; וְהַלּוֹקֵחַ אָסוּר בָּהֶן, וְאַף עַל פִּי שֶׁעֲדַיִן לֹא נָתַן דָּמִים; וְאַפִלּוּ לָוָה הַדָּמִים וּלְקָחָהּ, הֲרֵי זֶה אָסוּר בְּמַתְּנוֹת עֲנִיִּים.</p>

<p><b>ו,טז</b>&nbsp;&nbsp;[יז] מַעְשַׂר עָנִי--אֵין פּוֹרְעִין מִמֶּנּוּ מַלְוָה, וְאֵין מְשַׁלְּמִין מִמֶּנּוּ אֶת הַתַּגְמוּלִין, וְאֵין פּוֹדִין בּוֹ שְׁבוּיִים, וְאֵין עוֹשִׂין בּוֹ שׁוֹשְׁבִינוּת, וְאֵין נוֹתְנִין מִמֶּנּוּ דָּבָר לִצְדָקָה; אֲבָל מְשַׁלְּחִין מִמֶּנּוּ דָּבָר שֶׁלִּגְמִילוּת חֲסָדִים, וְצָרִיךְ לְהוֹדִיעוֹ שְׁהוּא מַעְשַׂר עָנִי.&nbsp; וְנוֹתְנִין אוֹתוֹ לְחָבֵר עִיר בְּטוֹבָה.&nbsp; וְאֵין מוֹצִיאִין אוֹתוֹ מֵהָאָרֶץ לְחוּצָה לָאָרֶץ, שֶׁנֶּאֱמָר "וְהִנַּחְתָּ, בִּשְׁעָרֶיךָ" (דברים יד,כח), וְאוֹמֵר "וְאָכְלוּ בִשְׁעָרֶיךָ, וְשָׂבֵעוּ" (דברים כו,יב).
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ז</h2>

<p><b>ז,א</b>&nbsp;&nbsp;מִצְוַת עֲשֵׂה לִתֵּן צְדָקָה לַעֲנִיֵּי יִשְׂרָאֵל כְּפִי מַה שֶׁרָאוּי לֶעָנִי, אִם הָיְתָה יַד הַנּוֹתֵן מַשֶּׂגֶת--שֶׁנֶּאֱמָר "פָּתֹחַ תִּפְתַּח אֶת-יָדְךָ, לוֹ" (דברים טו,ח), וְנֶאֱמָר "וְהֶחֱזַקְתָּ בּוֹ, גֵּר וְתוֹשָׁב וָחַי עִמָּךְ" (ויקרא כה,לָה), וְנֶאֱמָר "וְחֵי אָחִיךָ, עִמָּךְ" (ויקרא כה,לו).&nbsp; [ב] וְכָל הָרוֹאֶה עָנִי מְבַקֵּשׁ, וְהֶעֱלִים עֵינָיו מִמֶּנּוּ, וְלֹא נָתַן לוֹ צְדָקָה--עוֹבֵר בְּלֹא תַעֲשֶׂה, שֶׁנֶּאֱמָר "לֹא תְאַמֵּץ אֶת-לְבָבְךָ, וְלֹא תִקְפֹּץ אֶת-יָדְךָ, מֵאָחִיךָ, הָאֶבְיוֹן" (דברים טו,ז).</p>

<p><b>ז,ב</b>&nbsp;&nbsp;[ג] לְפִי מַה שֶׁחָסֵר הֶעָנִי, אַתָּה מְצֻוֶּה לִתֵּן לוֹ--אִם אֵין לוֹ כְּסוּת, מְכַסִּין אוֹתוֹ; אֵין לוֹ כְּלֵי בַּיִת, קוֹנִין לוֹ כְּלֵי בַּיִת; אֵין לוֹ אִשָּׁה, מַשִּׂיאִין לוֹ אִשָּׁה; וְאִם הָיְתָה אִשָּׁה, מַשִּׂיאִין אוֹתָהּ לְאִישׁ:&nbsp; אַפִלּוּ הָיָה דַּרְכּוֹ שֶׁלְּזֶה הֶעָנִי לִרְכֹּב עַל הַסּוּס וְעֶבֶד רָץ לְפָנָיו, וְהִעְנִי וְיָרַד מִנְּכָסָיו--קוֹנִין לוֹ סוּס לִרְכֹּב עָלָיו וְעֶבֶד לָרוּץ לְפָנָיו, שֶׁנֶּאֱמָר "דֵּי מַחְסֹרוֹ, אֲשֶׁר יֶחְסַר לוֹ" (דברים טו,ח); וּמְצֻוֶּה אַתָּה לְהַשְׁלִים חֶסְרוֹנוֹ, וְאֵין אַתָּה מְצֻוֶּה לְעַשְּׁרוֹ.</p>

<p><b>ז,ג</b>&nbsp;&nbsp;[ד] יָתוֹם שֶׁבָּא לְהַשִּׂיאוֹ אִשָּׁה--שׂוֹכְרִין לוֹ בַּיִת, וּמַצִּיעִים לוֹ מִטָּה וְכָל כְּלֵי תַּשְׁמִישׁוֹ; וְאַחַר כָּךְ מַשִּׂיאִין לוֹ אִשָּׁה.</p>

<p><b>ז,ד</b>&nbsp;&nbsp;[ה] בָּא עָנִי וְשָׁאַל דֵּי מַחְסוֹרוֹ, וְאֵין יַד הַנּוֹתֵן מַשֶּׂגֶת--נוֹתֵן לוֹ כְּפִי הַשָּׂגַת יָדוֹ.&nbsp; וְכַמָּה:&nbsp; עַד חֲמִישׁ נְכָסָיו, מִצְוָה מִן הַמֻּבְחָר; וְאֶחָד מֵעֲשָׂרָה בִּנְכָסָיו, בֵּינוֹנִי; פָּחוּת מִכָּאן, עַיִן רָעָה.&nbsp; וּלְעוֹלָם אַל יִמְנַע אָדָם עַצְמוֹ מִשְּׁלִישִׁית הַשֶּׁקֶל בְּשָׁנָה; וְכָל הַנּוֹתֵן פָּחוּת מִזֶּה, לֹא קִיַּם מִצְוָה.&nbsp; וְאַפִלּוּ עָנִי הַמִּתְפַּרְנֵס מִן הַצְּדָקָה, חַיָּב לִתֵּן צְדָקָה לְאַחֵר.</p>

<p><b>ז,ה</b>&nbsp;&nbsp;[ו] עָנִי שְׁאֵין מַכִּירִין אוֹתוֹ, וְאָמַר רָעֵב אֲנִי, הַאֲכִילוּנִי--אֵין בּוֹדְקִין אַחֲרָיו שֶׁמֶּא רַמָּאי הוּא, אֵלָא מְפַרְנְסִין אוֹתוֹ מִיָּד.&nbsp; הָיָה עָרֹם, וְאָמַר כַּסּוּנִי--בּוֹדְקִין אַחֲרָיו שֶׁמֶּא רַמָּאי הוּא; וְאִם הָיוּ מַכִּירִין אוֹתוֹ--מְכַסִּין אוֹתוֹ לְפִי כְּבוֹדוֹ מִיָּד, וְאֵין בּוֹדְקִין אַחֲרָיו.</p>

<p><b>ז,ו</b>&nbsp;&nbsp;[ז] מְפַרְנְסִין וּמְכַסִּין עֲנִיֵּי גּוֹיִים עִם עֲנִיֵּי יִשְׂרָאֵל, מִפְּנֵי דַּרְכֵי שָׁלוֹם.&nbsp; וְעָנִי הַמְּחַזֵּר עַל הַפְּתָחִים, אֵין נִזְקָקִין לוֹ לְמַתָּנָה מְרֻבָּה; אֲבָל נוֹתְנִין לוֹ מַתָּנָה מוּעֶטֶת.&nbsp; וְאָסוּר לְהַחְזִיר אֶת הֶעָנִי שֶׁשָּׁאַל רֵיקָם, וְאַפִלּוּ אַתָּה נוֹתֵן לוֹ גְּרֹגֶּרֶת אַחַת, שֶׁנֶּאֱמָר "אַל-יָשֹׁב דַּךְ נִכְלָם" (תהילים עד,כא).</p>

<p><b>ז,ז</b>&nbsp;&nbsp;[ח] אֵין פּוֹחֲתִין לֶעָנִי הָעוֹבֵר מִמָּקוֹם לְמָקוֹם, מִכִּכָּר אֶחָד הַנִּמְכָּר בְּפֻנְדְּיוֹן כְּשֶׁהָיוּ הַחִטִּים אַרְבַּע סְאִין בְּסֶלַע; וּכְבָר בֵּאַרְנוּ כָּל הַמִּדּוֹת.&nbsp; וְאִם לָן--נוֹתְנִין לוֹ מַצָּע שֶׁיִּישָׁן עָלָיו, וְכֶסֶת לִתֵּן תַּחַת מְרַאֲשׁוֹתָיו, וְשֶׁמֶן וְקָטְנִית; וְאִם הָיָה שַׁבָּת--נוֹתְנִין לוֹ מְזוֹן שָׁלוֹשׁ סְעוֹדוֹת, וְשֶׁמֶן וְקָטְנִית וְדָג וְיָרָק.&nbsp; וְאִם הָיוּ מַכִּירִין אוֹתוֹ, נוֹתְנִין לוֹ לְפִי כְּבוֹדוֹ.</p>

<p><b>ז,ח</b>&nbsp;&nbsp;[ט] עָנִי שְׁאֵינוּ רוֹצֶה לִקַּח צְדָקָה, מַעְרִימִין עָלָיו וְנוֹתְנִין לוֹ לְשֵׁם מַתָּנָה אוֹ לְשֵׁם הַלְוָאָה; וְעָשִׁיר הַמַּרְעִיב אֶת עַצְמוֹ, וְעֵינוֹ צָרָה בִּמְמוֹנוֹ שֶׁלֹּא יֹאכַל מִמֶּנּוּ וְלֹא יִשְׁתֶּה--אֵין מַשְׁגִיחִין בּוֹ.</p>

<p><b>ז,ט</b>&nbsp;&nbsp;[י] מִי שְׁאֵינוּ רוֹצֶה לִתֵּן צְדָקָה, אוֹ שֶׁיִּתֵּן מְעַט מִמַּה שֶׁרָאוּי לוֹ--בֵּית דִּין כּוֹפִין אוֹתוֹ, וּמַכִּין אוֹתוֹ עַד שֶׁיִּתֵּן מַה שֶׁאֲמָדוּהוּ לִתֵּן; וְיוֹרְדִין לִנְכָסָיו בְּפָנָיו, וְלוֹקְחִין מֵהֶן מַה שֶׁרָאוּי לוֹ לִתֵּן.&nbsp; וּמְמַשְׁכְּנִין עַל הַצְּדָקָה, וְאַפִלּוּ בְּעַרְבֵּי שַׁבָּתוֹת.</p>

<p><b>ז,י</b>&nbsp;&nbsp;[יא] אָדָם שׁוֹעַ שְׁהוּא נוֹתֵן צְדָקָה יָתֵר מִן הָרָאוּי לוֹ, אוֹ שֶׁמֵּצֵר לְעַצְמוֹ וְנוֹתֵן לַגַּבָּאִים כְּדֵי שֶׁלֹּא יִתְבַּיַּשׁ--אָסוּר לְתָבְעוֹ וְלִגְבּוֹת מִמֶּנּוּ צְדָקָה; וְגַבָּאי שֶׁמַּכְלִימוֹ וְשׁוֹאֵל מִמֶּנּוּ--עֲתִיד לְהִפָּרַע מִמֶּנּוּ, שֶׁנֶּאֱמָר "וּפָקַדְתִּי, עַל כָּל-לֹחֲצָיו" (ירמיהו ל,כ).</p>

<p><b>ז,יא</b>&nbsp;&nbsp;[יב] אֵין פּוֹסְקִין צְדָקָה עַל הַיְּתוֹמִים, וְאַפִלּוּ לְפִדְיוֹן שְׁבוּיִים, וְאַף עַל פִּי שֶׁיֵּשׁ לָהֶם מָמוֹן הַרְבֵּה; וְאִם פָּסַק הַדַּיָּן עֲלֵיהֶם כְּדֵי לָשׂוּם לָהֶן שֵׁם, מֻתָּר.</p>

<p><b>ז,יב</b>&nbsp;&nbsp;גַּבָּאֵי צְדָקָה לוֹקְחִין מִן הַנָּשִׁים וּמִן הַתִּינוֹקוֹת דָּבָר מוּעָט, אֲבָל לֹא דָּבָר מְרֻבֶּה--שֶׁחֶזְקַת הַמְּרֻבֶּה, גְּנֵבָה אוֹ גָּזֵל מִשֶּׁלַּאֲחֵרִים.&nbsp; וְכַמָּה הוּא מוּעָט שֶׁלָּהֶן, הַכֹּל לְפִי עֹשֶׁר הַבְּעָלִים אוֹ עֲנִיּוּתָן.</p>

<p><b>ז,יג</b>&nbsp;&nbsp;עָנִי שְׁהוּא קְרוֹבוֹ, קוֹדֵם לְכָל אָדָם; וַעֲנִיֵּי בֵּיתוֹ, קוֹדְמִין לַעֲנִיֵּי עִירוֹ; וַעֲנִיֵּי עִירוֹ, קוֹדְמִין לַעֲנִיֵּי עִיר אַחֶרֶת:&nbsp; שֶׁנֶּאֱמָר "לְאָחִיךָ לַעֲנִיֶּךָ וּלְאֶבְיֹנְךָ, בְּאַרְצֶךָ" (דברים טו,יא).</p>

<p><b>ז,יד</b>&nbsp;&nbsp;מִי שֶׁהָלַךְ בִּסְחוֹרָה, וּפָסְקוּ עָלָיו אַנְשֵׁי הָעִיר שֶׁהָלַךְ שָׁם צְדָקָה--הֲרֵי זֶה נוֹתֵן לַעֲנִיֵּי אוֹתָהּ הָעִיר.&nbsp; וְאִם הָיוּ רַבִּים, וּפָסְקוּ עֲלֵיהֶן צְדָקָה--נוֹתְנִין; וְכִשְׁהֶן בָּאִין, מְבִיאִין אוֹתָהּ עִמָּהֶן וּמְפַרְנְסִין בָּהּ עֲנִיֵּי עִירָם.&nbsp; וְאִם יֵשׁ שָׁם חָבֵר עִיר--יִתְּנוּ אוֹתָהּ לְחָבֵר עִיר, וְהוּא מְחַלְּקָהּ כְּמוֹ שֶׁיֵּרָאֶה לוֹ.</p>

<p><b>ז,טו</b>&nbsp;&nbsp;הָאוֹמֵר תְּנוּ מָאתַיִם דֵּינָר לְבֵית הַכְּנֶסֶת, אוֹ תְּנוּ סֵפֶר תּוֹרָה לְבֵית הַכְּנֶסֶת--יִתְּנוּ לְבֵית הַכְּנֶסֶת שְׁהוּא רָגִיל בּוֹ; וְאִם הָיָה רָגִיל בִּשְׁנֵיהֶם, יִתְּנוּ לִשְׁנֵיהֶם.&nbsp; הָאוֹמֵר תְּנוּ מָאתַיִם דֵּינָר לָעֲנִיִּים, יִתְּנוּ לַעֲנִיֵּי אוֹתָהּ הָעִיר.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ח</h2>

<p><b>ח,א</b>&nbsp;&nbsp;הַצְּדָקָה, הֲרֵי הִיא בִּכְלַל הַנְּדָרִים.&nbsp; לְפִיכָּךְ הָאוֹמֵר הֲרֵי עָלַי סֶלַע לִצְדָקָה, אוֹ הֲרֵי הַסֶּלַע הַזּוֹ צְדָקָה--חַיָּב לִתְּנָהּ לָעֲנִיִּים מִיָּד; וְאִם אֵחַר, חַיָּב בְּ"לֹא תְאַחֵר לְשַׁלְּמוֹ" (דברים כג,כב)--שֶׁהֲרֵי בְּיָדוֹ לִתֵּן מִיָּד, וְהָעֲנִיִּים מְצוּיִין הֶן.</p>

<p><b>ח,ב</b>&nbsp;&nbsp;אִם אֵין שָׁם עֲנִיִּים, מַפְרִישׁ וּמַנִּיחַ עַד שֶׁיִּמְצָא עֲנִיִּים.&nbsp; וְאִם הִתְנָה שֶׁלֹּא יִתֵּן עַד שֶׁיִּמְצָא עָנִי, אֵינוּ צָרִיךְ לְהַפְרִישׁ; וְכֵן אִם הִתְנָה בְּשָׁעָה שֶׁנָּדַר בִּצְדָקָה אוֹ הִתְנַדַּב אוֹתָהּ, שֶׁיִּהְיוּ גַּבָּאִין רַשָּׁאִין לְשַׁנּוֹתָהּ וּלְצָרַף אוֹתָהּ בְּזָהָב--הֲרֵי אֵלּוּ מֻתָּרִין.</p>

<p><b>ח,ג</b>&nbsp;&nbsp;[ב] הַמַּתְפִּיס בִּצְדָקָה, חַיָּב כִּשְׁאָר הַנְּדָרִים.&nbsp; כֵּיצַד:&nbsp; אָמַר הֲרֵי סֶלַע זוֹ כְּזוֹ, הֲרֵי זוֹ צְדָקָה.&nbsp; הִפְרִישׁ סֶלַע וְאָמַר, הֲרֵי זוֹ צְדָקָה, וְלָקַח סֶלַע שְׁנִיָּה וְאָמַר, וְזוֹ--הֲרֵי הַשְּׁנִיָּה צְדָקָה, וְאַף עַל פִּי שֶׁלֹּא פֵרַשׁ.&nbsp; [ג] הַנּוֹדֵר צְדָקָה וְלֹא יָדַע כַּמָּה נָדַר, יִתֵּן עַד שֶׁיֹּאמַר לֹא לְכָּךְ נִתְכַּוַּנְתִּי.</p>

<p><b>ח,ד</b>&nbsp;&nbsp;אֶחָד הָאוֹמֵר סֶלַע זוֹ לִצְדָקָה, אוֹ הָאוֹמֵר הֲרֵי עָלַי סֶלַע לִצְדָקָה, וְהִפְרִישׁ הַסֶּלַע--אִם רָצָה לְשַׁנּוֹתָהּ בְּאַחֶרֶת, מֻתָּר; וְאִם מִשֶּׁהִגִּיעָה לְיַד הַגַּבָּאי, אָסוּר לְשַׁנּוֹתָהּ.&nbsp; וְאִם רָצוּ הַגַּבָּאִים לְצָרַף הַמָּעוֹת וְלַעֲשׂוֹתָן דֵּינָרִין, אֵינָן רַשָּׁאִין:&nbsp; אֵלָא אִם אֵין שָׁם עֲנִיִּים לְחַלַּק--מְצָרְפִין לַאֲחֵרִים, אֲבָל לֹא לְעַצְמָן.</p>

<p><b>ח,ה</b>&nbsp;&nbsp;הָיָה לָעֲנִיִּים הֲנָיָה בְּעִכּוּב הַמָּעוֹת בְּיַד הַגַּבָּאי כְּדֵי לַעֲשׂוֹת אֲחֵרִים לִתֵּן, הֲרֵי אוֹתוֹ הַגַּבָּאי מֻתָּר לִלְווֹת אוֹתָם הַמָּעוֹת שֶׁלָּעֲנִיִּים וּפוֹרֵעַ--שֶׁהַצְּדָקָה, אֵינָהּ כְּהֶקְדֵּשׁ שֶׁאָסוּר לֵהָנוֹת בּוֹ.</p>

<p><b>ח,ו</b>&nbsp;&nbsp;מִי שֶׁהִתְנַדַּב מְנוֹרָה אוֹ נֵר לְבֵית הַכְּנֶסֶת, אָסוּר לְשַׁנּוֹתָהּ; וְאִם לִדְבַר מִצְוָה, מֻתָּר לְשַׁנּוֹתָהּ, אַף עַל פִּי שֶׁלֹּא נִשְׁתַּקַּע שֵׁם בְּעָלֶיהָ מֵעָלֶיהָ, אֵלָא אוֹמְרִים זוֹ הַמְּנוֹרָה אוֹ נֵר שֶׁלִּפְלוֹנִי.&nbsp; וְאִם נִשְׁתַּקַּע שֵׁם הַבְּעָלִים מֵעָלֶיהָ, מֻתָּר לְשַׁנּוֹתָהּ אַפִלּוּ לִדְבַר הָרְשׁוּת.</p>

<p><b>ח,ז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַמִּתְנַדֵּב יִשְׂרָאֵל; אֲבָל אִם הָיָה גּוֹי--אָסוּר לְשַׁנּוֹתָהּ אַפִלּוּ לִדְבַר מִצְוָה, עַד שֶׁיִּשְׁתַּקַּע שֵׁם בְּעָלֶיהָ מֵעָלֶיהָ:&nbsp; שֶׁמֶּא יֹאמַר הַגּוֹי, הִקְדַּשְׁתִּי דָּבָר לְבֵית הַכְּנֶסֶת שֶׁלַּיְּהוּדִיִּים, וּמָכְרוּ אוֹתוֹ לְעַצְמָן.</p>

<p><b>ח,ח</b>&nbsp;&nbsp;גּוֹי שֶׁהִתְנַדַּב לְבֶדֶק הַבַּיִת, אֵין מְקַבְּלִין מִמֶּנּוּ תְּחִלָּה.&nbsp; וְאִם לָקְחוּ מִמֶּנּוּ, אֵין מַחְזִירִין לוֹ; וְאִם הָיָה דָּבָר מְסֻיָּם כְּגוֹן קוֹרָה אוֹ אֶבֶן, מַחְזִירִין לוֹ--כְּדֵי שֶׁלֹּא יִהְיֶה לָהֶן דָּבָר מְסֻיָּם בַּמִּקְדָּשׁ, שֶׁנֶּאֱמָר "לֹא-לָכֶם וָלָנוּ, לִבְנוֹת בַּיִת לֵאלֹהֵינוּ" (עזרא ד,ג).&nbsp; אֲבָל לְבֵית הַכְּנֶסֶת, מְקַבְּלִין מֵהֶן לְכַתְּחִלָּה:&nbsp; וְהוּא שֶׁיֹּאמַר, בְּדַעַת יִשְׂרָאֵל הִפְרַשְׁתִּי; וְאִם לֹא אָמַר--טָעוּן גְּנִיזָה, שֶׁמֶּא בְּלִבּוֹ לַשָּׁמַיִם.&nbsp; וְאֵין מְקַבְּלִים מֵהֶם לְחוֹמַת יְרוּשָׁלַיִם, וְלֹא לְאַמַּת הַמַּיִם שֶׁבָּהּ--שֶׁנֶּאֱמָר "וְלָכֶם, אֵין-חֵלֶק וּצְדָקָה וְזִכָּרוֹן--בִּירוּשָׁלִָם" (נחמיה ב,כ).</p>

<p><b>ח,ט</b>&nbsp;&nbsp;אָסוּר לְיִשְׂרָאֵל לִטֹּל צְדָקָה מִן הַגּוֹיִים, בְּפַרְהֶסְיָה; וְאִם אֵינוּ יָכוֹל לִחְיוֹת בִּצְדָקָה שֶׁלְּיִשְׂרָאֵל, וְאֵינוּ יָכוֹל לִטְּלָהּ מִן הַגּוֹיִים בְּצִנְעָה--הֲרֵי זֶה מֻתָּר.&nbsp; וּמֶלֶךְ אוֹ שַׂר מִן הַגּוֹיִים שֶׁשָּׁלַח מָמוֹן לְיִשְׂרָאֵל לִצְדָקָה, אֵין מַחְזִירִין אוֹתוֹ לוֹ--מִשּׁוֹם שְׁלוֹם מַלְכוּת; אֵלָא נוֹטְלִין מִמֶּנּוּ, וְיִנָּתֵן לַעֲנִיֵּי גּוֹיִים בַּסֵּתֶר, כְּדֵי שֶׁלֹּא יִשְׁמַע הַמֶּלֶךְ.</p>

<p><b>ח,י</b>&nbsp;&nbsp;פִּדְיוֹן שְׁבוּיִים, קוֹדֵם לְפַרְנָסַת עֲנִיִּים וְלִכְסוּתָן; וְאֵין לָךְ מִצְוָה רַבָּה כְּמוֹ פִּדְיוֹן שְׁבוּיִים:&nbsp; שֶׁהַשָּׁבוּי הֲרֵי הוּא בִּכְלַל הָרְעֵבִים וְהַצְּמֵאִים, וּבִכְלַל הָעֲרֻמִּים; וְעוֹמֵד בְּסַכָּנַת נְפָשׁוֹת.&nbsp; וְהַמַּעְלִים עֵינָיו מִפִּדְיוֹנוֹ--הֲרֵי זֶה עוֹבֵר עַל "לֹא תְאַמֵּץ אֶת-לְבָבְךָ, וְלֹא תִקְפֹּץ אֶת-יָדְךָ" (דברים טו,ז), וְעַל "לֹא תַעֲמֹד עַל-דַּם רֵעֶךָ" (ויקרא יט,טז), וְעַל "לֹא-יִרְדֶּנּוּ בְּפֶרֶךְ, לְעֵינֶיךָ" (ויקרא כה,נג); וּבִטַּל מִצְוַת "פָּתֹחַ תִּפְתַּח אֶת-יָדְךָ" (דברים טו,ח; דברים טו,יא), וּמִצְוַת "וְחֵי אָחִיךָ, עִמָּךְ" (ויקרא כה,לו), "וְאָהַבְתָּ לְרֵעֲךָ כָּמוֹךָ" (ויקרא יט,יח), וְ"הַצֵּל, לְקֻחִים לַמָּוֶת" (משלי כד,יא), וְהַרְבֵּה דְּבָרִים כְּאֵלּוּ.&nbsp; וְאֵין לָךְ מִצְוָה רַבָּה כְּפִדְיוֹן שְׁבוּיִים.</p>

<p><b>ח,יא</b>&nbsp;&nbsp;אַנְשֵׁי הָעִיר שֶׁגָּבוּ מָעוֹת לְבִנְיַן בֵּית הַכְּנֶסֶת, וּבָא לָהֶן דְּבַר מִצְוָה--מוֹצִיאִין בּוֹ אֶת הַמָּעוֹת.&nbsp; קָנוּ אֲבָנִים וְקוֹרוֹת--לֹא יִמְכְּרוּ אוֹתָן לִדְבַר מִצְוָה, אֵלָא לְפִדְיוֹן שְׁבוּיִים; אַף עַל פִּי שֶׁהֵבִיא אֶת הַלְּבֵנִים, וְגָדְרוּ אֶת הָאֲבָנִים, וּפָצְלוּ אֶת הַקּוֹרוֹת, וְהִתְקִינוּ הַכֹּל לַבִּנְיָן--מוֹכְרִין הַכֹּל לְפִדְיוֹן שְׁבוּיִים בִּלְבָד.&nbsp; אֲבָל אִם בָּנוּ וְגָמְרוּ--לֹא יִמְכְּרוּ אֶת בֵּית הַכְּנֶסֶת, אֵלָא יִגְבּוּ לְפִדְיוֹנָן מִן הַצִּבּוּר.</p>

<p><b>ח,יב</b>&nbsp;&nbsp;אֵין פּוֹדִין אֶת הַשְּׁבוּיִים בְּיָתֵר עַל דְּמֵיהֶן, מִפְּנֵי תִּקּוּן הָעוֹלָם--שֶׁלֹּא יִהְיוּ הָאוֹיְבִים רוֹדְפִין אַחֲרֵיהֶם לִשְׁבּוֹתָם; וְאֵין מַבְרִיחִין אֶת הַשְּׁבוּיִים, מִפְּנֵי תִּקּוּן הָעוֹלָם--שֶׁלֹּא יִהְיוּ הָאוֹיְבִים מַכְבִּידִין עֲלֵיהֶן אֶת הָעֹל, וּמַרְבִּים בִּשְׁמִירָתָן.</p>

<p><b>ח,יג</b>&nbsp;&nbsp;מִי שֶׁמָּכַר עַצְמוֹ וּבָנָיו לַגּוֹיִים, אוֹ שֶׁלָּוָה מֵהֶן וְשָׁבוּ אוֹתוֹ אוֹ אָסְרוּ אוֹתוֹ בְּהַלְוָאָתָן--פַּעַם רִאשׁוֹנָה וּשְׁנִיָּה, מִצְוָה לִפְדּוֹתוֹ; שְׁלִישִׁית, אֵין פּוֹדִין אוֹתוֹ, אֲבָל פּוֹדִין אֶת הַבָּנִים, לְאַחַר מִיתַת אֲבִיהֶן.&nbsp; וְאִם בִּקְּשׁוּ לְהָרְגוֹ, פּוֹדִין אוֹתוֹ מִיָּדָם אַפִלּוּ אַחַר כַּמָּה פְּעָמִים.</p>

<p><b>ח,יד</b>&nbsp;&nbsp;עֶבֶד שֶׁנִּשְׁבָּה--הוֹאִיל וְטָבַל לְשֵׁם עַבְדוּת וְקִבַּל עָלָיו מִצְווֹת, פּוֹדִין אוֹתוֹ כְּיִשְׂרָאֵל שֶׁנִּשְׁבָּה; וְשָׁבוּי שֶׁנִּשְׁתַּמַּד אַפִלּוּ לְמִצְוָה אַחַת, כְּגוֹן שֶׁהָיָה אוֹכֵל נְבֵלָה לְהַכְעִיס וְכַיּוֹצֶא בְּזֶה--אָסוּר לִפְדוֹתוֹ.</p>

<p><b>ח,טו</b>&nbsp;&nbsp;הָאִשָּׁה קוֹדֶמֶת לָאִישׁ, לְהַאֲכִיל וּלְכַסּוֹת וּלְהוֹצִיא מִבֵּית הַשְּׁבִי--מִפְּנֵי שֶׁהָאִישׁ דַּרְכּוֹ לְחַזַּר וְאֵין הָאִשָּׁה דַּרְכָּהּ לְחַזַּר, וּבָשְׁתָּהּ מְרֻבָּה; וְאִם הָיוּ שְׁנֵיהֶם בַּשִּׁבְיָה, וְנִתְבְּעוּ שְׁנֵיהֶן לִדְבַר עֶרְוָה--הָאִישׁ קוֹדֵם לִפְדּוֹת, לְפִי שְׁאֵין דַּרְכוֹ לְכָּךְ.</p>

<p><b>ח,טז</b>&nbsp;&nbsp;יָתוֹם וִיתוֹמָה שֶׁבָּאוּ לְהַשִּׂיא אוֹתָן--מַשִּׂיאִין אֶת הָאִשָּׁה קֹדֶם לָאִישׁ, שֶׁבָּשְׁתָּהּ שֶׁלְּאִשָּׁה מְרֻבָּה; וְלֹא יִפְחֲתוּ לָהּ מִמִּשְׁקַל שִׁשָּׁה דֵּינָרִים וּרְבִיעַ דֵּינָר שֶׁלְּכֶסֶף טָהוֹר; וְאִם יֵשׁ בַּכִּיס שֶׁלַּצְּדָקָה, נוֹתְנִין לָהּ לְפִי כְּבוֹדָהּ.</p>

<p><b>ח,יז</b>&nbsp;&nbsp;הָיוּ לְפָנֵינוּ עֲנִיִּים הַרְבֵּה, אוֹ שְׁבוּיִים הַרְבֵּה, וְאֵין בַּכִּיס כְּדֵי לְפַרְנַס אוֹ כְּדֵי לְכַסּוֹת אוֹ כְּדֵי לִפְדּוֹת אֶת כֻּלָּן--מַקְדִּימִין אֶת הַכּוֹהֵן לַלֵּוִי, וְלֵוִי קוֹדֵם לְיִשְׂרָאֵל, וְיִשְׂרָאֵל לְחָלָל, וְחָלָל לִשְׁתוּקִי, וּשְׁתוּקִי לַאֲסוּפִי, וַאֲסוּפִי לְמַמְזֵר, וּמַמְזֵר לְנָתִין; וְנָתִין קוֹדֵם לְגֵר, שֶׁהַנָּתִין גָּדַל עִמָּנוּ בִּקְדֻשָּׁה, וְגֵר קוֹדֵם לְעֶבֶד מְשֻׁחְרָר, לְפִי שֶׁהָיָה בִּכְלַל אָרוּר.</p>

<p><b>ח,יח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיוּ שׁוֹוִין בְּחָכְמָה; אֲבָל אִם הָיָה כּוֹהֵן גָּדוֹל עַם הָאָרֶץ וּמַמְזֵר תַּלְמִיד חֲכָמִים, תַּלְמִיד חֲכָמִים קוֹדֵם.&nbsp; וְכָל הַגָּדוֹל בְּחָכְמָה, קוֹדֵם אֶת חֲבֵרוֹ; וְאִם הָיָה אֶחָד מֵהֶן רִבּוֹ אוֹ אָבִיו--אַף עַל פִּי שֶׁיֵּשׁ שָׁם גָּדוֹל מֵהֶן בְּחָכְמָה, רִבּוֹ אוֹ אָבִיו שְׁהוּא תַּלְמִיד חֲכָמִים קוֹדֵם לְזֶה שְׁהוּא גָּדוֹל מֵהֶם בְּחָכְמָה.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק ט</h2>

<p><b>ט,א</b>&nbsp;&nbsp;כָּל עִיר שֶׁיֵּשׁ בָּהּ יִשְׂרָאֵל--חַיָּבִין לְהַעְמִיד גַּבָּאֵי צְדָקָה, אֲנָשִׁים יְדוּעִים וְנֶאֱמָנִים שֶׁיִּהְיוּ מְחַזְּרִין עַל הָעָם מֵעֶרֶב שַׁבָּת לְעֶרֶב שַׁבָּת, וְלוֹקְחִין מִכָּל אֶחָד וְאֶחָד מַה שְׁהוּא רָאוּי לִתֵּן, וְדָבָר הַקָּצוּב עָלָיו; וְהֶן מְחַלְּקִין הַמָּעוֹת מֵעֶרֶב שַׁבָּת לְעֶרֶב שַׁבָּת, וְנוֹתְנִין לְכָל עָנִי וְעָנִי מְזוֹנוֹת הַמַּסְפִּיקִין לְשִׁבְעַת יָמִים.&nbsp; וְזוֹ הִיא הַנִּקְרֵאת קֻפָּה שֶׁלִּצְדָקָה.</p>

<p><b>ט,ב</b>&nbsp;&nbsp;וְכֵן מַעְמִידִין גַּבָּאִין שֶׁלּוֹקְחִין בְּכָל יוֹם וָיוֹם מִכָּל חָצֵר פַּת וּמִינֵי מַאֲכָל וּפֵרוֹת, אוֹ מָעוֹת מִמִּי שְׁהוּא מִתְנַדֵּב לְפִי שָׁעָה; וּמְחַלְּקִין אֶת הַגָּבוּי לָעֶרֶב בֵּין הָעֲנִיִּים, וְנוֹתְנִין לְכָל עָנִי מִמֶּנּוּ פַּרְנָסַת יוֹמוֹ.&nbsp; וְזֶה הוּא הַנִּקְרָא תַּמְחוּי.</p>

<p><b>ט,ג</b>&nbsp;&nbsp;מֵעוֹלָם לֹא רָאִינוּ וְלֹא שָׁמַעְנוּ, בְּקָהָל מִיִּשְׂרָאֵל שְׁאֵין לָהֶן קֻפָּה שֶׁלִּצְדָקָה; אֲבָל הַתַּמְחוּי, יֵשׁ מְקוֹמוֹת שֶׁנָּהֲגוּ בּוֹ וְיֵשׁ מְקוֹמוֹת שֶׁלֹּא נָהֲגוּ בּוֹ.&nbsp; וְהַמִּנְהָג הַפָּשׁוּט הַיּוֹם, שֶׁיִּהְיוּ גַּבָּאֵי הַקֻּפָּה מְחַזְּרִין בְּכָל יוֹם וּמְחַלְּקִין מֵעֶרֶב שַׁבָּת לְעֶרֶב שַׁבָּת.</p>

<p><b>ט,ד</b>&nbsp;&nbsp;בַּתַּעְנִיּוֹת, מְחַלְּקִים מְזוֹנוֹת לָעֲנִיִּים; וְכָל תַּעְנִית שֶׁאָכְלוּ הָעָם וְלָנוּ, וְלֹא חִלְּקוּ צְדָקָה לָעֲנִיִּים--הֲרֵי אֵלּוּ כְּשׁוֹפְכֵי דָּמִים, וַעֲלֵיהֶם נֶאֱמָר בַּקַּבָּלָה "צֶדֶק יָלִין בָּהּ--וְעַתָּה מְרַצְּחִים" (ישעיהו א,כא).&nbsp; בַּמֶּה דְּבָרִים אֲמוּרִים, בְּשֶׁלֹּא חִלְּקוּ הַפַּת וְהַפֵּרוֹת שֶׁאוֹכְלִים בָּהּ הַפַּת כְּגוֹן תְּמָרִים אוֹ עֲנָבִים; אֲבָל אִם אֵחֲרוּ הַמָּעוֹת אוֹ הַחִטִּים, אֵינָן כְּשׁוֹפְכֵי דָּמִים.</p>

<p><b>ט,ה</b>&nbsp;&nbsp;הַקֻּפָּה אֵינָהּ נִגְבֵּית אֵלָא בִּשְׁנַיִם, שְׁאֵין עוֹשִׂים שְׂרָרָה עַל הַצִּבּוּר בְּמָמוֹן בְּפָחוּת מִשְּׁנַיִם; וּמֻתָּר לְהַאֲמִין אֶחָד עַל הַמָּעוֹת שֶׁלַּקֻּפָּה.&nbsp; וְאֵינָהּ נִתְחַלֶּקֶת אֵלָא בִּשְׁלוֹשָׁה, מִפְּנֵי שְׁהוּא כְּדִינֵי מְמוֹנוֹת שֶׁנּוֹתֵן לְכָל אֶחָד דֵּי מַחְסוֹרוֹ לַשַּׁבָּת.&nbsp; וְהַתַּמְחוּי נִגְבָּה בִּשְׁלוֹשָׁה, שְׁאֵינוּ דָּבָר קָצוּב; וּמִתְחַלֵּק בִּשְׁלוֹשָׁה.&nbsp; [ו] הַתַּמְחוּי נִגְבֶּה בְּכָל יוֹם, וְהַקֻּפָּה מֵעֶרֶב שַׁבָּת לְעֶרֶב שַׁבָּת; וְהַתַּמְחוּי לַעֲנִיֵּי עוֹלָם, וְהַקֻּפָּה לַעֲנִיֵּי אוֹתָהּ הָעִיר בִּלְבָד.</p>

<p><b>ט,ו</b>&nbsp;&nbsp;[ז] רַשָּׁאִין בְּנֵי הָעִיר לַעֲשׂוֹת קֻפָּה תַּמְחוּי, וְתַמְחוּי קֻפָּה, וּלְשַׁנּוֹתָן לְכָל מַה שֶׁיִּרְצוּ מִצָּרְכֵּי צִבּוּר, וְאַף עַל פִּי שֶׁלֹּא הִתְנוּ כֵּן בְּשָׁעָה שֶׁגָּבוּ; וְאִם הָיָה בַּמְּדִינָה חָכָם גָּדוֹל שֶׁהַכֹּל גּוֹבִין עַל דַּעְתּוֹ, וְהוּא יְחַלַּק לָעֲנִיִּים כְּפִי מַה שֶׁיִּרְאֶה--הֲרֵי זֶה רַשָּׁאי לְשַׁנּוֹתָן לְכָל מַה שֶׁיֵּרָאֶה לוֹ מִצָּרְכֵּי צִבּוּר.</p>

<p><b>ט,ז</b>&nbsp;&nbsp;[ח] גַּבָּאֵי צְדָקָה, אֵינָן רַשָּׁאִין לִפְרֹשׁ זֶה מִזֶּה בַּשּׁוּק, אֵלָא כְּדֵי שֶׁיִּהְיֶה זֶה פּוֹרֵשׁ לַשַּׁעַר וְזֶה פּוֹרֵשׁ לְחָנוּת, וְגוֹבִין.&nbsp; [ט] מָצָא הַגַּבָּאי מָעוֹת בַּשּׁוּק--לֹא יִתְּנֵם לְתוֹךְ כִּיסוֹ, אֵלָא נוֹתְּנָן לְתוֹךְ אַרְנָקִי שֶׁלִּצְדָקָה; וְלִכְשֶׁיַּגִּיעַ לְבֵיתוֹ, יִטְּלֵם.&nbsp; [י] הָיָה הַגַּבָּאי נוֹשֵׁה בַּחֲבֵרוֹ מָנֶה, וּפְרָעוֹ בַּשּׁוּק--לֹא יִתְּנֵם לְתוֹךְ כִּיסוֹ, אֵלָא יִתְּנֵם לְתוֹךְ אַרְנָקִי שֶׁלִּצְדָקָה; וְלִכְשֶׁיַּגִּיעַ לְבֵיתוֹ, יִטְּלֵם.&nbsp; וְלֹא יִמְנֶה מְעוֹת הַקֻּפָּה שְׁנַיִם שְׁנַיִם אֵלָא אֶחָד אֶחָד, מִפְּנֵי הַחֲשָׁד--שֶׁנֶּאֱמָר "וִהְיִיתֶם נְקִיִּם מֵה', וּמִיִּשְׂרָאֵל" (במדבר לב,כב).</p>

<p><b>ט,ח</b>&nbsp;&nbsp;[יא] גַּבָּאֵי צְדָקָה שְׁאֵין לָהֶם עֲנִיִּים לְחַלַּק--מְצָרְפִין הַמָּעוֹת דֵּינָרִין לַאֲחֵרִים, וְאֵין מְצָרְפִין לְעַצְמָן; גַּבָּאֵי תַּמְחוּי שְׁאֵין לָהֶם עֲנִיִּים לְחַלַּק--מוֹכְרִים לַאֲחֵרִים, וְאֵין מוֹכְרִים לְעַצְמָם.&nbsp; וְאֵין מְחַשְּׁבִים בִּצְדָקָה עִם גַּבָּאֵי צְדָקָה, וְלֹא בַּהֶקְדֵּשׁ עִם הַגִּזְבָּרִין--שֶׁנֶּאֱמָר "אַךְ לֹא-יֵחָשֵׁב אִתָּם, הַכֶּסֶף הַנִּתָּן עַל-יָדָם:&nbsp; כִּי בֶאֱמוּנָה, הֵם עֹשִׂים" (מלכים&nbsp;ב כב,ז).</p>

<p><b>ט,ט</b>&nbsp;&nbsp;[יב] מִי שֶׁיָּשַׁב בַּמְּדִינָה שְׁלוֹשִׁים יוֹם, כּוֹפִין אוֹתוֹ לִתֵּן צְדָקָה לַקֻּפָּה עִם בְּנֵי הַמְּדִינָה; יָשַׁב שָׁם שְׁלוֹשָׁה חֳדָשִׁים, כּוֹפִין אוֹתוֹ לִתֵּן הַתַּמְחוּי; יָשַׁב שָׁם שִׁשָּׁה חֳדָשִׁים, כּוֹפִין אוֹתוֹ לִתֵּן צְדָקָה בִּכְסוּת שֶׁמְּכַסִּים בָּהּ עֲנִיֵּי הָעִיר; יָשַׁב שָׁם תִּשְׁעָה חֳדָשִׁים, כּוֹפִין אוֹתוֹ לִתֵּן צְדָקָה לִקְבוּרָה שֶׁקּוֹבְרִין בָּהּ אֶת הָעֲנִיִּים וְעוֹשִׂין לָהֶם כָּל צָרְכֵּי קְבוּרָה.</p>

<p><b>ט,י</b>&nbsp;&nbsp;[יג] מִי שֶׁיֵּשׁ לוֹ מְזוֹן שְׁתֵּי סְעוֹדוֹת, אָסוּר לוֹ לִטֹּל מִן הַתַּמְחוּי; הָיוּ לוֹ מְזוֹן אַרְבַּע עֶשְׂרֵה סְעוֹדוֹת, לֹא יִטֹּל מִן הַקֻּפָּה.&nbsp; הָיוּ לוֹ מָאתַיִם זוּז, אַף עַל פִּי שְׁאֵינוּ נוֹשֵׂא וְנוֹתֵן בָּהֶם, אוֹ שֶׁהָיוּ לוֹ חֲמִשִּׁים זוּז, וְהוּא נוֹשֵׂא וְנוֹתֵן בָּהֶם--הֲרֵי זֶה לֹא יִטֹּל לֶקֶט שִׁכְחָה וּפֵאָה וּמַעְשַׂר עָנִי; הָיוּ לוֹ מָאתַיִם חָסֵר דֵּינָר--אַפִלּוּ אֶלֶף נוֹתְנִין לוֹ כְּאֶחָד, הֲרֵי זֶה מֻתָּר לִקַּח.&nbsp; הָיוּ בְּיָדוֹ מָעוֹת, וַהֲרֵי הֶן עָלָיו חוֹב, אוֹ שֶׁהָיוּ מְמֻשְׁכָּנִים לִכְתֻבַּת אִשְׁתּוֹ--הֲרֵי זֶה מֻתָּר לִקַּח.</p>

<p><b>ט,יא</b>&nbsp;&nbsp;[יד] עָנִי שֶׁצָּרַךְ וְיֵשׁ לוֹ חָצֵר וּכְלֵי בַּיִת, אַפִלּוּ הָיוּ כְּלֵי כֶּסֶף וּכְלֵי זָהָב--אֵין מְחַיְּבִין אוֹתוֹ לִמְכֹּר אֶת בֵּיתוֹ וְאֶת כְּלֵי תַּשְׁמִישׁוֹ, אֵלָא מֻתָּר לִקַּח; וּמִצְוָה לִתֵּן לוֹ.&nbsp; בַּמֶּה דְּבָרִים אֲמוּרִים, בִּכְלֵי אֲכִילָה וּשְׁתִיָּה וּמַצָּעוֹת וּמַלְבּוּשׁ וְכַיּוֹצֶא בָּהֶן; אֲבָל אִם הָיוּ כְּלֵי כֶּסֶף אוֹ כְּלֵי זָהָב כְּגוֹן מַגְרֵדָה אוֹ עֱלִי וְכַיּוֹצֶא בָּהֶן, מוֹכְרָן וְלוֹקֵחַ פָּחוּת מֵהֶן.&nbsp; בַּמֶּה דְּבָרִים אֲמוּרִים, קֹדֶם שֶׁיַּגִּיעַ לִגְבּוֹת מִן הָעָם; אֲבָל אַחַר שֶׁגָּבָה הַצְּדָקָה--מְחַיְּבִים אוֹתוֹ לִמְכֹּר כֵּלָיו וְלִקַּח אֲחֵרִים פְּחוּתִין מֵהֶם, וְאַחַר כָּךְ יִטֹּל.</p>

<p><b>ט,יב</b>&nbsp;&nbsp;[טו] בַּעַל הַבַּיִת שֶׁהָיָה מְהַלֵּךְ מֵעִיר לְעִיר, וְתַמּוּ לוֹ הַמָּעוֹת בַּדֶּרֶךְ, וְאֵין לוֹ מַה יֹאכַל עַתָּה--הֲרֵי זֶה מֻתָּר לִקַּח לֶקֶט שִׁכְחָה וּפֵאָה וּמַעְשַׂר עָנִי, וְלֵהָנוֹת מִן הַצְּדָקָה; וְלִכְשֶׁיַּגִּיעַ לְבֵיתוֹ, אֵינוּ חַיָּב לְשַׁלַּם--שֶׁהֲרֵי עָנִי הָיָה בְּאוֹתָהּ שָׁעָה:&nbsp; הַא לְמַה זֶה דּוֹמֶה--לֶעָנִי שֶׁהִעְשִׁיר, שְׁאֵינוּ חַיָּב לְשַׁלַּם.</p>

<p><b>ט,יג</b>&nbsp;&nbsp;[טז] מִי שֶׁהָיוּ לוֹ בָּתִּים וְשָׂדוֹת וּכְרָמִים, וְאִם מְכָרָן עַתָּה בִּימֵי הַגְּשָׁמִים מוֹכֵר בְּזוֹל, וְאִם הִנִּיחָן עַד יְמוֹת הַחַמָּה מוֹכְרָן בְּשָׁוְיֵיהֶן--אֵין מְחַיְּבִין אוֹתוֹ לִמְכֹּר, אֵלָא מַאֲכִילִין אוֹתוֹ מַעְשַׂר עָנִי עַד חֲצִי דְּמֵיהֶן; וְלֹא יִדְחֹק עַצְמוֹ, וְיִמְכֹּר שֶׁלֹּא בִּזְמָן מְכִירָה.</p>

<p><b>ט,יד</b>&nbsp;&nbsp;[יז] הָיוּ שְׁאָר הָאָדָם מוֹכְרִין בְּיֹקֶר, וְהוּא אֵינוּ מוֹצֶא מִי שֶׁיִּקַּח מִמֶּנּוּ אֵלָא בְּזוֹל מִפְּנֵי שְׁהוּא דָּחוּק וְטָרוּד--אֵין מְחַיְּבִין אוֹתוֹ לִמְכֹּר; אֵלָא אוֹכֵל מַעְשַׂר עָנִי וְהוֹלֵךְ עַד שֶׁיִּמְכֹּר בְּשׁוֹוֶה, וְיֵדְעוּ הַכֹּל שְׁאֵינוּ דָּחוּק לִמְכֹּר.</p>

<p><b>ט,טו</b>&nbsp;&nbsp;[יח] עָנִי שֶׁגָּבוּ לוֹ כְּדֵי לְהַשְׁלִים מַחְסוֹרוֹ, וְהוֹתִירוּ עַל מַה שְׁהוּא צָרִיךְ--הֲרֵי הַמּוֹתָר שֶׁלּוֹ; וּמוֹתַר עֲנִיִּים, לָעֲנִיִּים.&nbsp; מוֹתַר שְׁבוּיִים, לַשְּׁבוּיִים; וּמוֹתַר שָׁבוּי, לְאוֹתוֹ שָׁבוּי.&nbsp; מוֹתַר מֵתִים, לַמֵּתִים; מוֹתַר הַמֵּת, לְיוֹרְשָׁיו.</p>

<p><b>ט,טז</b>&nbsp;&nbsp;[יט] עָנִי שֶׁנָּתַן פְּרוּסָה לַתַּמְחוּי, אוֹ פְּרוּטָה לַקֻּפָּה--מְקַבְּלִים מִמֶּנּוּ; וְאִם לֹא נָתַן, אֵין מְחַיְּבִין אוֹתוֹ לִתֵּן.&nbsp; נָתְנוּ לוֹ בְּגָדִים חֲדָשִׁים, וְהִחְזִיר לָהֶן אֶת הַשְּׁחָקִין--מְקַבְּלִין מִמֶּנּוּ; וְאִם לֹא נָתַן, אֵין מְחַיְּבִין אוֹתוֹ לִתֵּן.
<br>&nbsp;</p>

<h2>הִלְכּוֹת מַתְּנוֹת עֲנִיִּים פֵּרֶק י</h2>

<p><b>י,א</b>&nbsp;&nbsp;חַיָּבִין אָנוּ לְהִזָּהֵר בְּמִצְוַת צְדָקָה, יָתֵר מִכָּל מִצְווֹת עֲשֵׂה--שֶׁהַצְּדָקָה סִימָן לְצַדִּיקֵי זֶרַע אַבְרָהָם אָבִינוּ, שֶׁנֶּאֱמָר "כִּי יְדַעְתִּיו, לְמַעַן אֲשֶׁר יְצַוֶּה .&nbsp;.&nbsp;." (בראשית יח,יט).&nbsp; וְאֵין כִּסֵּא יִשְׂרָאֵל מִתְכּוֹנֵן וְדַת הָאֱמֶת עוֹמֶדֶת אֵלָא בִּצְדָקָה, שֶׁנֶּאֱמָר "בִּצְדָקָה, תִּכּוֹנָנִי" (ישעיהו נד,יד); וְאֵין יִשְׂרָאֵל נִגְאָלִין אֵלָא בִּזְכוּת הַצְּדָקָה, שֶׁנֶּאֱמָר "צִיּוֹן, בְּמִשְׁפָּט תִּפָּדֶה; וְשָׁבֶיהָ, בִּצְדָקָה" (ישעיהו א,כז).</p>

<p><b>י,ב</b>&nbsp;&nbsp;וּלְעוֹלָם אֵין אָדָם מַעְנִי מִן הַצְּדָקָה, וְאֵין דָּבָר רָע וְלֹא הֶזֵּק נִגְלָל בִּשְׁבִיל הַצְּדָקָה--שֶׁנֶּאֱמָר "וְהָיָה מַעֲשֵׂה הַצְּדָקָה, שָׁלוֹם" (ישעיהו לב,יז).</p>

<p><b>י,ג</b>&nbsp;&nbsp;כָּל הַמְּרַחֵם--מְרַחֲמִין עָלָיו, שֶׁנֶּאֱמָר "וְנָתַן-לְךָ רַחֲמִים וְרִחַמְךָ וְהִרְבֶּךָ" (דברים יג,יח); וְכָל מִי שְׁהוּא אַכְזָרִי וְאֵינוּ מְרַחֵם, יָחוּשׁ לְיֵחוּסוֹ--שְׁאֵין הָאַכְזָרִיּוּת מְצוּיָה אֵלָא בַּגּוֹיִים, שֶׁנֶּאֱמָר "אַכְזָרִי הֵמָּה וְלֹא יְרַחֵמוּ" (ירמיהו נ,מב).</p>

<p><b>י,ד</b>&nbsp;&nbsp;כָּל יִשְׂרָאֵל וְהַנִּלְוֶה אֲלֵיהֶם--כְּאַחִים הֶם, שֶׁנֶּאֱמָר "בָּנִים אַתֶּם, לַה' אֱלֹהֵיכֶם" (דברים יד,א); אִם לֹא יְרַחַם הָאָח עַל אָחִיו, מִי יְרַחַם עָלָיו.&nbsp; וּלְמִי עֲנִיֵּי יִשְׂרָאֵל נוֹשְׂאִין עֵינֵיהֶן, הֲלַגּוֹיִים שֶׁשּׂוֹנְאִין אוֹתָן וְרוֹדְפִים אַחֲרֵיהֶם--הַא אֵין עֵינֵיהֶן תְּלוּיוֹת, אֵלָא לַאֲחֵיהֶן.</p>

<p><b>י,ה</b>&nbsp;&nbsp;[ג] כָּל הַמַּעְלִים עֵינָיו מִן הַצְּדָקָה--הֲרֵי זֶה נִקְרָא בְּלִיַּעַל, כְּמוֹ שֶׁנִּקְרָא עוֹבֵד עֲבוֹדָה זָרָה בְּלִיַּעַל, וּבַעֲבוֹדָה זָרָה הוּא אוֹמֵר "יָצְאוּ אֲנָשִׁים בְּנֵי-בְלִיַּעַל" (דברים יג,יד), וּבְמַעְלִים עֵינָיו מִן הַצְּדָקָה הוּא אוֹמֵר "הִשָּׁמֶר לְךָ פֶּן-יִהְיֶה דָבָר עִם-לְבָבְךָ בְלִיַּעַל" (דברים טו,ט).&nbsp; וְנִקְרָא רָשָׁע, שֶׁנֶּאֱמָר "וְרַחֲמֵי רְשָׁעִים, אַכְזָרִי" (משלי יב,י); וְנִקְרָא חוֹטֶא, שֶׁנֶּאֱמָר "וְקָרָא עָלֶיךָ אֶל-ה', וְהָיָה בְךָ חֵטְא" (דברים טו,ט).</p>

<p><b>י,ו</b>&nbsp;&nbsp;הַקָּדוֹשׁ בָּרוּךְ הוּא קָרוֹב לְשַׁוְעַת הָעֲנִיִּים, שֶׁנֶּאֱמָר "שַׁוְעַת עֲנִיִּים, אַתָּה תִּשְׁמַע" (?); לְפִיכָּךְ צָרִיךְ לְהִזָּהֵר מִצַּעֲקָתָן--שֶׁהֲרֵי בְּרִית כְּרוּתָה לָהֶם, שֶׁנֶּאֱמָר "וְהָיָה כִּי-יִצְעַק אֵלַי, וְשָׁמַעְתִּי כִּי-חַנּוּן אָנִי" (שמות כב,כו).</p>

<p><b>י,ז</b>&nbsp;&nbsp;[ד] כָּל הַנּוֹתֵן צְדָקָה לֶעָנִי בְּסֵבֶר פָּנִים רָעוֹת, וּפָנָיו כְּבוּשׁוֹת בַּקַּרְקָע--אַפִלּוּ נָתַן לוֹ אֶלֶף זְהוּבִים, אִבַּד זְכוּתוֹ אוֹ הִפְסִידָהּ.&nbsp; אֵלָא נוֹתֵן לוֹ בְּסֵבֶר פָּנִים יָפוֹת וּבְשִׂמְחָה, וּמִתְאוֹנֵן עִמּוֹ עַל צָרָתוֹ, שֶׁנֶּאֱמָר "אִם-לֹא בָכִיתִי, לִקְשֵׁה-יוֹם; עָגְמָה נַפְשִׁי, לָאֶבְיוֹן" (איוב ל,כה); וּמְדַבֵּר לוֹ דִּבְרֵי תַּחֲנוּנִים וְנֶחָמוֹת, שֶׁנֶּאֱמָר "וְלֵב אַלְמָנָה אַרְנִן" (איוב כט,יג).</p>

<p><b>י,ח</b>&nbsp;&nbsp;[ה] שָׁאַל הֶעָנִי מִמָּךְ, וְאֵין בְּיָדָךְ כְּלוּם לִתֵּן לוֹ--פַּיְּסֵהוּ בִּדְבָרִים.&nbsp; וְאָסוּר לִגְעֹר בֶּעָנִי, אוֹ לְהַגְבִּיהַּ הַקּוֹל עָלָיו בִּזְעָקָה--מִפְּנֵי שֶׁלִּבּוֹ נִשְׁבָּר וְנִדְכֶּה; וַהֲרֵי הוּא אוֹמֵר "לֵב-נִשְׁבָּר וְנִדְכֶּה--אֱלֹהִים, לֹא תִבְזֶה" (תהילים נא,יט), וְאוֹמֵר "לְהַחֲיוֹת רוּחַ שְׁפָלִים, וּלְהַחֲיוֹת לֵב נִדְכָּאִים" (ישעיהו נז,טו).&nbsp; וְאוֹי לְמִי שֶׁהִכְלִים אֶת הֶעָנִי, אוֹי לוֹ; אֵלָא יִהְיֶה לוֹ כְּאָב בֵּין בְּרַחֲמִים בֵּין בִּדְבָרִים, שֶׁנֶּאֱמָר "אָב אָנֹכִי, לָאֶבְיוֹנִים" (איוב כט,טז).</p>

<p><b>י,ט</b>&nbsp;&nbsp;[ו] הַכּוֹפֶה אֲחֵרִים לִתֵּן צְדָקָה, וּמְעַשֶּׂה אוֹתָן--שְׂכָרוֹ גָּדוֹל מִשְּׂכַר הַנּוֹתֵן; וְעַל גַּבָּאֵי צְדָקָה וְכַיּוֹצֶא בָּהֶם נֶאֱמָר "וּמַצְדִּיקֵי, הָרַבִּים, כַּכּוֹכָבִים" (דנייאל יב,ג).</p>

<p><b>י,י</b>&nbsp;&nbsp;[ז] שְׁמוֹנֶה מַעֲלוֹת יֵשׁ בַּצְּדָקָה, זוֹ לְמַעְלָה מִזּוֹ:&nbsp; מַעֲלָה גְּדוֹלָה שְׁאֵין לְמַעְלָה מִמֶּנָּה--זֶה הַמַּחְזִיק בִּידֵי יִשְׂרָאֵל שֶׁמָּךְ, וְנוֹתֵן לוֹ מַתָּנָה אוֹ הַלְוָאָה, אוֹ עוֹשֶׂה עִמּוֹ שֻׁתָּפוּת, אוֹ מַמְצִיא לוֹ מְלָאכָה, כְּדֵי לְחַזַּק אֶת יָדוֹ עַד שֶׁלֹּא יִצְטָרַךְ לַבְּרִיּוֹת וְלֹא יִשְׁאַל; וְעַל זֶה נֶאֱמָר "וְהֶחֱזַקְתָּ בּוֹ, גֵּר וְתוֹשָׁב וָחַי עִמָּךְ" (ויקרא כה,לה), כְּלוֹמַר הַחֲזֵק בּוֹ שֶׁלֹּא יִפֹּל וְיִצְטָרַךְ.</p>

<p><b>י,יא</b>&nbsp;&nbsp;[ח] פָּחוּת מִזֶּה--הַנּוֹתֵן צְדָקָה לָעֲנִיִּים, וְלֹא יָדַע לְמִי נָתַן, וְלֹא יָדַע הֶעָנִי מִמִּי לָקַח, שֶׁהֲרֵי זוֹ מִצְוָה לִשְׁמָהּ:&nbsp; כְּגוֹן לִשְׁכַּת חֲשָׁיִים שֶׁהָיְתָה בַּמִּקְדָּשׁ, שֶׁהָיוּ הַצַּדִּיקִים נוֹתְנִין בָּהּ בִּחְשַׁאי וְהָעֲנִיִּים בְּנֵי טוֹבִים מִתְפַּרְנְסִין מִמֶּנָּה בִּחְשַׁאי.&nbsp; וְקָרוֹב לְזֶה--הַנּוֹתֵן לְתוֹךְ קֻפָּה שֶׁלִּצְדָקָה; וְלֹא יִתֵּן אָדָם לְתוֹךְ קֻפָּה שֶׁלִּצְדָקָה, אֵלָא אִם כֵּן יוֹדֵעַ שֶׁהַמְּמֻנֶּה נֶאֱמָן וְחָכָם וְיוֹדֵעַ לִנְהֹג בָּהּ כַּשּׁוּרָה כַּחֲנַנְיָה בֶּן תְּרַדְיוֹן.</p>

<p><b>י,יב</b>&nbsp;&nbsp;[ט] פָּחוּת מִזֶּה--שֶׁיָּדַע הַנּוֹתֵן לְמִי יִתֵּן, וְלֹא יָדַע הֶעָנִי מִמִּי לָקַח:&nbsp; כְּגוֹן גְּדוֹלֵי הַחֲכָמִים שֶׁהָיוּ הוֹלְכִין בַּסֵּתֶר, וּמַשְׁלִיכִין הַמָּעוֹת בְּפִתְחֵי הָעֲנִיִּים.&nbsp; וּכְזֶה רָאוּי לַעֲשׂוֹת, וּמַעֲלָה טוֹבָה הִיא, אִם אֵין הַמְּמֻנִּין בַּצְּדָקָה נוֹהֲגִין כַּשּׁוּרָה.</p>

<p><b>י,יג</b>&nbsp;&nbsp;[י] פָּחוּת מִזֶּה--שֶׁיָּדַע הֶעָנִי מִמִּי נָטַל, וְלֹא יָדַע הַנּוֹתֵן:&nbsp; כְּגוֹן גְּדוֹלֵי הַחֲכָמִים שֶׁהָיוּ צוֹרְרִים הַמָּעוֹת בִּסְדִינֵיהֶן וּמַפְשִׁילִין לַאֲחוֹרֵיהֶן, וּבָאִין הָעֲנִיִּים וְנוֹטְלִין, כְּדֵי שֶׁלֹּא יִהְיֶה לָהֶן בּוּשָׁה.</p>

<p><b>י,יד</b>&nbsp;&nbsp;[יא] פָּחוּת מִזֶּה--שֶׁיִּתֵּן לֶעָנִי בְּיָדוֹ, קֹדֶם שֶׁיִּשְׁאַל.&nbsp; [יב] פָּחוּת מִזֶּה--שֶׁיִּתֵּן לוֹ כָּרָאוּי לִתֵּן לוֹ, אַחַר שֶׁיִּשְׁאַל.&nbsp; [יג] פָּחוּת מִזֶּה--שֶׁיִּתֵּן לוֹ פָּחוּת מִן הָרָאוּי, בְּסֵבֶר פָּנִים יָפוֹת.&nbsp; [יד] פָּחוּת מִזֶּה--שֶׁיִּתֵּן לוֹ, בְּעֶצֶב.&nbsp; [טו] גְּדוֹלֵי הַחֲכָמִים הָיוּ נוֹתְנִין פְּרוּטָה לֶעָנִי קֹדֶם כָּל תְּפִלָּה, וְאַחַר כָּךְ מִתפַּלְּלִין--שֶׁנֶּאֱמָר "אֲנִי--בְּצֶדֶק, אֶחֱזֶה פָנֶיךָ" (תהילים יז,טו).</p>

<p><b>י,טו</b>&nbsp;&nbsp;[טז] הַנּוֹתֵן מְזוֹנוֹת לְבָנָיו וְלִבְנוֹתָיו הַגְּדוֹלִים שְׁאֵינוּ חַיָּב בִּמְזוֹנוֹתָן, כְּדֵי לְלַמַּד הַזְּכָרִים תּוֹרָה, וּלְהַנְהִיג הַבָּנוֹת בְּדֶרֶךְ יְשָׁרָה וְלֹא יִהְיוּ מְבֻזּוֹת, וְכֵן הַנּוֹתֵן מְזוֹנוֹת לְאָבִיו וּלְאִמּוֹ--הֲרֵי זֶה בִּכְלַל הַצְּדָקָה; וּצְדָקָה גְּדוֹלָה הִיא, שֶׁהַקָּרוֹב קוֹדֵם.&nbsp; וְכָל הַמַּאֲכִיל וּמַשְׁקֶה עֲנִיִּים וִיתוֹמִים עַל שֻׁלְחָנוֹ--הֲרֵי זֶה קוֹרֶא אֶל ה' וְהוּא עוֹנֵהוּ וּמִתְעַנֵּג עָלָיו, שֶׁנֶּאֱמָר "אָז תִּקְרָא וַה' יַעֲנֶה .&nbsp;.&nbsp;." (ישעיהו נח,ט).&nbsp; [יז] צִוּוּ חֲכָמִים שֶׁיִּהְיוּ בְּנֵי בֵּיתוֹ שֶׁלָּאָדָם עֲנִיִּים וִיתוֹמִים, בִּמְקוֹם הָעֲבָדִים--מוּטָב לוֹ לְהִשְׁתַּמַּשׁ בְּאֵלּוּ, וְיֵהָנוּ בְּנֵי אַבְרָהָם יִצְחַק וְיַעֲקוֹב מִנְּכָסָיו, וְלֹא יֵהָנוּ בָּהֶם זֶרַע חָם:&nbsp; שֶׁכָּל הַמַּרְבֶּה עֲבָדִים, בְּכָל יוֹם וָיוֹם יוֹסִיף חֵטְא וְעָווֹן בָּעוֹלָם; וְאִם יִהְיוּ עֲנִיִּים בְּנֵי בֵּיתוֹ, כָּל שָׁעָה וְשָׁעָה מוֹסִיף זְכוּת וּמִצְווֹת.</p>

<p><b>י,טז</b>&nbsp;&nbsp;[יח] לְעוֹלָם יִדְחֹק אָדָם עַצְמוֹ, וְיִתְגַּלְגַּל בְּצַעַר, וְאַל יִצְטָרַךְ לַבְּרִיּוֹת, וְאַל יַשְׁלִיךְ אָדָם עַצְמוֹ עַל הַצִּבּוּר; וְכֵן צִוּוּ חֲכָמִים וְאָמְרוּ, עֲשֵׂה שַׁבָּתְךָ כַּחֹל, וְאַל תִּצְטָרַךְ לַבְּרִיּוֹת.&nbsp; וְאַפִלּוּ הָיָה חָכָם וּמְכֻבָּד, וְהִעְנִי--יַעְסֹק בְּאֻמָּנוּת, וְאַפִלּוּ בְּאֻמָּנוּת מְנֻוֶּלֶת; וְלֹא יִצְטָרַךְ לַבְּרִיּוֹת:&nbsp; מוּטָב לְפַשַּׁט עוֹרוֹת הַנְּבֵלוֹת בַּשּׁוּק, וְלֹא יֹאמַר לָעָם, חָכָם אֲנִי וְגָדוֹל אֲנִי וְכוֹהֵן אֲנִי, פַּרְנְסוּנִי; וּבְכָּךְ צִוּוּ חֲכָמִים.</p>

<p><b>י,יז</b>&nbsp;&nbsp;גְּדוֹלֵי הַחֲכָמִים--הָיוּ מֵהֶם חוֹטְבֵי עֵצִים, וְנוֹשְׂאֵי הַקּוֹרוֹת, וְשׁוֹאֲבֵי הַמַּיִם לַגִּנּוֹת, וְעוֹשִׁין הַבַּרְזֶל וְהַפֶּחָמִים; וְלֹא שָׁאֲלוּ מִן הַצִּבּוּר, וְלֹא קִבְּלוּ מֵהֶם כְּשֶׁנָּתְנוּ לָהֶם.</p>

<p><b>י,יח</b>&nbsp;&nbsp;[יט] כָּל מִי שְׁאֵינוּ צָרִיךְ לִטֹּל, וּמְרַמֶּה אֶת הָעָם וְנוֹטֵל--אֵינוּ מֵת מִן הַזִּקְנָה עַד שֶׁיִּצְטָרַךְ לַבְּרִיּות, וַהֲרֵי הוּא בִּכְלַל "אָרוּר הַגֶּבֶר אֲשֶׁר יִבְטַח בָּאָדָם" (ירמיהו יז,ה).&nbsp; וְכָל מִי שֶׁצָּרִיךְ לִטֹּל, וְאֵינוּ יָכוֹל לִחְיוֹת אֵלָא אִם כֵּן נוֹטֵל, כְּגוֹן זָקֵן אוֹ חוֹלֶה אוֹ בַּעַל יִסּוּרִין, וּמַגִּיס דַּעְתּוֹ וְאֵינוּ נוֹטֵל--הֲרֵי זֶה שׁוֹפֵךְ דָּמִים, וּמִתְחַיֵּב בְּנַפְשׁוֹ; וְאֵין לוֹ בְּצַעְרוֹ, אֵלָא עֲווֹנוֹת וְחַטָּאוֹת.</p>

<p><b>י,יט</b>&nbsp;&nbsp;וְכָל מִי שֶׁצָּרַךְ לִטֹּל, וְצִעַר עַצְמוֹ וְדָחַק אֶת הַשָּׁעָה, וְחָיָה חַיֵּי צַעַר, כְּדֵי שֶׁלֹּא יַטְרִיחַ עַל הַצִּבּוּר--אֵינוּ מֵת מִן הַזִּקְנָה עַד שֶׁיְּפַרְנַס אֲחֵרִים מִשֶּׁלּוֹ, וְעָלָיו וְעַל כַּיּוֹצֶא בּוֹ נֶאֱמָר "בָּרוּךְ הַגֶּבֶר, אֲשֶׁר יִבְטַח בַּה'" (ירמיהו יז,ז).
<br>&nbsp;</p>
</div>
</body></html>
