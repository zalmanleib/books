<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר עבודה - הלכות ביאת המקדש</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת בִּיאַת הַמִּקְדָּשׁ</h1>

<p>יֵשׁ בִּכְלָלָן חָמֵשׁ עֶשְׂרֵה מִצְווֹת--שְׁתֵּי מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא יִכָּנֵס כּוֹהֵן שִׁכּוֹר לַמִּקְדָּשׁ; (ב) שֶׁלֹּא יִכָּנֵס לוֹ כּוֹהֵן פְּרוּעַ רֹאשׁ; (ג) שֶׁלֹּא יִכָּנֵס לוֹ כּוֹהֵן קְרוּעַ בְּגָדִים; (ד) שֶׁלֹּא יִכָּנֵס כּוֹהֵן בְּכָל עֵת אֶל הַהֵיכָל; (ה) שֶׁלֹּא יֵצֵא כּוֹהֵן מִן הַמִּקְדָּשׁ בְּשָׁעַת עֲבוֹדָה; (ו) לְשַׁלַּח טְמֵאִים מִן הַמִּקְדָּשׁ; (ז) שֶׁלֹּא יִכָּנֵס טָמֵא לַמִּקְדָּשׁ; (ח) שֶׁלֹּא יִכָּנֵס טָמֵא לְהַר הַבַּיִת; (ט) שֶׁלֹּא יְשַׁמַּשׁ טָמֵא; (י) שֶׁלֹּא יְשַׁמַּשׁ טְבוּל יוֹם; (יא) לְקַדַּשׁ הָעוֹבֵד יָדָיו וְרַגְלָיו; (יב) שֶׁלֹּא יִכָּנֵס בַּעַל מוּם לַהֵיכָל וְלַמִּזְבֵּחַ; (יג) שֶׁלֹּא יַעֲבֹד בַּעַל מוּם; (יד) שֶׁלֹּא יַעֲבֹד בַּעַל מוּם עוֹבֵר; (טו) שֶׁלֹּא יַעֲבֹד זָר.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק א</h2>

<p><b>א,א</b>&nbsp;&nbsp;כָּל כּוֹהֵן הַכָּשֵׁר לָעֲבוֹדָה--אִם שָׁתָה יַיִן, אָסוּר לוֹ לְהִכָּנֵס מִן הַמִּזְבֵּחַ וְלִפְנִים; וְאִם נִכְנַס וְעָבַד, עֲבוֹדָתוֹ פְּסוּלָה, וְחַיָּב מִיתָה בִּידֵי שָׁמַיִם, שֶׁנֶּאֱמָר "וְלֹא תָמֻתוּ" (ויקרא י,ט):&nbsp; וְהוּא שֶׁיִּשְׁתֶּה רְבִיעִית יַיִן חַי בְּבַת אַחַת, מִיַּיִן שֶׁעָבְרוּ עָלָיו אַרְבָּעִים יוֹם; אֲבָל אִם שָׁתָה פָּחוּת מֵרְבִיעִית יַיִן, אוֹ שָׁתָה רְבִיעִית וְהִפְסִיק בָּהּ, אוֹ מְזָגָהּ בַּמַּיִם, אוֹ שֶׁשָּׁתָה יַיִן מִגִּתּוֹ בְּתוֹךְ אַרְבָּעִים, אַפִלּוּ יָתֵר מֵרְבִיעִית--פָּטוּר, וְאֵינוּ מְחַלֵּל עֲבוֹדָה.</p>

<p><b>א,ב</b>&nbsp;&nbsp;שָׁתָה יָתֵר מֵרְבִיעִית מִן הַיַּיִן--אַף עַל פִּי שֶׁהָיָה מָזוּג, וְאַף עַל פִּי שֶׁהִפְסִיק וְשָׁתָה מְעַט מְעַט--חַיָּב מִיתָה, וּפוֹסֵל הָעֲבוֹדָה.</p>

<p><b>א,ג</b>&nbsp;&nbsp;[ב] הָיָה שִׁכּוֹר מִשְּׁאָר הַמְּשַׁכְּרִין, אָסוּר לְהִכָּנֵס לַמִּקְדָּשׁ; וְאִם נִכְנַס וְעָבַד, וְהוּא שִׁכּוֹר מִשְּׁאָר הַמְּשַׁכְּרִין--אַפִלּוּ מִן הֶחָלָב אוֹ מִן הַדְּבֵלָה--הֲרֵי זֶה לוֹקֶה, וַעֲבוֹדָתוֹ כְּשֵׁרָה:&nbsp; שְׁאֵין חַיָּבִין מִיתָה, אֵלָא עַל הַיַּיִן בְּשָׁעַת הָעֲבוֹדָה; וְאֵין מְחַלֵּל עֲבוֹדָה, אֵלָא שִׁכּוֹר מִן הַיַּיִן.</p>

<p><b>א,ד</b>&nbsp;&nbsp;[ג] וּכְשֵׁם שֶׁאָסוּר לַכּוֹהֵן לְהִכָּנֵס לַמִּקְדָּשׁ מִפְּנֵי הַשִּׁכְרוּת, כָּךְ אָסוּר לְכָל אָדָם בֵּין כּוֹהֵן בֵּין יִשְׂרָאֵל לְהוֹרוֹת כִּשְׁהוּא שָׁתוּי; אַפִלּוּ אָכַל תְּמָרִים אוֹ שָׁתָה חָלָב, וְנִשְׁתַּבְּשָׁה דַּעְתּוֹ מְעַט--אַל יוֹרֶה, שֶׁנֶּאֱמָר "וּלְהוֹרֹת, אֶת-בְּנֵי יִשְׂרָאֵל" (ויקרא י,יא).&nbsp; וְאִם הוֹרָה בְּדָבָר שְׁהוּא מְפֹרָשׁ בַּתּוֹרָה, עַד שֶׁיֵּדְעוּהוּ הצַּדּוּקִיִּים--מֻתָּר:&nbsp; כְּגוֹן שֶׁהוֹרָה שֶׁהַשֶּׁרֶץ טָמֵא, וְהַצְּפַרְדֵּעַ טָהוֹר, וְהַדָּם אָסוּר, וְכַיּוֹצֶא בְּזֶה.</p>

<p><b>א,ה</b>&nbsp;&nbsp;[ד] וּמֻתָּר לַשִּׁכּוֹר לְלַמַּד תּוֹרָה, וְאַפִלּוּ הֲלָכוֹת וּמִדְרָשׁוֹת--וְהוּא, שֶׁלֹּא יוֹרֶה.&nbsp; וְאִם הָיָה חָכָם קָבוּעַ לַהוֹרָאָה--לֹא יְלַמַּד, שֶׁלִּמּוּדוֹ הוֹרָאָה הִיא.</p>

<p><b>א,ו</b>&nbsp;&nbsp;[ה] שָׁתָה כְּדֵי רְבִיעִית בִּלְבָד, וְהָיָה בָּהּ מַיִם כָּל שְׁהוּא, אוֹ יָשַׁן מְעַט, אוֹ הָלַךְ כְּדֵי מִיל--כְּבָר עָבַר הַיַּיִן, וּמֻתָּר לַעֲבֹד.&nbsp; אֲבָל אִם שָׁתָה יוֹתֵר מֵרְבִיעִית, אַפִלּוּ מָזוּג--שִׁינַת מְעַט אוֹ הַדֶּרֶךְ מוֹסִיפִין בְּשִׁכְרוּתוֹ; אֵלָא יִשְׁהֶה לְפִי הַשִּׁכְרוּת, עַד שֶׁלֹּא יִשָּׁאֵר מִשִּׁכְרוּתוֹ שׁוּם דָּבָר בָּעוֹלָם.</p>

<p><b>א,ז</b>&nbsp;&nbsp;[ו] אַנְשֵׁי מִשְׁמָר--מֻתָּרִין לִשְׁתּוֹת יַיִן בַּלֵּילוֹת, אֲבָל לֹא בִּימֵי שַׁבָּתָן:&nbsp; וְאַפִלּוּ שְׁאָר בָּתֵּי אָבוֹת שֶׁלְּמִשְׁמָר, שְׁאֵין עֲבוֹדָתָן הַיּוֹם--שֶׁמֶּא תִּכְבַּד הָעֲבוֹדָה עַל אַנְשֵׁי בֵּית אָב שֶׁלַּיּוֹם, וְיִצְרְכוּ לַאֲחֵרִים מֵאַנְשֵׁי מִשְׁמָרָן לְסַיְּעָן.&nbsp; וְאַנְשֵׁי בֵּית אָב שֶׁלְּאוֹתוֹ הַיּוֹם, אֲסוּרִים לִשְׁתּוֹת בֵּין בַּיּוֹם בֵּין בַּלַּיְלָה--שֶׁמֶּא יִשְׁתֶּה בַּלַּיְלָה וְיַשְׁכִּים לַעֲבוֹדָתוֹ, וַעֲדַיִן לֹא סָר יֵינוֹ מֵעָלָיו.</p>

<p><b>א,ח</b>&nbsp;&nbsp;[ז] כָּל כּוֹהֵן שֶׁיּוֹדֵעַ מֵאֵיזֶה מִשְׁמָר הוּא, וּמֵאֵיזֶה בֵּית אָב הוּא, וְיוֹדֵעַ שֶׁבָּתֵּי אֲבוֹתָיו, קְבוּעִים הֶן בָּעֲבוֹדָה הַיּוֹם--אָסוּר לוֹ לִשְׁתּוֹת כָּל אוֹתוֹ הַיּוֹם; הָיָה יוֹדֵעַ מֵאֵיזֶה מִשְׁמָר הוּא, וְאֵינוּ מַכִּיר בֵּית אָב שֶׁלּוֹ--אָסוּר לִשְׁתּוֹת כָּל אוֹתָהּ שַׁבָּת שֶׁמִּשְׁמַרְתּוֹ עוֹבְדִין בָּהּ.</p>

<p><b>א,ט</b>&nbsp;&nbsp;לֹא הָיָה מַכִּיר מִשְׁמַרְתּוֹ, וְלֹא בָּתֵּי אֲבוֹתָיו--הַדִּין נוֹתֵן שֶׁאָסוּר לִשְׁתּוֹת יַיִן לְעוֹלָם; אֲבָל תַּקָּנָתוֹ קַלְקָלָתוֹ, וַהֲרֵי הוּא מֻתָּר לִשְׁתּוֹת תָּמִיד--שְׁאֵינוּ יָכוֹל לַעֲבֹד, עַד שֶׁיִּקָּבַע בְּבֵית אָב שֶׁלּוֹ וּבְמִשְׁמַרְתּוֹ.</p>

<p><b>א,י</b>&nbsp;&nbsp;[ח] כּוֹהֵן שֶׁגִּדַּל שְׂעָרוֹ, אָסוּר לוֹ לְהִכָּנֵס מִן הַמִּזְבֵּחַ וְלִפְנִים.&nbsp; וְאִם נִכְנַס, וְעָבַד--חַיָּב מִיתָה בִּידֵי שָׁמַיִם כְּשִׁכּוֹר שֶׁעָבַד:&nbsp; שֶׁנֶּאֱמָר "וְיַיִן לֹא-יִשְׁתּוּ, כָּל-כֹּהֵן; וְרֹאשָׁם לֹא יְגַלֵּחוּ, וּפֶרַע לֹא יְשַׁלֵּחוּ" (ראה יחזקאל מד,כ-כא)--מַה שְׁתוּי יַיִן בְּמִיתָה, אַף מְגֻדְּלֵי פֶּרַע בְּמִיתָה.&nbsp; [ט] וְאֵין פְּרוּעֵי הָרֹאשׁ מְחַלְּלִין עֲבוֹדָה--אַף עַל פִּי שְׁהוּא בְּמִיתָה, עֲבוֹדָתוֹ כְּשֵׁרָה.</p>

<p><b>א,יא</b>&nbsp;&nbsp;[י] כְּשֵׁם שְׁאֵין הַכּוֹהֲנִים מֻזְהָרִין עַל הַיַּיִן, אֵלָא בְּשָׁעַת בִּיאָה לַמִּקְדָּשׁ--כָּךְ אֵין אֲסוּרִין לְגַדַּל פֶּרַע, אֵלָא בְּשָׁעַת בִּיאָה לַמִּקְדָּשׁ.&nbsp; בַּמֶּה דְּבָרִים אֲמוּרִים, בְּכוֹהֵן הִדְיוֹט.&nbsp; אֲבָל כּוֹהֵן גָּדוֹל--אָסוּר לְגַדַּל פֶּרַע וְלִקְרֹעַ בְּגָדָיו לְעוֹלָם, שֶׁהֲרֵי תָּמִיד הוּא בַּמִּקְדָּשׁ; וּלְכָּךְ נֶאֱמָר בּוֹ "אֶת-רֹאשׁוֹ לֹא יִפְרָע, וּבְגָדָיו לֹא יִפְרֹם" (ויקרא כא,י).</p>

<p><b>א,יב</b>&nbsp;&nbsp;[יא] כַּמָּה הוּא גִּדּוּל הַפֶּרַע:&nbsp; שְׁלוֹשִׁים יוֹם כַּנָּזִיר--שֶׁנֶּאֱמָר בּוֹ "גַּדֵּל פֶּרַע, שְׂעַר רֹאשׁוֹ" (במדבר ו,ה), וְאֵין נְזִירוּת פְּחוּתָה מִשְּׁלוֹשִׁים יוֹם; לְפִיכָּךְ כּוֹהֵן הִדְיוֹט הָעוֹבֵד, מְגַלֵּחַ מִשְּׁלוֹשִׁים יוֹם לִשְׁלוֹשִׁים יוֹם.&nbsp; [יב] וְאַנְשֵׁי מִשְׁמָר אֲסוּרִין לְסַפַּר וּלְכַבַּס בְּשַׁבָּתָן, כְּדֵי שֶׁלֹּא יַעֲלוּ לְמִשְׁמָרָן כִּשְׁהֶן מְנֻוָּלִין, אֵלָא מְגַלְּחִין וְרוֹחֲצִין וּמְכַבְּסִין, קֹדֶם שֶׁיַּעֲלוּ.</p>

<p><b>א,יג</b>&nbsp;&nbsp;מִי שֶׁשָּׁלְמָה מִשְׁמַרְתּוֹ בְּתוֹךְ הָרֶגֶל, מֻתָּר לְגַלַּח בָּרֶגֶל; אֲבָל אִם שָׁלְמָה בְּעֶרֶב הָרֶגֶל, אֵינוּ מְגַלֵּחַ אֵלָא בְּעֶרֶב הָרֶגֶל.</p>

<p><b>א,יד</b>&nbsp;&nbsp;דִּין קְרוּעֵי בְּגָדִים, וְדִין פְּרוּעֵי רֹאשׁ--אֶחָד הוּא, שֶׁנֶּאֱמָר "רָאשֵׁיכֶם אַל-תִּפְרָעוּ וּבִגְדֵיכֶם לֹא-תִפְרֹמוּ, וְלֹא תָמֻתוּ" (ויקרא י,ו):&nbsp; הַא אִם עָבַד וְהוּא קְרוּעַ בְּגָדִים, חַיָּב מִיתָה בִּידֵי שָׁמַיִם, אַף עַל פִּי שֶׁעֲבוֹדָתוֹ כְּשֵׁרָה, וְלֹא חִלְּלָהּ.</p>

<p><b>א,טו</b>&nbsp;&nbsp;יֵרָאֶה לִי שֶׁכָּל כּוֹהֵן הַכָּשֵׁר לָעֲבוֹדָה--אִם נִכְנָס מִן הַמִּזְבֵּחַ וְלִפְנִים, וְהוּא שְׁתוּי יַיִן, אוֹ שִׁכּוֹר מִשְּׁאָר הַמְּשַׁכְּרִין, אוֹ פְּרוּעַ רֹאשׁ, אוֹ קְרוּעַ בְּגָדִים כְּדֶרֶךְ שֶׁקּוֹרְעִין עַל הַמֵּתִים--אַף עַל פִּי שֶׁלֹּא עָבַד עֲבוֹדָה, הֲרֵי זֶה לוֹקֶה:&nbsp; הוֹאִיל וְהוּא רָאוּי לָעֲבוֹדָה, וְנִכְנַס בְּשָׁעַת הָעֲבוֹדָה מְנֻוָּל כָּכָה, וַהֲרֵי הוּא מֻזְהָר שֶׁלֹּא יִכָּנֵס--לוֹקֶה.</p>

<p><b>א,טז</b>&nbsp;&nbsp;וְדִין הַנִּכְנָס כָּכָה מִן הַמִּזְבֵּחַ וְלִפְנִים, וְדִין הַיּוֹצֶא מִשָּׁם--אֶחָד הוּא.&nbsp; כֵּיצַד:&nbsp; כְּגוֹן שֶׁשָּׁתָה רְבִיעִית יַיִן בֵּין הָאוּלָם וְלַמִּזְבֵּחַ, אוֹ קָרַע בְּגָדָיו שָׁם, וְיָצָא--לוֹקֶה; וְכֵן אִם עָבַד בִּיצִיאָתוֹ, חַיָּב מִיתָה.</p>

<p><b>א,יז</b>&nbsp;&nbsp;וְכֵן אָסוּר לְכָל אָדָם, בֵּין כּוֹהֵן בֵּין יִשְׂרָאֵל, לְהִכָּנֵס לַמִּקְדָּשׁ כֻּלּוֹ מִתְּחִלַּת עֲזֶרֶת יִשְׂרָאֵל וְלִפְנִים, כִּשְׁהוּא שְׁתוּי יַיִן, אוֹ שִׁכּוֹר, אוֹ פְּרוּעַ רֹאשׁ דֶּרֶךְ נִוּוּל, אוֹ קְרוּעַ בְּגָדִים--אַף עַל פִּי שְׁאֵינוּ בָּאַזְהָרָה:&nbsp; שְׁאֵין זֶה כָּבוֹד וּמוֹרָא לַבַּיִת הַגָּדוֹל וְהַקָּדוֹשׁ, שֶׁיִּכָּנֵס לוֹ מְנֻוָּל.&nbsp; אֲבָל יִשְׂרָאֵל שֶׁגִּדַּל שְׁעָרוֹ עַד שֶׁנַּעֲשָׂה מַחְלֶפֶת, וְלֹא הָיָה דֶּרֶךְ נִוּוּל--הֲרֵי זֶה מֻתָּר לְהִכָּנֵס לַעֲזֶרֶת יִשְׂרָאֵל.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ב</h2>

<p><b>ב,א</b>&nbsp;&nbsp;אֵין כּוֹהֵן גָּדוֹל נִכְנָס לְקֹדֶשׁ הַקֳּדָשִׁים, אֵלָא מִיּוֹם הַכִּפּוּרִים לְיוֹם הַכִּפּוּרִים; וְכוֹהֵן הִדְיוֹט נִכְנָס בְּכָל יוֹם לַקֹּדֶשׁ לָעֲבוֹדָה.&nbsp; [ב] וְהֻזְהֲרוּ כָּל הַכּוֹהֲנִים וְהוּא שֶׁלֹּא יִכָּנְסוּ לַקֹּדֶשׁ אוֹ לְקֹדֶשׁ הַקֳּדָשִׁים, שֶׁלֹּא בְּשָׁעַת עֲבוֹדָה--שֶׁנֶּאֱמָר "וְאַל-יָבֹא בְכָל-עֵת אֶל-הַקֹּדֶשׁ" (ויקרא טז,ב), זֶה קֹדֶשׁ הַקֳּדָשִׁים; "מִבֵּית לַפָּרֹכֶת" (שם), לְהַזְהִיר עַל כָּל הַבַּיִת.</p>

<p><b>ב,ב</b>&nbsp;&nbsp;[ג] כּוֹהֵן שֶׁנִּכְנַס לְקֹדֶשׁ הַקֳּדָשִׁים בִּשְׁאָר יְמוֹת הַשָּׁנָה, בֵּין כּוֹהֵן הִדְיוֹט בֵּין כּוֹהֵן גָּדוֹל, אוֹ כּוֹהֵן גָּדוֹל שֶׁנִּכְנַס לוֹ בְּיוֹם הַכִּפּוּרִים שֶׁלֹּא בְּשָׁעַת הָעֲבוֹדָה--חַיָּב מִיתָה בִּידֵי שָׁמַיִם, שֶׁנֶּאֱמָר "וְלֹא יָמוּת" (ויקרא טז,ב).&nbsp; וְכַמָּה פְּעָמִים הוּא נִכְנָס לְשָׁם בְּיוֹם הַכִּפּוּרִים, אַרְבַּע כְּמוֹ שֶׁיִּתְבָּאַר בִּמְקוֹמוֹ; וְאִם נִכְנַס חֲמִישִׁית, חַיָּב מִיתָה בִּידֵי שָׁמַיִם.</p>

<p><b>ב,ג</b>&nbsp;&nbsp;[ד] וְהַנִּכְנָס לַקֹּדֶשׁ, חוּץ לְקֹדֶשׁ הַקֳּדָשִׁים, שֶׁלֹּא לָעֲבוֹדָה אוֹ לְהִשְׁתַּחֲוָיָה, בֵּין הִדְיוֹט בֵּין גָּדוֹל--לוֹקֶה; וְאֵינוּ חַיָּב מִיתָה, שֶׁנֶּאֱמָר "אֶל-פְּנֵי הַכַּפֹּרֶת .&nbsp;.&nbsp;. וְלֹא יָמוּת" (ויקרא טז,ב)--עַל קֹדֶשׁ הַקֳּדָשִׁים בְּמִיתָה, וְעַל שְׁאָר הַבַּיִת בְּלָאו וְלוֹקֶה.</p>

<p><b>ב,ד</b>&nbsp;&nbsp;[ה] כּוֹהֵן שֶׁיָּצָא מִן הַמִּקְדָּשׁ בְּשָׁעַת הָעֲבוֹדָה בִּלְבָד--חַיָּב מִיתָה, בֵּין כּוֹהֵן גָּדוֹל בֵּין כּוֹהֵן הִדְיוֹט:&nbsp; שֶׁנֶּאֱמָר "וּמִפֶּתַח אֹהֶל מוֹעֵד לֹא תֵצְאוּ, פֶּן-תָּמֻתוּ" (ויקרא י,ז)--כְּלוֹמַר לֹא תַנִּיחוּ עֲבוֹדָה וְתֵצְאוּ מְבֹהָלִים, מִפְּנֵי גְּזֵרָה זוֹ.&nbsp; וְכֵן זֶה שֶׁנֶּאֱמָר בְּכוֹהֵן גָּדוֹל "וּמִן-הַמִּקְדָּשׁ, לֹא יֵצֵא" (ויקרא כא,יב)--אֵינוּ אֵלָא בְּשָׁעַת הָעֲבוֹדָה בִּלְבָד, שֶׁלֹּא יַנִּיחַ עֲבוֹדָתוֹ וְיֵצֵא.</p>

<p><b>ב,ה</b>&nbsp;&nbsp;[ו] אִם כֵּן, מִפְּנֵי מַה נִשְׁנֵית אַזְהָרָה זוֹ בְּכוֹהֵן גָּדוֹל:&nbsp; שֶׁכּוֹהֵן הִדְיוֹט שֶׁהָיָה בַּמִּקְדָּשׁ בַּעֲבוֹדָתוֹ, וְשָׁמַע שֶׁמֵּת לוֹ מֵת שְׁהוּא חַיָּב לְהִתְאַבַּל עָלָיו--אַף עַל פִּי שְׁאֵינוּ יוֹצֶא מִן הַמִּקְדָּשׁ, אֵינוּ עוֹבֵד מִפְּנֵי שְׁהוּא אוֹנֵן; וְאִם עָבַד, וְהוּא אוֹנֵן שֶׁלַּתּוֹרָה--חִלַּל עֲבוֹדָתוֹ, בֵּין בְּקָרְבַּן יָחִיד בֵּין בְּקָרְבַּן צִבּוּר.</p>

<p><b>ב,ו</b>&nbsp;&nbsp;אֲבָל כּוֹהֵן גָּדוֹל עוֹבֵד כִּשְׁהוּא אוֹנֵן, שֶׁנֶּאֱמָר "וּמִן-הַמִּקְדָּשׁ, לֹא יֵצֵא, וְלֹא יְחַלֵּל" (ויקרא כא,יב)--כְּלוֹמַר יֵשֵׁב וְיַעֲבֹד עֲבוֹדָה שֶׁהָיָה עוֹסֵק בָּהּ, וְאֵינָהּ מִתְחַלֶּלֶת.</p>

<p><b>ב,ז</b>&nbsp;&nbsp;וּמְנַיִן שֶׁעֲבוֹדַת הָאוֹנֵן פְּסוּלָה, מִקַּל וְחֹמֶר:&nbsp; אִם בַּעַל מוּם שֶׁאוֹכֵל בַּקֳּדָשִׁים, אִם עָבַד--חִלַּל; אוֹנֵן שְׁהוּא אָסוּר לֶאֱכֹל בַּקֳּדָשִׁים, שֶׁנֶּאֱמָר "לֹא-אָכַלְתִּי בְאֹנִי מִמֶּנּוּ" (דברים כו,יד)--דִּין הוּא שֶׁיְּחַלַּל.&nbsp; [ח] וְאַף עַל פִּי שֶׁכּוֹהֵן גָּדוֹל עוֹבֵד אוֹנֵן, אָסוּר לֶאֱכֹל בַּקֳּדָשִׁים--שֶׁנֶּאֱמָר "וְאָכַלְתִּי חַטָּאת הַיּוֹם, הַיִּיטַב בְּעֵינֵי ה'" (ויקרא י,יט).&nbsp; וְכֵן אֵינוּ חוֹלֵק, לֶאֱכֹל לָעֶרֶב.</p>

<p><b>ב,ח</b>&nbsp;&nbsp;אוֹנֵן שֶׁעָבַד, אֵינוּ לוֹקֶה; וּמֻתָּר לִגַּע בַּקֳּדָשִׁים, אַף עַל פִּי שֶׁלֹּא טָבַל:&nbsp; שֶׁלֹּא עָשׂוּ מַעֲלָה, אֵלָא בַּאֲכִילָה; אֲבָל בִּנְגִיעָה, הֲרֵי הוּא טָהוֹר כְּמוֹ שֶׁיִּתְבָּאַר בִּמְקוֹמוֹ.</p>

<p><b>ב,ט</b>&nbsp;&nbsp;אֵיזֶה הוּא אוֹנֵן:&nbsp; זֶה שֶׁמֵּת לוֹ מֵת מִן הַקְּרוֹבִים שְׁהוּא חַיָּב לְהִתְאַבַּל עֲלֵיהֶן--בְּיוֹם הַמִּיתָה בִּלְבָד, הוּא שֶׁנִּקְרָא אוֹנֵן דִּין תּוֹרָה; וְלַיְלָה, הוּא אוֹנֵן מִדִּבְרֵי סוֹפְרִים.&nbsp; [י] וּמֵת שֶׁשָּׁהָה יָמִים, וְאַחַר כָּךְ נִקְבַּר--כָּל אוֹתָם הַיָּמִים שֶׁאַחַר יוֹם הַמִּיתָה, הוּא אוֹנֵן מִדִּבְרֵיהֶם; וְכֵן יוֹם הַקְּבוּרָה.&nbsp; וְאֵינוּ תּוֹפֵס לֵילוֹ.</p>

<p><b>ב,י</b>&nbsp;&nbsp;לְפִיכָּךְ מִי שֶׁמֵּת לוֹ מֵת, וּקְבָרוֹ לְאַחַר יוֹם הַמִּיתָה--כָּל יוֹם הַקְּבוּרָה, אֵינוּ מַקְרִיב וְאֵינוּ אוֹכֵל בַּקֳּדָשִׁים מִדִּבְרֵיהֶם; וְטוֹבֵל, וְאוֹכֵל לָעֶרֶב.&nbsp; וְיוֹם שְׁמוּעָה קְרוֹבָה, וְיוֹם לִקּוּט עֲצָמוֹת--הֲרֵי הוּא כְּיוֹם קְבוּרָה, שְׁאֵינוּ תּוֹפֵס לֵילוֹ, וְאַפִלּוּ מִדִּבְרֵיהֶם; לְפִיכָּךְ טוֹבֵל, וְאוֹכֵל בַּקֳּדָשִׁים לָעֶרֶב.</p>

<p><b>ב,יא</b>&nbsp;&nbsp;אֲבָל יוֹם הַמִּיתָה--כְּשֵׁם שֶׁאָסוּר לֶאֱכֹל בּוֹ קֳדָשִׁים מִן הַתּוֹרָה, כָּךְ אָסוּר לֶאֱכֹל בְּלֵילוֹ מִדִּבְרֵיהֶם:&nbsp; חוּץ מִן הַפֶּסַח בִּלְבָד, שְׁהוּא אוֹכֵל לָעֶרֶב כְּמוֹ שֶׁיִּתְבָּאַר בִּמְקוֹמוֹ.</p>

<p><b>ב,יב</b>&nbsp;&nbsp;[יא] הָאָבֵל אֵינוּ מְשַׁלֵּחַ קָרְבְּנוֹתָיו, כָּל שִׁבְעָה--אַפִלּוּ יַיִן אוֹ עֵצִים אוֹ לְבוֹנָה; וְכֵן הַמְּצֹרָע אֵינוּ מְשַׁלֵּחַ קָרְבְּנוֹתָיו--כָּל זְמָן שְׁאֵינוּ רָאוּי לְבִיאָה אֶל הַמַּחֲנֶה, אֵינוּ רָאוּי לַהַקְרָבָה.&nbsp; אֲבָל הַמְּנֻדֶּה יֵשׁ בּוֹ סָפֵק, אִם מְשַׁלֵּחַ אוֹ אֵינוּ מְשַׁלֵּחַ; לְפִיכָּךְ אִם הִקְרִיבוּ עָלָיו, נִרְצָה.</p>

<p><b>ב,יג</b>&nbsp;&nbsp;[יב] טְמֵא שֶׁרֶץ וְכַיּוֹצֶא בּוֹ, וְהֶעָרֵל--מְשַׁלְּחִין אֶת קָרְבְּנוֹתֵיהֶם, וּמַקְרִיבִין עֲלֵיהֶן:&nbsp; חוּץ מִפֶּסַח, שְׁאֵין שׁוֹחֲטִין אוֹתוֹ עַל טְמֵא שֶׁרֶץ; וְאֵין שׁוֹחֲטִין עַל הֶעָרֵל פֶּסַח, כְּמוֹ שֶׁיִּתְבָּאַר.&nbsp; אֲבָל טְמֵא מֵת--אֵין מַקְרִיבִין עָלָיו קָרְבָּן כְּלָל, עַד שֶׁיִּטְהַר.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ג</h2>

<p><b>ג,א</b>&nbsp;&nbsp;מִצְוַת עֲשֵׂה לְשַׁלַּח כָּל הַטְּמֵאִים מִן הַמִּקְדָּשׁ, שֶׁנֶּאֱמָר "וִישַׁלְּחוּ מִן-הַמַּחֲנֶה, כָּל-צָרוּעַ וְכָל-זָב; וְכֹל, טָמֵא לָנָפֶשׁ" (במדבר ה,ב).&nbsp; [ב] זֶה הַמַּחֲנֶה הָאָמוּר כָּאן--הוּא מַחֲנֵה שְׁכִינָה, שְׁהוּא מִפֶּתַח עֲזֶרֶת יִשְׂרָאֵל וְלִפְנִים.</p>

<p><b>ג,ב</b>&nbsp;&nbsp;שׁוֹמֵעַ אֲנִי שֶׁהַמְּצֹרָע וְהַזָּב וּטְמֵא מֵת, שְׁלָשְׁתָּן בְּמָקוֹם אֶחָד:&nbsp; תִּלְמֹד לוֹמַר בַּמְּצֹרָע "בָּדָד יֵשֵׁב, מִחוּץ לַמַּחֲנֶה מוֹשָׁבוֹ" (ויקרא יג,מו)--זֶה מַחֲנֵה יִשְׂרָאֵל, שְׁהוּא מִפֶּתַח יְרוּשָׁלַיִם וְלִפְנִים; מַה מְצֹרָע שֶׁטֻּמְאָתוֹ חֲמוּרָה, חָמוּר שִׁלּוּחוֹ מִשִּׁלּוּחַ חֲבֵרוֹ--אַף כָּל שֶׁטֻּמְאָתוֹ חֲמוּרָה, חָמוּר שִׁלּוּחוֹ מִשִּׁלּוּחַ חֲבֵרוֹ.</p>

<p><b>ג,ג</b>&nbsp;&nbsp;לְפִיכָּךְ מְשַׁלְּחִין אֶת הַמְּצֹרָע חוּץ לְשָׁלוֹשׁ מַחֲנוֹת, שְׁהוּא חוּץ לִירוּשָׁלַיִם, מִפְּנֵי שְׁהוּא מְטַמֵּא בַּבִּיאָה, מַה שְׁאֵין הַזָּב מְטַמֵּא.&nbsp; [ג] וּמְשַׁלְּחִין זָבִין וְזָבוֹת נִדּוֹת וְיוֹלְדוֹת חוּץ לִשְׁתֵּי מַחֲנוֹת, שְׁהוּא חוּץ לְהַר הַבַּיִת, מִפְּנֵי שְׁהֶן מְטַמְּאִין הַמִּשְׁכָּב וְהַמּוֹשָׁב אַפִלּוּ מִתַּחַת הָאֶבֶן, מַה שְׁאֵין הַמֵּת מְטַמֵּא.</p>

<p><b>ג,ד</b>&nbsp;&nbsp;טְמֵא מֵת, אַפִלּוּ הַמֵּת עַצְמוֹ--מֻתָּר לְהִכָּנֵס לְהַר הַבַּיִת:&nbsp; שֶׁנֶּאֱמָר "וַיִּקַּח מֹשֶׁה אֶת-עַצְמוֹת יוֹסֵף, עִמּוֹ" (שמות יג,יט), עִמּוֹ בְּמַחֲנֵה לְוִיָּה.</p>

<p><b>ג,ה</b>&nbsp;&nbsp;הַחֵיל--מְשַׁלְּחִין מִמֶּנּוּ גּוֹיִים, וּטְמֵאֵי מֵת, וּבוֹעֲלֵי נִדּוֹת; אֲבָל טְבוּל יוֹם נִכְנָס לְשָׁם, שֶׁכְּבָר טָבַל.&nbsp; [ו] עֲזֶרֶת נָשִׁים, מְשַׁלְּחִין מִמֶּנָּה טְבוּל יוֹם; אֲבָל לֹא מְחֻסַּר כִּפּוּרִים, שֶׁמְּחֻסַּר כִּפּוּרִים הִעְרִיב שִׁמְשׁוֹ.&nbsp; וְאִסּוּר טְבוּל יוֹם בְּמַחֲנֵה לְוִיָּה, מִדִּבְרֵי סוֹפְרִים.</p>

<p><b>ג,ו</b>&nbsp;&nbsp;[ז] מֵעֲזֶרֶת יִשְׂרָאֵל וְלִפְנִים--אַפִלּוּ מְחֻסַּר כִּפּוּרִים לֹא יִכָּנֵס לְשָׁם, שֶׁעֲדַיִן לֹא טָהַר טַהְרָה גְּמוּרָה:&nbsp; שֶׁנֶּאֱמָר "וְכִפֶּר עָלֶיהָ הַכֹּהֵן, וְטָהֵרָה" (ויקרא יב,ח), מִכְּלָל שֶׁעֲדַיִן לֹא גָמְרָה טַהְרָתָהּ.</p>

<p><b>ג,ז</b>&nbsp;&nbsp;[ח] הַטָּמֵא הַמְּשֻׁלָּח מֵהַר הַבַּיִת--אִם נִכְנָס, עוֹבֵר בְּלֹא תַעֲשֶׂה וְלוֹקֶה:&nbsp; שֶׁנֶּאֱמָר "וְיָצָא אֶל-מִחוּץ לַמַּחֲנֶה" (דברים כג,יא), זֶה מַחֲנֵה שְׁכִינָה; וְ"לֹא יָבֹא אֶל-תּוֹךְ הַמַּחֲנֶה" (שם), זֶה מַחֲנֵה לְוִיָּה.</p>

<p><b>ג,ח</b>&nbsp;&nbsp;וְכֵן מְצֹרָע שֶׁנִּכְנַס לִירוּשָׁלַיִם, לוֹקֶה; אֲבָל אִם נִכְנַס לִשְׁאָר הֶעָרִים הַמֻּקָּפוֹת חוֹמָה--אַף עַל פִּי שְׁאֵינוּ רַשָּׁאי, לְפִי שֶׁנֶּאֱמָר "בָּדָד יֵשֵׁב" (ויקרא יג,מו)--אֵינוּ לוֹקֶה.&nbsp; [ט] נִכְנַס הַמְּצֹרָע לְהַר הַבַּיִת, לוֹקֶה שְׁמוֹנִים; אֲבָל טְמֵא מֵת אוֹ טְבוּל יוֹם שֶׁנִּכְנַס לַעֲזֶרֶת נָשִׁים, אוֹ מְחֻסַּר כִּפּוּרִים שֶׁנִּכְנַס לַעֲזֶרֶת יִשְׂרָאֵל--אַף עַל פִּי שְׁאֵינוּ לוֹקֶה, מַכִּין אוֹתוֹ מַכַּת מַרְדּוּת.</p>

<p><b>ג,ט</b>&nbsp;&nbsp;[י] וּכְשֵׁם שֶׁשִּׁלּוּחַ טְמֵאִים מִן הַמִּקְדָּשׁ בַּעֲשֵׂה--כָּךְ אִם נִכְנְסוּ, עוֹבְרִים בְּלֹא תַעֲשֶׂה:&nbsp; שֶׁנֶּאֱמָר "וְלֹא יְטַמְּאוּ אֶת-מַחֲנֵיהֶם" (במדבר ה,ג), זֶה מַחֲנֵה שְׁכִינָה.&nbsp; [יא] וּמְנַיִן שְׁאֵינוּ עוֹבֵר אֵלָא אִם נִכְנַס, אֲבָל אִם נָגַע בָּעֲזָרָה מֵאֲחוֹרֶיהָ פָּטוּר--תִּלְמֹד לוֹמַר בַּיּוֹלֶדֶת "וְאֶל-הַמִּקְדָּשׁ לֹא תָבֹא" (ויקרא יב,ד).</p>

<p><b>ג,י</b>&nbsp;&nbsp;[יב] טָמֵא שֶׁנִּכְנַס לַמִּקְדָּשׁ--בְּמֵזִיד עָנוּשׁ כָּרֵת, שֶׁנֶּאֱמָר "וְאִם לֹא יְכַבֵּס, וּבְשָׂרוֹ לֹא יִרְחָץ--וְנָשָׂא, עֲוֺנוֹ" (ויקרא יז,טז); בְּשׁוֹגֵג מֵבִיא קָרְבַּן עוֹלֶה וְיוֹרֵד, שֶׁנֶּאֱמָר "אוֹ נֶפֶשׁ, אֲשֶׁר תִּגַּע בְּכָל-דָּבָר טָמֵא" (ויקרא ה,ב).&nbsp; וְאֵין חַיָּבִין כָּרֵת אוֹ קָרְבָּן אֵלָא מֵעֲזֶרֶת יִשְׂרָאֵל וְלִפְנִים, אוֹ עַל תּוֹסֶפֶת הָעֲזָרָה שֶׁנִּתְקַדְּשָׁה קִדּוּשׁ גָּמוּר כְּמוֹ שֶׁבֵּאַרְנוּ.</p>

<p><b>ג,יא</b>&nbsp;&nbsp;[יג] וְאֵיזֶה הוּא הַטָּמֵא שֶׁחַיָּב כָּרֵת עַל הַמִּקְדָּשׁ--כָּל שֶׁנִּטְמָא בַּטְּמָאוֹת מִן הַמֵּת שֶׁהַנָּזִיר מְגַלֵּחַ עֲלֵיהֶם, שֶׁכְּבָר נִתְפָּרַשׁ בִּנְזִירוּת, אוֹ שֶׁיִּגַּע בָּאָדָם אוֹ בְּכֵלִים שֶׁנִּטְמְאוּ בְּאוֹתָן הַטְּמָאוֹת שֶׁהַנָּזִיר מְגַלֵּחַ עֲלֵיהֶם, שֶׁהֲרֵי הוּא שֵׁנִי לָרִאשׁוֹן שֶׁנָּגַע בְּמֵת, אוֹ שֶׁנִּטְמָא בִּשְׁאָר אָבוֹת הַטְּמָאוֹת שֶׁלַּתּוֹרָה, שֶׁיִּתְפָּרְשׂוּ בִּמְקוֹמָן.&nbsp; [יד] כְּלָלוֹ שֶׁלַּדָּבָר:&nbsp; כָּל הַטָּעוּן בִּיאַת מַיִם מִן הַתּוֹרָה, חַיָּב כָּרֵת עַל בִּיאַת הַמִּקְדָּשׁ--וְאַפִלּוּ אַחַר שֶׁטָּבַל, עַד שֶׁיַּעְרִיב שִׁמְשׁוֹ; אֲבָל הַמִּטַּמֵּא בַּטְּמָאוֹת מִן הַמֵּת שְׁאֵין הַנָּזִיר מְגַלֵּחַ עֲלֵיהֶן--אַף עַל פִּי שְׁהוּא טָמֵא טֻמְאַת שִׁבְעָה, הֲרֵי זֶה פָּטוּר עַל בִּיאַת הַמִּקְדָּשׁ.</p>

<p><b>ג,יב</b>&nbsp;&nbsp;[טו] וְכֵן הַנּוֹגֵעַ בְּכֵלִים שֶׁנָּגְעוּ בְּאָדָם שֶׁנָּגַע בְּמֵת, אוֹ שֶׁנָּגַע בְּאָדָם שֶׁנָּגַע בְּכֵלִים הַנּוֹגְעִים בְּמֵת--אַף עַל פִּי שְׁהוּא טָמֵא רִאשׁוֹן לְעִנְיַן תְּרוּמָה, וּלְטַמֵּא בְּשַׂר הַקֳּדָשִׁים--הֲרֵי זֶה פָּטוּר עַל בִּיאַת הַמִּקְדָּשׁ:&nbsp; שֶׁדְּבָרִים אֵלּוּ, הֲלָכָה מִפִּי הַקַּבָּלָה.&nbsp; וְאַף עַל פִּי שְׁהוּא פָּטוּר, מַכִּין אוֹתוֹ מַכַּת מַרְדּוּת.</p>

<p><b>ג,יג</b>&nbsp;&nbsp;[טז] הַמַּכְנִיס שֶׁרֶץ וְכַיּוֹצֶא בּוֹ לַמִּקְדָּשׁ, אוֹ שֶׁהִכְנִיס אָדָם טָמֵא לַמִּקְדָּשׁ--הֲרֵי זֶה חַיָּב כָּרֵת, שֶׁהֲרֵי טִמֵּא מִקְדַּשׁ ה'.&nbsp; אֲבָל הַזּוֹרֵק כֵּלִים טְמֵאִים לַמִּקְדָּשׁ, אַפִלּוּ הָיוּ כֵּלִים שֶׁנָּגְעוּ בְּמֵת--פָּטוּר מִן הַכָּרֵת, אֲבָל חַיָּב מַלְקוּת:&nbsp; שֶׁנֶּאֱמָר "וְאִם לֹא יְכַבֵּס .&nbsp;.&nbsp;." (ויקרא יז,טז)--מִפִּי הַשְּׁמוּעָה לָמְדוּ עַל רְחִיצַת גּוּפוֹ, עָנוּשׁ כָּרֵת; עַל כִּבּוּס בְּגָדָיו, לוֹקֶה אַרְבָּעִים.</p>

<p><b>ג,יד</b>&nbsp;&nbsp;[יז] יֵרָאֶה לִי שְׁאֵינוּ לוֹקֶה אֵלָא עַל בְּגָדִים שְׁהֶן אָב טֻמְאָה, כְּגוֹן בְּגָדִים שֶׁנָּגַע בָּהֶן זֶה הַטָּמֵא לְמֵת, שְׁהֶן אָב טֻמְאָה כְּמוֹ שֶׁיִּתְבָּאַר.&nbsp; אֲבָל בֶּגֶד שְׁהוּא רִאשׁוֹן--אִם הִכְנִיסוֹ לַמִּקְדָּשׁ, אֵינוּ לוֹקֶה עָלָיו; אֲבָל מַכִּין אוֹתוֹ מַכַּת מַרְדּוּת.</p>

<p><b>ג,טו</b>&nbsp;&nbsp;[יח] וְכֵן טָמֵא שֶׁהִכְנִיס יָדָיו לַמִּקְדָּשׁ, מַכִּין אוֹתוֹ מַכַּת מַרְדּוּת; וְכֵן כָּל הַטָּמֵא בְּאָב מֵאָבוֹת הַטְּמָאוֹת שֶׁלְּדִבְרֵיהֶם, אוֹ שֶׁאָכַל אֹכָלִין טְמֵאִים, וְשָׁתָה מַשְׁקִין טְמֵאִים, וְנִכְנַס לַמִּקְדָּשׁ בְּמֵזִיד קֹדֶם שֶׁיִּטְבֹּל--מַכִּין אוֹתוֹ מַכַּת מַרְדּוּת.</p>

<p><b>ג,טז</b>&nbsp;&nbsp;[יט] טָמֵא שֶׁנִּכְנַס לַמִּקְדָּשׁ דֶּרֶךְ גַּגּוֹת--פָּטוּר, שֶׁנֶּאֱמָר "וְאֶל-הַמִּקְדָּשׁ לֹא תָבֹא" (ויקרא יב,ד):&nbsp; דֶּרֶךְ בִּיאָה, חִיְּבָה תּוֹרָה.&nbsp; וְאַף עַל פִּי שְׁהוּא פָּטוּר, מַכִּין אוֹתוֹ מַכַּת מַרְדּוּת; אַפִלּוּ נִכְנַס בְּמִגְדָּל הַפּוֹרֵחַ בָּאַוֵּיר, מַכִּין אוֹתוֹ מַכַּת מַרְדּוּת, בֵּין שֶׁנִּכְנַס בְּמִגְדָּל דֶּרֶךְ גַּגּוֹת, בֵּין שֶׁנִּכְנַס בּוֹ דֶּרֶךְ פְּתָחִים.</p>

<p><b>ג,יז</b>&nbsp;&nbsp;[כ] כָּל מָקוֹם שֶׁחַיָּבִים עַל זְדוֹנוֹ כָּרֵת, וְעַל שִׁגְגָתוֹ קָרְבָּן--אִם נִמְצֵאת שָׁם טֻמְאָה בַּשַּׁבָּת, מוֹצִיאִין אוֹתָהּ; וּשְׁאָר הַמְּקוֹמוֹת, כּוֹפִין עָלָיו כְּלִי עַד אַחַר הַשַּׁבָּת.&nbsp; וְכִשְׁהֶן מוֹצִיאִין, אֵין מוֹצִיאִין אוֹתוֹ אֵלָא בִּפְשׁוּטֵי כְּלֵי עֵץ שְׁאֵין מְקַבְּלִין טֻמְאָה--שֶׁלֹּא לְרַבּוֹת אֶת הַטֻּמְאָה.</p>

<p><b>ג,יח</b>&nbsp;&nbsp;[כא] אֶחָד טָמֵא שֶׁנִּכְנַס לְמִקְדָּשׁ טָהוֹר, אוֹ טָהוֹר שֶׁנִּכְנַס לַמִּקְדָּשׁ שֶׁיֵּשׁ בּוֹ טֻמְאָה, כְּגוֹן שֶׁהָיָה מֵת תַּחַת אֹהֶל בַּמִּקְדָּשׁ, וְנִכְנַס הוּא תַּחַת הָאֹהֶל--הֲרֵי זֶה חַיָּב כָּרֵת, שֶׁהֲרֵי בִּיאָתוֹ וְטֻמְאָתוֹ בָּאִין כְּאַחַת.</p>

<p><b>ג,יט</b>&nbsp;&nbsp;נִכְנַס לַמִּקְדָּשׁ וְנִטְמָא שָׁם אַחַר שֶׁנִּכְנַס, אַפִלּוּ טִמֵּא עַצְמוֹ שָׁם בְּמֵזִיד--יְמַהַר וְיִבָּהֵל וְיֵצֵא בְּדֶרֶךְ קְצָרָה.&nbsp; [כב] וְאָסוּר לוֹ לִשְׁהוֹת, אוֹ לְהִשְׁתַּחֲווֹת, אוֹ לָצֵאת בְּדֶרֶךְ אֲרוּכָה.&nbsp; וְאִם שָׁהָה, אוֹ שֶׁיָּצָא בָּאֲרוּכָה, אַף עַל פִּי שֶׁלֹּא שָׁהָה, אוֹ שֶׁהִחְזִיר פָּנָיו לַהֵיכָל וְהִשְׁתַּחֲוָה, אַף עַל פִּי שֶׁלֹּא שָׁהָה--חַיָּב כָּרֵת; וְאִם הָיָה שׁוֹגֵג, מֵבִיא קָרְבָּן.</p>

<p><b>ג,כ</b>&nbsp;&nbsp;[כג] לֹא הִחְזִיר פָּנָיו, אֵלָא הִשְׁתַּחֲוָה דֶּרֶךְ יְצִיאָתוֹ כְּלַפֵּי חוּץ--פָּטוּר, אֵלָא אִם כֵּן שָׁהָה כַּשֵּׁעוּר.&nbsp; וְכַמָּה שֵׁעוּר שְׁהִיָּתוֹ:&nbsp; כְּדֵי לִקְרוֹת "וַיִּכְרְעוּ אַפַּיִם אַרְצָה עַל-הָרִצְפָה, וַיִּשְׁתַּחֲווּ, וְהֹדוֹת לַה' כִּי טוֹב, כִּי לְעוֹלָם חַסְדּוֹ" (דברי הימים&nbsp;ב ז,ג); וְזֶה הוּא שֵׁעוּר הִשְׁתַּחֲוָיָה.&nbsp; [כד] וְאֵיזוֹ הִיא דֶּרֶךְ אֲרוּכָה, כָּל שֶׁאִפְשָׁר לוֹ לָצֵאת מִן הַמִּקְדָּשׁ בְּדֶרֶךְ קְצָרָה מִמֶּנָּה.</p>

<p><b>ג,כא</b>&nbsp;&nbsp;יָצָא בַּקְּצָרָה--אַף עַל פִּי שֶׁלֹּא רָץ אֵלָא הָלַךְ עָקֵב בְּצַד גֻּדָּל, אַפִלּוּ כָּל הַיּוֹם כֻּלּוֹ--פָּטוּר; יָצָא בָּאֲרוּכָה--אַף עַל פִּי שֶׁרָץ וְדָחַק עַצְמוֹ בְּכָל כּוֹחוֹ, וְנִמְצָא שֵׁעוּר זְמָן שֶׁהָלַךְ בּוֹ הָאֲרוּכָה פָּחוּת מִשֵּׁעוּר הַזְּמָן שֶׁמְּהַלֵּךְ כָּל אָדָם בַּקְּצָרָה--הוֹאִיל וְיָצָא בָּאֲרוּכָה, חַיָּב.</p>

<p><b>ג,כב</b>&nbsp;&nbsp;יָצָא בַּקְּצָרָה, וְהָלַךְ מְעַט וְעָמַד וְשָׁהָה מְעַט, וְחָזַר וְהָלַךְ וְשָׁהָה מְעַט, עַד שֶׁנִּצְטָרַף מִכָּל הַשְּׁהִיּוֹת כְּדֵי הִשְׁתַּחֲוָיָה--בְּמֵזִיד, אֵינוּ לוֹקֶה; בְּשׁוֹגֵג, אֵינוּ מֵבִיא קָרְבָּן:&nbsp; מִפְּנֵי שֶׁהַדָּבָר סָפֵק.&nbsp; אֲבָל מַכִּין אוֹתוֹ מַכַּת מַרְדּוּת.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ד</h2>

<p><b>ד,א</b>&nbsp;&nbsp;טָמֵא שֶׁעָבַד בַּמִּקְדָּשׁ--חִלַּל עֲבוֹדָתוֹ וְחַיָּב מִיתָה בִּידֵי שָׁמַיִם עַל עֲבוֹדָתוֹ, אַף עַל פִּי שֶׁלֹּא שָׁהָה:&nbsp; שֶׁנֶּאֱמָר "וְיִנָּזְרוּ מִקָּדְשֵׁי בְנֵי-יִשְׂרָאֵל, וְלֹא יְחַלְּלוּ, אֶת-שֵׁם קָדְשִׁי" (ויקרא כב,ב), הֲרֵי זוֹ אַזְהָרָה לָעוֹבֵד בְּטֻמְאָה; וּלְהַלָּן הוּא אוֹמֵר "וּמֵתוּ בוֹ, כִּי יְחַלְּלֻהוּ" (ויקרא כב,ט)--מַה חִלּוּל הָאָמוּר כָּאן מִיתָה בִּידֵי שָׁמַיִם, אַף כָּאן מִיתָה בִּידֵי שָׁמַיִם.&nbsp; וְכָל לָאו שֶׁחַיָּבִין עָלָיו מִיתָה בִּידֵי שָׁמַיִם, לוֹקִין עָלָיו.</p>

<p><b>ד,ב</b>&nbsp;&nbsp;אַף עַל פִּי שְׁאִם עָבַד בְּטֻמְאָה, אֵינוּ חַיָּב בְּבֵית דִּין אֵלָא מַלְקוּת, אֶחָיו הַכּוֹהֲנִים לֹא הָיוּ מְבִיאִין אוֹתוֹ לְבֵית דִּין, אֵלָא מוֹצִיאִין אוֹתוֹ לַחוּץ וּפוֹצְעִין אֶת מוֹחוֹ בְּיָדָן; וְאֵין מְמַחִין עֲלֵיהֶן בְּכָּךְ.</p>

<p><b>ד,ג</b>&nbsp;&nbsp;וְהֵיאַךְ אִפְשָׁר לוֹ לַעֲבֹד וְלֹא יִשְׁהֶה עַד שֶׁיִּתְחַיַּב כָּרֵת, אֵלָא מִיתָה בִּידֵי שָׁמַיִם בִּלְבָד:&nbsp; כְּגוֹן שֶׁנִּטְמָא בָּעֲזָרָה, וְיָצָא בִּקְצָרָה, וּבִיצִיאָתוֹ הָיָה צִנּוֹר בְּיָדוֹ, וְהָפַךְ בּוֹ אֵבֶר עַל גַּבֵּי הָאֵשׁ בַּמִּזְבֵּחַ וְקֵרַב שְׂרֵפָתוֹ--שֶׁכָּל קֵרוּב עֲבוֹדָה, הֲרֵי הוּא כַּעֲבוֹדָה.</p>

<p><b>ד,ד</b>&nbsp;&nbsp;וְכֵן טָמֵא שֶׁטָּבַל וְעָבַד קֹדֶם שֶׁיַּעְרִיב שִׁמְשׁוֹ--עֲבוֹדָתוֹ פְּסוּלָה, וְחַיָּב מִיתָה בִּידֵי שָׁמַיִם:&nbsp; שֶׁנֶּאֱמָר "וְלֹא יְחַלְּלוּ, שֵׁם אֱלֹהֵיהֶם" (ויקרא כא,ו)--מִפִּי הַשְּׁמוּעָה לָמְדוּ שֶׁזּוֹ אַזְהָרָה לִטְבוּל יוֹם שֶׁעָבַד, שֶׁעֲדַיִן טָמֵא הוּא, שֶׁנֶּאֱמָר "וּבָא הַשֶּׁמֶשׁ, וְטָהֵר" (ויקרא כב,ז), מִכְּלַל שֶׁעֲדַיִן לֹא טָהַר.&nbsp; אֲבָל מְחֻסַּר כִּפּוּרִים שֶׁעָבַד--אַף עַל פִּי שֶׁעֲבוֹדָתוֹ פְּסוּלָה וְחִלַּל, הֲרֵי זֶה פָּטוּר.&nbsp; [ה] וּמְנַיִן שֶׁעֲבוֹדָתוֹ פְּסוּלָה:&nbsp; שֶׁנֶּאֱמָר "וְכִפֶּר עָלֶיהָ הַכֹּהֵן, וְטָהֵרָה" (ויקרא יב,ח), מִכְּלַל שֶׁעֲדַיִן לֹא נִגְמְרָה טַהְרָתָהּ; וְהוּא הַדִּין לְכָל מְחֻסְּרֵי כִּפּוּרִים.</p>

<p><b>ד,ה</b>&nbsp;&nbsp;[ו] כּוֹהֵן שֶׁעָבַד, וְאַחַר כָּךְ נוֹדַע שֶׁהָיָה טָמֵא--אִם הִיא טֻמְאָה יְדוּעָה--כָּל הַקָּרְבָּנוֹת שֶׁהִקְרִיב פְּסוּלִין, שֶׁהֲרֵי עֲבוֹדָתוֹ חֻלִּין; וְאִם הִיא טֻמְאַת הַתְּהוֹם--הַצִּיץ מְרַצֶּה, וְכָל הַקָּרְבָּנוֹת שֶׁהִקְרִיב נִרְצוּ.&nbsp; וְאַפִלּוּ נוֹדַע לוֹ שְׁהוּא טָמֵא קֹדֶם שֶׁיִּזְרֹק הַדָּם, וְזָרַק--הֻרְצָה:&nbsp; שֶׁהַצִּיץ מְרַצֶּה עַל טֻמְאַת הַתְּהוֹם, אַף עַל פִּי שְׁהוּא מֵזִיד.&nbsp; וּכְבָר בֵּאַרְנוּ טֻמְאַת הַתְּהוֹם, בִּנְזִירוּת.</p>

<p><b>ד,ו</b>&nbsp;&nbsp;[ז] וְכֵן הַצִּיץ מְרַצֶּה עַל טֻמְאַת דְּבָרִים הַקְּרֵבִין, שֶׁנֶּאֱמָר "וְהָיָה, עַל-מֵצַח אַהֲרֹן, וְנָשָׂא אַהֲרֹן אֶת-עֲוֺן הַקֳּדָשִׁים" (שמות כח,לח).&nbsp; אֲבָל אֵינוּ מְרַצֶּה עַל טֻמְאַת הַנֶּאֱכָלִין; וְלֹא עַל טֻמְאַת הָאָדָם שֶׁנִּטְמָא בְּטֻמְאָה יְדוּעָה, אֵלָא אִם כֵּן הָיְתָה הַטֻּמְאָה הַדְּחוּיָה בַּצִּבּוּר, שֶׁהַצִּיץ מְרַצֶּה עָלֶיהָ.&nbsp; [ח] וְאֵין הַצִּיץ מְרַצֶּה אֵלָא בִּזְמָן שְׁהוּא עַל מִצְחוֹ, שֶׁנֶּאֱמָר "וְהָיָה עַל-מִצְחוֹ תָּמִיד, לְרָצוֹן לָהֶם לִפְנֵי ה'" (שם).</p>

<p><b>ד,ז</b>&nbsp;&nbsp;[ט] כָּל קָרְבָּן שְׁאֵין קָבוּעַ לוֹ זְמָן--אֵינוּ דּוֹחֶה לֹא אֶת הַשַּׁבָּת, וְלֹא אֶת הַטֻּמְאָה:&nbsp; שְׁאִם לֹא יִקָּרֵב הַיּוֹם, יִקָּרֵב לְמָחָר וּלְמָחָר מָחָר.&nbsp; וְכָל קָרְבָּן שֶׁקָּבוּעַ לוֹ זְמָן, בֵּין קָרְבַּן צִבּוּר בֵּין קָרְבַּן יָחִיד--דּוֹחֶה אֶת הַשַּׁבָּת, וְדוֹחֶה אֶת הַטֻּמְאָה:&nbsp; וְלֹא כָּל הַטְּמָאוֹת הוּא דּוֹחֶה, אֵלָא טֻמְאַת הַמֵּת לְבַדָּהּ.</p>

<p><b>ד,ח</b>&nbsp;&nbsp;[י] כָּל קָרְבְּנוֹת הַצִּבּוּר, קָבוּעַ זְמַנָּם; לְפִיכָּךְ כֻּלָּן דּוֹחִין אֶת הַשַּׁבָּת, וְאֶת טֻמְאַת הַמֵּת.&nbsp; [יא] וְכָל קָרְבָּן מֵהֶן שֶׁקָּרַב בְּטֻמְאָה, אֵינוּ נֶאֱכָל; אֵלָא מַקְטִירִין מִמֶּנּוּ דְּבָרִים הָרְאוּיִין לְהַקְטָרָה, וְהַשְּׁאָר הָרָאוּי לַאֲכִילָה נִשְׂרָף, כִּשְׁאָר קֳדָשִׁים שֶׁנִּטְמְאוּ.</p>

<p><b>ד,ט</b>&nbsp;&nbsp;[יב] כֵּיצַד דּוֹחֶה אֶת הַטֻּמְאָה:&nbsp; הִגִּיעַ זְמַנּוֹ שֶׁלְּאוֹתוֹ קָרְבָּן, וְהָיוּ רֹב הַקָּהָל שֶׁמַּקְרִיבִין אוֹתוֹ טְמֵאִים לְמֵת, אוֹ שֶׁהָיוּ הַקָּהָל טְהוֹרִים, וְהָיוּ הַכּוֹהֲנִים הַמַּקְרִיבִין טְמֵאִים לְמֵת, אוֹ שֶׁהָיוּ אֵלּוּ וְאֵלּוּ טְהוֹרִים, וְהָיוּ כְּלֵי הַשָּׁרֵת טְמֵאִים בְּמֵת--הֲרֵי זֶה יֵעָשֶׂה בְּטֻמְאָה; וְיִתְעַסְּקוּ בּוֹ הַטְּמֵאִים וְהַטְּהוֹרִים כְּאֶחָד, וְיִכָּנְסוּ כֻּלָּן לָעֲזָרָה.</p>

<p><b>ד,י</b>&nbsp;&nbsp;אֲבָל הַטְּמֵאִים בְּטֻמְאָה אַחֶרֶת, כְּגוֹן זָבִין וְזָבוֹת וְנִדּוֹת וּטְמֵאֵי שֶׁרֶץ וּנְבֵלָה וְכַיּוֹצֶא בָּהֶן--לֹא יִתְעַסְּקוּ בּוֹ וְלֹא יִכָּנְסוּ לָעֲזָרָה, וְאַף עַל פִּי שֶׁנַּעֲשָׂה בְּטֻמְאָה; וְאִם עָבְרוּ וְעָשׂוּ, אוֹ נִכְנְסוּ לָעֲזָרָה--חַיָּבִין כָּרֵת עַל הַבִּיאָה, וּמִיתָה עַל הָעֲבוֹדָה:&nbsp; שֶׁלֹּא נִדְחֵית אֵלָא טֻמְאַת הַמֵּת בִּלְבָד.&nbsp; [יג] וּפֶסַח שֶׁבָּא בְּטֻמְאָה, וְדָחֲקוּ טְמֵאֵי מֵת וְנִכְנְסוּ לַהֵיכָל--פְּטוּרִין:&nbsp; אַף עַל פִּי שֶׁלֹּא הֻתְּרוּ אֵלָא לָעֲזָרָה--הוֹאִיל וְאֵין אֲנִי קוֹרֶא בָּהֶם "אֶל-מִחוּץ לַמַּחֲנֶה תְּשַׁלְּחוּם" (במדבר ה,ג), הֲרֵי אֵלּוּ פְּטוּרִין.</p>

<p><b>ד,יא</b>&nbsp;&nbsp;[יד] הָיוּ מִקְצַת בֵּית אָב טְמֵאִים, וּמִקְצָתָם טְהוֹרִים--אַף עַל פִּי שֶׁרֻבָּן טְמֵאֵי מֵת, לֹא יַקְרִיבוּ אֵלָא הַטְּהוֹרִים; הָיָה כָּל בֵּית הָאָב טְמֵאֵי מֵת, יָבִיאוּ בֵּית אָב אַחֵר; הָיְתָה כָּל הַמִּשְׁמָרָה טְמֵאֵי מֵת, מְחַזְּרִין עַל מִשְׁמָרָה אַחֶרֶת.&nbsp; אִם הָיוּ רֹב הַכּוֹהֲנִים הַנִּמְצָאִים שָׁם בִּירוּשָׁלַיִם בַּזְּמָן הַקָּבוּעַ טְמֵאִים, יַעֲשׂוּ בְּטֻמְאָה.</p>

<p><b>ד,יב</b>&nbsp;&nbsp;[טו] וּמִפְּנֵי מַה מְחַזְּרִין עַל הַטְּהוֹרִים מִבֵּית אָב אַחֵר:&nbsp; מִפְּנֵי שֶׁהַטֻּמְאָה לֹא הֻתְּרָה בַּצִּבּוּר, אֵלָא בְּאִסּוּרָהּ עוֹמֶדֶת, וּדְחוּיָה הִיא עַתָּה, מִפְּנֵי הַדֹּחַק; וְאֵין דּוֹחִין כָּל דָּבָר הַנִּדְחֶה, אֵלָא בִּמְקוֹם שְׁאֵי אִפְשָׁר.&nbsp; וּמִפְּנֵי זֶה, צְרִיכָה צִיץ לְרַצּוֹת עָלֶיהָ.</p>

<p><b>ד,יג</b>&nbsp;&nbsp;[טז] וּמְנַיִן שֶׁטֻּמְאַת מֵת דְּחוּיָה בַּצִּבּוּר:&nbsp; שֶׁנֶּאֱמָר "וַיְהִי אֲנָשִׁים, אֲשֶׁר הָיוּ טְמֵאִים לְנֶפֶשׁ אָדָם .&nbsp;.&nbsp;." (במדבר ט,ו)--כָּךְ לָמְדוּ מִפִּי הַשְּׁמוּעָה, שֶׁאֲנָשִׁים יְחִידִים, הֶם שֶׁיִּדָּחוּ לְפֶסַח שֵׁנִי, אִם הָיוּ טְמֵאִים; אֲבָל צִבּוּר שֶׁהָיוּ טְמֵאֵי מֵת, אֵינָן נִדְחִין, אֵלָא הַטֻּמְאָה תִּדָּחֶה מִפְּנֵיהֶם, וְיַעֲשׂוּ פֶּסַח בְּטֻמְאָה.&nbsp; וְהוּא הַדִּין לְכָל קָרְבָּן שֶׁקָּבוּעַ לוֹ זְמָן כַּפֶּסַח, שְׁהוּא דּוֹחֶה אֶת הַטֻּמְאָה.</p>

<p><b>ד,יד</b>&nbsp;&nbsp;[יז] וַהֲרֵי הַדָּבָר מְפֹרָשׁ בַּכְּתוּבִים, שֶׁנֶּאֱמָר שָׁם "כִּי-רַבַּת בַּקָּהָל, אֲשֶׁר לֹא-הִתְקַדָּשׁוּ; וְהַלְוִיִּם עַל-שְׁחִיטַת הַפְּסָחִים, לְכֹל לֹא טָהוֹר .&nbsp;.&nbsp;. כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן, לֹא הִטֶּהָרוּ" (דברי הימים&nbsp;ב ל,יז-יח).</p>

<p><b>ד,טו</b>&nbsp;&nbsp;וּמַה הוּא זֶה שֶׁנֶּאֱמָר "כִּי-אָכְלוּ אֶת-הַפֶּסַח, בְּלֹא כַכָּתוּב" (דברי הימים&nbsp;ב ל,יח)--מִפְּנֵי שֶׁעִבַּר אֶת אוֹתָהּ הַשָּׁנָה מִפְּנֵי הַטֻּמְאָה, שֶׁנֶּאֱמָר "וַיִּוָּעַץ הַמֶּלֶךְ וְשָׂרָיו וְכָל-הַקָּהָל, בִּירוּשָׁלִָם, לַעֲשׂוֹת הַפֶּסַח, בַּחֹדֶשׁ הַשֵּׁנִי.&nbsp; כִּי לֹא יָכְלוּ לַעֲשֹׂתוֹ, בָּעֵת הַהִיא:&nbsp; כִּי הַכֹּהֲנִים לֹא-הִתְקַדְּשׁוּ לְמַדַּי" (דברי הימים&nbsp;ב ל,ב-ג).&nbsp; וּכְבָר בֵּאַרְנוּ בְּקִדּוּשׁ הַחֹדֶשׁ, שְׁאֵין מְעַבְּרִין אֶת הַשָּׁנָה לְכַתְּחִלָּה מִפְּנֵי הַטֻּמְאָה.</p>

<p><b>ד,טז</b>&nbsp;&nbsp;[יח] וְעוֹד אַחֶרֶת הָיְתָה שָׁם בְּאוֹתָהּ הַשָּׁנָה, שֶׁעִבַּר חִזְקִיָּה הַמֶּלֶךְ אֶת הַשָּׁנָה בְּיוֹם שְׁלוֹשִׁים שֶׁלַּאֲדָר, שֶׁרָאוּי לִהְיוֹת רֹאשׁ חֹדֶשׁ נִיסָן, וְעָשָׂה אוֹתוֹ הַחֹדֶשׁ אֲדָר שֵׁנִי; וְלֹא הוֹדוּ לוֹ חֲכָמִים--שְׁאֵין מְעַבְּרִין בְּיוֹם זֶה, כְּמוֹ שֶׁבֵּאַרְנוּ בְּקִדּוּשׁ הַחֹדֶשׁ.</p>

<p><b>ד,יז</b>&nbsp;&nbsp;וּמִפְּנֵי דְּבָרִים אֵלּוּ שֶׁעָשָׂה שֶׁלֹּא כַּהֲלָכָה, נֶאֱמָר "כִּי-אָכְלוּ אֶת-הַפֶּסַח, בְּלֹא כַכָּתוּב" (דברי הימים&nbsp;ב ל,יח).&nbsp; וּבִקַּשׁ רַחֲמִים עַל עַצְמוֹ וְעַל הַחֲכָמִים שֶׁהִסְכִּימוּ עַל מַעֲשָׂיו, שֶׁנֶּאֱמָר "כִּי הִתְפַּלֵּל חִזְקִיָּה עֲלֵיהֶם לֵאמֹר, ה' הַטּוֹב יְכַפֵּר בְּעַד" (ראה שם); וְנֶאֱמָר "וַיִּשְׁמַע ה' אֶל-חִזְקִיָּה, וַיִּרְפָּא אֶת-הָעָם" (ראה דברי הימים&nbsp;ב ל,כ), זֶה שֶׁנִּרְצָה קָרְבָּנָם.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ה</h2>

<p><b>ה,א</b>&nbsp;&nbsp;מִצְוַת עֲשֵׂה לְקַדַּשׁ כּוֹהֵן הָעוֹבֵד יָדָיו וְרַגְלָיו, וְאַחַר כָּךְ יַעֲבֹד--שֶׁנֶּאֱמָר "וְרָחֲצוּ .&nbsp;.&nbsp;. מִמֶּנּוּ, אֶת-יְדֵיהֶם, וְאֶת-רַגְלֵיהֶם" (שמות ל,יט).&nbsp; וְכוֹהֵן שֶׁעָבַד וְלֹא קִדַּשׁ יָדָיו וְרַגְלָיו שַׁחְרִית--חַיָּב מִיתָה בִּידֵי שָׁמַיִם, שֶׁנֶּאֱמָר "יִרְחֲצוּ-מַיִם--וְלֹא יָמֻתוּ" (שמות ל,כ); וַעֲבוֹדָתוֹ פְּסוּלָה, בֵּין כּוֹהֵן הִדְיוֹט בֵּין כּוֹהֵן גָּדוֹל.</p>

<p><b>ה,ב</b>&nbsp;&nbsp;וּמְנַיִן שֶׁעֲבוֹדָתוֹ פְּסוּלָה:&nbsp; שֶׁנֶּאֱמָר "חֻקַּת עוֹלָם לוֹ, וּלְזַרְעוֹ" (שמות כח,מג; וראה שמות ל,כא), וּבְבִגְדֵי כְּהֻנָּה הוּא אוֹמֵר "חֻקַּת עוֹלָם" (שמות כח,מג)--מַה מְחֻסַּר בְּגָדִים מְחַלֵּל עֲבוֹדָה כְּמוֹ שֶׁבֵּאַרְנוּ, אַף מִי שֶׁלֹּא רָחַץ יָדָיו וְרַגְלָיו מְחַלֵּל עֲבוֹדָה.</p>

<p><b>ה,ג</b>&nbsp;&nbsp;אֵין הַכּוֹהֵן צָרִיךְ לְקַדַּשׁ בֵּין כָּל עֲבוֹדָה וַעֲבוֹדָה, אֵלָא פַּעַם אַחַת מְקַדֵּשׁ בַּבֹּקֶר וְעוֹבֵד וְהוֹלֵךְ כָּל הַיּוֹם כֻּלּוֹ וְכָל הַלַּיְלָה:&nbsp; וְהוּא--שֶׁלֹּא יֵצֵא מִן הַמִּקְדָּשׁ, וְלֹא יִישַׁן, וְלֹא יַטִּיל מַיִם, וְלֹא יַסִּיחַ דַּעְתּוֹ; וְאִם עָשָׂה אֶחָד מֵאַרְבַּעְתָּן, צָרִיךְ לַחְזֹר וּלְקַדַּשׁ.</p>

<p><b>ה,ד</b>&nbsp;&nbsp;יָצָא מִן הַמִּקְדָּשׁ וְחָזַר וְעָבַד, וְלֹא קִדַּשׁ--אִם לֹא הִסִּיחַ דַּעְתּוֹ, עֲבוֹדָתוֹ כְּשֵׁרָה.&nbsp; וְזֶה הַכְּלָל הָיָה בַּמִּקְדָּשׁ:&nbsp; אֵין אָדָם נִכְנָס לָעֲזָרָה לָעֲבוֹדָה, אַף עַל פִּי שְׁהוּא טָהוֹר, עַד שְׁהוּא טוֹבֵל.&nbsp; [ה] וְכָל הַמֵּסֵךְ אֶת רַגְלָיו, טָעוּן טְבִילָה; וְכָל הַמַּטִּיל מַיִם, טָעוּן קִדּוּשׁ יָדַיִם וְרַגְלַיִם.</p>

<p><b>ה,ה</b>&nbsp;&nbsp;יָצָא חוּץ לְחוֹמַת הָעֲזָרָה--אִם לִשְׁהוֹת בַּחוּץ יָצָא--כְּשֶׁחוֹזֵר, טָעוּן טְבִילָה; וְאִם לַחְזֹר מִיָּד יָצָא--כְּשֶׁחוֹזֵר, טָעוּן קִדּוּשׁ יָדַיִם וְרַגְלַיִם בִּלְבָד.&nbsp; וְאִם לֹא טָבַל וְלֹא קִדַּשׁ, וְעָבַד--הוֹאִיל וְלֹא הִסִּיחַ דַּעְתּוֹ, וְלֹא הֵסֵךְ רַגְלָיו, וְלֹא הִטִּיל מַיִם--עֲבוֹדָתוֹ כְּשֵׁרָה.</p>

<p><b>ה,ו</b>&nbsp;&nbsp;הוֹצִיא יָדָיו חוּץ לְחוֹמַת הָעֲזָרָה, אֵינוּ צָרִיךְ לַחְזֹר וּלְקַדַּשׁ.&nbsp; [ו] נִטְמְאוּ יָדָיו--מַטְבִּילָן, וְהֶן טְהוֹרִין; וְאֵינוּ צָרִיךְ לַחְזֹר וּלְקַדַּשׁ.&nbsp; נִטְמָא גּוּפוֹ בַּאֲכִילַת אֹכָלִין טְמֵאִין, אוֹ שְׁתִיַּת מַשְׁקִין טְמֵאִין, וְטָבַל--אַף עַל פִּי שְׁאֵינוּ צָרִיךְ הַעְרֵב שֶׁמֶשׁ, חוֹזֵר וּמְקַדֵּשׁ אַחַר טְבִילָה:&nbsp; שֶׁכָּל טוֹבֵל--מְקַדֵּשׁ יָדָיו וְרַגְלָיו, וְאַחַר כָּךְ עוֹבֵד.&nbsp; וְאִם לֹא קִדַּשׁ--הוֹאִיל וְלֹא הִסִּיחַ דַּעְתּוֹ, לֹא חִלַּל.</p>

<p><b>ה,ז</b>&nbsp;&nbsp;כּוֹהֵן גָּדוֹל שֶׁלֹּא טָבַל, וְלֹא קִדַּשׁ יָדָיו וְרַגְלָיו, בֵּין בְּגָדִים לִבְגָדִים וּבֵין עֲבוֹדָה לָעֲבוֹדָה בְּיוֹם הַכִּפּוּרִים, וְעָבַד--עֲבוֹדָתוֹ כְּשֵׁרָה:&nbsp; הוֹאִיל וְאוֹתָן הַטְּבִילוֹת וְהַקִּדּוּשִׁין אֵינָן שׁוֹוִים בְּאַהֲרוֹן וּבָנָיו, וְנֶאֱמָר "וְרָחֲצוּ מִמֶּנּוּ אַהֲרֹן וּבָנָיו" (ראה שמות ל,יט)--דָּבָר הַשּׁוֹוֶה בְּכָל הַכּוֹהֲנִים מְעַכֵּב, שְׁהוּא קִדּוּשׁ רִאשׁוֹן.</p>

<p><b>ה,ח</b>&nbsp;&nbsp;קִדַּשׁ יָדָיו הַיּוֹם, צָרִיךְ לַחְזֹר וּלְקַדַּשׁ לְמָחָר--אַף עַל פִּי שֶׁלֹּא יָשַׁן כָּל הַלַּיְלָה, שֶׁהַיָּדַיִם נִפְסָלוֹת בַּלִּינָה; קִדַּשׁ בַּלַּיְלָה, וְהִקְטִיר הַחֲלָבִים כָּל הַלַּיְלָה--צָרִיךְ לַחְזֹר וּלְקַדַּשׁ בַּיּוֹם, לַעֲבוֹדַת הַיּוֹם.&nbsp; [ט] קִדַּשׁ יָדָיו וְרַגְלָיו לִתְרוּמַת הַדֶּשֶׁן--אַף עַל פִּי שְׁהוּא מְקַדֵּשׁ קֹדֶם שֶׁתַּעֲלֶה הַשֶּׁמֶשׁ, אֵינוּ צָרִיךְ לַחְזֹר וּלְקַדַּשׁ אַחַר שֶׁהֵאִיר הַיּוֹם:&nbsp; שֶׁהֲרֵי בִּתְחִלַּת עֲבוֹדַת הַיּוֹם קִדַּשׁ.</p>

<p><b>ה,ט</b>&nbsp;&nbsp;[י] מִצְוָה לְקַדַּשׁ מִמֵּי הַכִּיּוֹר.&nbsp; וְאִם קִדַּשׁ מֵאֶחָד מִכְּלֵי הַשָּׁרֵת, הֲרֵי זֶה כָּשֵׁר; אֲבָל כְּלֵי הַחֹל, אֵינָם מְקַדְּשִׁין.&nbsp; קִדַּשׁ בִּכְלִי שָׁרֵת בַּחוּץ, אוֹ בִּכְלִי חֹל בִּפְנִים, וְעָבַד--עֲבוֹדָתוֹ פְּסוּלָה.&nbsp; וְאֵין מְקַדְּשִׁין בְּתוֹךְ הַכִּיּוֹר, אוֹ בְּתוֹךְ כְּלִי הַשָּׁרֵת--אֵלָא מֵהֶן:&nbsp; שֶׁנֶּאֱמָר "וְרָחֲצוּ אַהֲרֹן וּבָנָיו, מִמֶּנּוּ" (שמות ל,יט), לֹא בְּתוֹכוֹ; וְאִם קִדַּשׁ בְּתוֹכוֹ, וְעָבַד--לֹא חִלַּל.&nbsp; [יא] הִטְבִּיל יָדָיו וְרַגְלָיו בְּמֵי מִקְוָה, אַפִלּוּ בְּמַעְיָן--אֵין זֶה קִדּוּשׁ כְּלָל, עַד שֶׁיִּרְחֹץ בִּכְלִי; וּבְכָל כְּלֵי הַקֹּדֶשׁ מְקַדְּשִׁין, בֵּין שֶׁיֵּשׁ בּוֹ רְבִיעִית בֵּין שְׁאֵין בּוֹ כְּדֵי רְבִיעִית.</p>

<p><b>ה,י</b>&nbsp;&nbsp;[יב] כָּל הַמֵּימוֹת כְּשֵׁרִים לְקִדּוּשׁ, בֵּין מַיִם חַיִּים בֵּין מֵי מִקְוָה, וּבִלְבָד שֶׁלֹּא יִשְׁתַּנֶּה מַרְאֵהֶן, אֵלָא יִהְיוּ כַּמַּיִם הַכְּשֵׁרִים לִטְבִילָה.&nbsp; טִיט הַנָּרוֹק שֶׁהַפָּרָה שׁוֹחָה וְשׁוֹתָה מִמֶּנּוּ, מַשְׁלִים לְמֵי כִּיּוֹר.&nbsp; זֶה הַכְּלָל--כָּל הַמַּשְׁלִים לְמֵי מִקְוָה, מַשְׁלִים לְמֵי כִּיּוֹר.</p>

<p><b>ה,יא</b>&nbsp;&nbsp;[יג] כַּמָּה מַיִם צְרִיכִין לִהְיוֹת בַּכִּיּוֹר:&nbsp; אֵין פָּחוּת מִכְּדֵי לְקַדַּשׁ מִמֶּנּוּ אַרְבָּעָה כּוֹהֲנִים--שֶׁנֶּאֱמָר "אַהֲרֹן וּבָנָיו" (שמות ל,יט), וְהָיוּ אֶלְעָזָר וְאִיתָמָר וּפִינְחָס עִמָּהֶם; הֲרֵי אַרְבָּעָה.</p>

<p><b>ה,יב</b>&nbsp;&nbsp;[יד] מֵי כִּיּוֹר נִפְסָלִין בַּלִּינָה, כְּמוֹ שֶׁבֵּאַרְנוּ.&nbsp; וְכֵיצַד הָיוּ עוֹשִׂין:&nbsp; מַשְׁקִיעִין אוֹתוֹ בְּמֵי מִקְוָה אוֹ בְּמַעְיָן, וּלְמָחָר מַעֲלִין אוֹתוֹ; אוֹ מְמַלְּאִין אוֹתוֹ בְּכָל יוֹם בַּבֹּקֶר.</p>

<p><b>ה,יג</b>&nbsp;&nbsp;[טו] הַיָּם שֶׁעָשָׂה שְׁלֹמֹה כְּמִקְוָה הָיָה, מִפְּנֵי שֶׁאַמָּה שֶׁלְּמַיִם הָיְתָה עוֹבֶרֶת בְּתוֹכוֹ מֵעֵין עֵיטָם; לְפִיכָּךְ לֹא הָיוּ מֵימָיו נִפְסָלִין בַּלִּינָה כְּמֵי הַכִּיּוֹר, וּמִמֶּנּוּ הָיוּ מְמַלְּאִין הַכִּיּוֹר.</p>

<p><b>ה,יד</b>&nbsp;&nbsp;[טז] כֵּיצַד מִצְוַת קִדּוּשׁ:&nbsp; מַנִּיחַ יָדוֹ הַיְּמָנִית עַל גַּבֵּי רַגְלוֹ הַיְּמָנִית, וְיָדוֹ הַשְּׂמָאלִית עַל גַּבֵּי רַגְלוֹ הַשְּׂמָאלִית, וְשׁוֹחֶה וּמְקַדֵּשׁ; וְכָל הַחוֹצֵץ בִּטְבִילָה, חוֹצֵץ בְּקִדּוּשׁ יָדַיִם וְרַגְלַיִם.&nbsp; וְאֵינוּ מְקַדֵּשׁ כִּשְׁהוּא יוֹשֵׁב, מִפְּנֵי שְׁהוּא כַּעֲבוֹדָה, וְאֵין עֲבוֹדָה אֵלָא מֵעוֹמֵד, שֶׁנֶּאֱמָר "לַעֲמֹד לְשָׁרֵת" (דברים יח,ה).&nbsp; [יז] וְכָל הָעוֹבֵד, וְהוּא יוֹשֵׁב--חִלַּל, וַעֲבוֹדָתוֹ פְּסוּלָה; וְאֵינוּ לוֹקֶה, מִפְּנֵי שֶׁאַזְהָרָה שֶׁלּוֹ מִכְּלָל עֲשֵׂה הִיא.</p>

<p><b>ה,טו</b>&nbsp;&nbsp;וְכֵן כָּל הָעוֹסֵק בָּעֲבוֹדָה מֵעֲבוֹדַת הַמִּקְדָּשׁ, צָרִיךְ שֶׁיִּהְיֶה עוֹמֵד עַל הָרִצְפָּה; וְאִם הָיָה דָּבָר חוֹצֵץ בֵּינוֹ וּבֵין הַקַּרְקָע--כְּגוֹן שֶׁעָמַד עַל גַּבֵּי כֵּלִים, אוֹ בְּהֵמָה, אוֹ עַל רַגְלֵי חֲבֵרוֹ--פָּסַל.&nbsp; וְכֵן אִם הָיָה חוֹצֵץ בֵּין יָדוֹ וּבֵין הַכְּלִי שֶׁעוֹבֵד בּוֹ, פָּסַל.&nbsp; [יח] וְאֵין עֲבוֹדָה אֵלָא בְּיָמִין; וְאִם עָבַד בִּשְׂמֹאל--פָּסַל, וְאֵינוּ לוֹקֶה.</p>

<p><b>ה,טז</b>&nbsp;&nbsp;רַגְלוֹ אַחַת עַל הַכְּלִי וְרַגְלוֹ אַחַת עַל הָרִצְפָּה, רַגְלוֹ אַחַת עַל הָאֶבֶן וְרַגְלוֹ אַחַת עַל הָרִצְפָּה--רוֹאִין:&nbsp; כָּל שֶׁאִלּוּ יִנָּטֵל הַכְּלִי אוֹ הָאֶבֶן, יָכוֹל לַעֲמֹד עַל רַגְלוֹ אַחַת--עֲבוֹדָתוֹ כְּשֵׁרָה; וְאִם לָאו, עֲבוֹדָתוֹ פְּסוּלָה.&nbsp; קִבַּל בְּיָמִין, וּשְׂמֹאל מְסַיְּעַתּוּ--עֲבוֹדָתוֹ כְּשֵׁרָה:&nbsp; שֶׁהַמְּסַיֵּעַ, אֵין מַשְׁגִּיחִין עָלָיו.</p>

<p><b>ה,יז</b>&nbsp;&nbsp;[יט] נִתְנַדְנְדָה אֶבֶן מֵאַבְנֵי הָעֲזָרָה--לֹא יַעֲמֹד עָלֶיהָ בְּשָׁעַת הָעֲבוֹדָה, עַד שֶׁתְּחֻבַּר בָּאָרֶץ; וְאִם עָבַד--עֲבוֹדָתוֹ כְּשֵׁרָה, הוֹאִיל וּבִמְקוֹמָהּ עוֹמֶדֶת.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ו</h2>

<p><b>ו,א</b>&nbsp;&nbsp;כָּל כּוֹהֵן שֶׁיֵּשׁ בּוֹ מוּם, בֵּין מוּם קָבוּעַ בֵּין מוּם עוֹבֵר--לֹא יִכָּנֵס לַמִּקְדָּשׁ מִן הַמִּזְבֵּחַ וְלִפְנִים, שֶׁנֶּאֱמָר "אֶל-הַפָּרֹכֶת לֹא יָבֹא, וְאֶל-הַמִּזְבֵּחַ לֹא יִגַּשׁ" (ויקרא כא,כג); וְאִם עָבַר וְנִכְנַס--לוֹקֶה, אַף עַל פִּי שֶׁלֹּא עָבַד.&nbsp; וְאִם עָבַד בַּמִּקְדָּשׁ--פָּסַל וְחִלַּל עֲבוֹדָתוֹ, וְלוֹקֶה אַף עַל הָעֲבוֹדָה:&nbsp; שֶׁנֶּאֱמָר "אֲשֶׁר יִהְיֶה בוֹ מוּם--לֹא יִקְרַב" (ויקרא כא,יז)--מִפִּי הַשְּׁמוּעָה לָמְדוּ שֶׁאַזְהָרָה זוֹ, שֶׁלֹּא יִקְרַב לָעֲבוֹדָה.</p>

<p><b>ו,ב</b>&nbsp;&nbsp;וְכֵן בַּעַל מוּם עוֹבֵר--פָּסַל וְלוֹקֶה, שֶׁנֶּאֱמָר "כָּל-אִישׁ אֲשֶׁר-בּוֹ מוּם, לֹא יִקְרָב" (ויקרא כא,יח):&nbsp; מִפִּי הַשְּׁמוּעָה לָמְדוּ שֶׁזּוֹ אַזְהָרָה, לְבַעַל מוּם עוֹבֵר.&nbsp; וְאֵין בַּעֲלֵי מוּמִין שֶׁעָבְדוּ בְּמִיתָה, אֵלָא בְּמַלְקוּת בִּלְבָד.</p>

<p><b>ו,ג</b>&nbsp;&nbsp;כָּל הַמּוּמִין כֻּלָּן--אֶחָד שֶׁהָיוּ בּוֹ מִתְּחִלַּת בְּרִיָּתוֹ, וְאֶחָד שֶׁנֻּלְּדוּ בּוֹ אַחַר כֵּן, בֵּין שְׁאֵינָן עוֹבְרִין, בֵּין עוֹבְרִין--הֲרֵי זֶה פָּסוּל, עַד שֶׁיַּעֲבֹרוּ.</p>

<p><b>ו,ד</b>&nbsp;&nbsp;מוּם קָבוּעַ--כְּגוֹן שֶׁבֶר רֶגֶל, אוֹ שֶׁבֶר יָד; וּמוּם עוֹבֵר--כְּגוֹן גָּרָב, אוֹ יַלֶּפֶת וְהִיא הַחֲזָזִית.&nbsp; וְלֹא הַמּוּמִין הַכְּתוּבִין בַּתּוֹרָה בִּלְבָד, הֶן שֶׁפּוֹסְלִין בַּכּוֹהֲנִים; אֵלָא כָּל הַמּוּמִין הַנִּרְאִין בַּגּוּף--שֶׁנֶּאֱמָר "כָּל .&nbsp;.&nbsp;. אֲשֶׁר-בּוֹ מוּם" (ויקרא כא,יח; ויקרא כא,כא), מִכָּל מָקוֹם.&nbsp; וְאֵלּוּ הַכְּתוּבִים בַּתּוֹרָה, דֻּגְמָה הֶן.</p>

<p><b>ו,ה</b>&nbsp;&nbsp;שְׁלוֹשָׁה מִינֵי מוּמִין הֶם--יֵשׁ מוּמִין שְׁהֶן פּוֹסְלִין הַכּוֹהֵן מִלַּעֲבֹד וְהַבְּהֵמָה מִלִּקָּרֵב, וְיֵשׁ מוּמִין שֶׁפּוֹסְלִין הָאָדָם בִּלְבָד מִלַּעֲבֹד; וְיֵשׁ מוּמִין שְׁאֵין פּוֹסְלִין, אֲבָל מִפְּנֵי מַרְאִית הָעַיִן אָמְרוּ שֶׁכָּל כּוֹהֵן שֶׁיֵּשׁ בּוֹ אֶחָד מֵהֶן אֵינוּ עוֹבֵד.</p>

<p><b>ו,ו</b>&nbsp;&nbsp;כָּל מִי שֶׁיֵּשׁ בּוֹ מוּם שֶׁפּוֹסֵל בָּאָדָם וּבַבְּהֵמָה, וְעָבַד--בֵּין בְּשׁוֹגֵג, בֵּין בְּמֵזִיד--עֲבוֹדָתוֹ פְּסוּלָה; וְאִם הָיָה מֵזִיד, לוֹקֶה.&nbsp; וְכָל מִי שֶׁיֵּשׁ בּוֹ מוּם מִן הַמּוּמִין הַמְּיֻחָדִין לָאָדָם, וְעָבַד--אַף עַל פִּי שְׁהוּא לוֹקֶה, לֹא חִלַּל עֲבוֹדָתוֹ.&nbsp; וְאִם הָיָה בּוֹ דָּבָר מִדְּבָרִים שְׁהֶם מִפְּנֵי מַרְאִית הָעַיִן--אֵינוּ לוֹקֶה, וַעֲבוֹדָתוֹ כְּשֵׁרָה.</p>

<p><b>ו,ז</b>&nbsp;&nbsp;אֵין פּוֹסֵל בָּאָדָם, אֵלָא מוּמִין שֶׁבַּגָּלוּי; אֲבָל מוּמִין שֶׁבַּחֲלַל הַגּוּף--כְּגוֹן שֶׁנִּטַּל כִּלְיָתוֹ שֶׁלָּאָדָם, אוֹ טְחוֹל שֶׁלּוֹ, אוֹ שֶׁנִּקְּבוּ מֵעָיו--אַף עַל פִּי שֶׁנַּעֲשָׂה טְרֵפָה, עֲבוֹדָתוֹ כְּשֵׁרָה:&nbsp; שֶׁנֶּאֱמָר "שֶׁבֶר רָגֶל, אוֹ, שֶׁבֶר יָד" (ויקרא כא,יט)--מַה אֵלּוּ בַּגָּלוּי, אַף כֹּל בַּגָּלוּי.</p>

<p><b>ו,ח</b>&nbsp;&nbsp;הֶעָרֵל--הֲרֵי הוּא כְּבֶן נֵכָר, שֶׁנֶּאֱמָר "כָּל-בֶּן-נֵכָר עֶרֶל לֵב וְעֶרֶל בָּשָׂר" (יחזקאל מד,ט).&nbsp; לְפִיכָּךְ עָרֵל שֶׁעָבַד--חִלַּל עֲבוֹדָתוֹ וְלוֹקֶה, כְּזָר שֶׁעָבַד; אֲבָל אֵינוּ חַיָּב מִיתָה.</p>

<p><b>ו,ט</b>&nbsp;&nbsp;כּוֹהֵן שֶׁהָיָה נוֹשֵׂא נָשִׁים בַּעֲבֵרָה--אֵינוּ עוֹבֵד, עַד שֶׁיַּדִּירוּהוּ בֵּית דִּין עַל דַּעַת רַבִּים כְּדֵי שֶׁלֹּא תִהְיֶה לוֹ הֲפָרָה, שֶׁלֹּא יוֹסִיף לַחֲטֹא; וְעוֹבֵד, וְיוֹרֵד וּמְגָרֵשׁ.&nbsp; וְכֵן אִם הָיָה מִטַּמֵּא לַמֵּתִים--פָּסוּל, עַד שֶׁיְּקַבַּל עָלָיו בְּבֵית דִּין שֶׁלֹּא יִטַּמֵּא.&nbsp; וְאִם עָבַר וְעָבַד, קֹדֶם שֶׁיַּדִּיר אוֹ שֶׁיְּקַבַּל--אַף עַל פִּי שְׁהוּא נָשׂוּי בַּעֲבֵרָה, לֹא חִלַּל עֲבוֹדָה.</p>

<p><b>ו,י</b>&nbsp;&nbsp;כּוֹהֵן שֶׁעָבַד, וְנִבְדַּק וְנִמְצָא חָלָל--עֲבוֹדָתוֹ כְּשֵׁרָה לְשֶׁעָבַר, וְאֵינוּ עוֹבֵד לְהַבָּא.&nbsp; וְאִם עָבַד, לֹא חִלַּל--שֶׁנֶּאֱמָר "בָּרֵךְ ה' חֵילוֹ, וּפֹעַל יָדָיו תִּרְצֶה" (דברים לג,יא), אַפִלּוּ חֻלִּין שֶׁבּוֹ תִּרְצֶה.</p>

<p><b>ו,יא</b>&nbsp;&nbsp;בֵּית דִּין הַגָּדוֹל, הָיוּ יוֹשְׁבִין בְּלִשְׁכַּת הַגָּזִית; וְעִיקַר מַעֲשֵׂיהֶם הַתָּדִיר, שְׁהֶן יוֹשְׁבִין וְדָנִין אֶת הַכְּהֻנָּה וּבוֹדְקִין אֶת הַכּוֹהֲנִים בַּיֵּחוּסִין וּבַמּוּמִין.&nbsp; כָּל כּוֹהֵן שֶׁנִּמְצָא פָּסוּל בְּיֵחוּסוֹ--לוֹבֵשׁ שְׁחוֹרִים וּמִתְעַטֵּף שְׁחוֹרִים, וְיוֹצֶא מִן הָעֲזָרָה; וְכָל מִי שֶׁנִּמְצָא שָׁלֵם וְכָשֵׁר--לוֹבֵשׁ לְבָנִים, וְנִכְנָס וּמְשַׁמֵּשׁ עִם אֶחָיו הַכּוֹהֲנִים.</p>

<p><b>ו,יב</b>&nbsp;&nbsp;מִי שֶׁנִּמְצָא כָּשֵׁר בְּיֵחוּסוֹ, וְנִמְצָא בּוֹ מוּם--יוֹשֵׁב בְּלִשְׁכַּת הָעֵצִים, מְתַלֵּעַ עֵצִים לַמַּעֲרָכָה; וְחוֹלֵק בַּקֳּדָשִׁים עִם אַנְשֵׁי בֵּית אָב שֶׁלּוֹ, וְאוֹכֵל--שֶׁנֶּאֱמָר "לֶחֶם אֱלֹהָיו, מִקָּדְשֵׁי הַקֳּדָשִׁים, וּמִן-הַקֳּדָשִׁים, יֹאכֵל" (ויקרא כא,כב).
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ז</h2>

<p><b>ז,א</b>&nbsp;&nbsp;כָּל הַמּוּמִין הַפּוֹסְלִים בָּאָדָם וּבַבְּהֵמָה, חֲמִשִּׁים; וְזֶה הוּא פְּרָטָן.&nbsp; [ב] חֲמִשָּׁה בָּאֹזֶן, וְאֵלּוּ הֶן:&nbsp; (א) מִי שֶׁנִּפְגַם סְחוּס אָזְנוֹ, כְּדֵי שֶׁתַּחְגֹּר הַצִּפֹּרֶן בַּפְּגָם; אֲבָל הָעוֹר הַמֻּקָּף לִסְחוּס הָאֹזֶן--אֵין בּוֹ מוּם, בֵּין נִקַּב בֵּין נִפְגַם בֵּין נִסְדַּק.&nbsp; [ג] (ב) מִי שֶׁנִּסְדַּק סְחוּס אָזְנוֹ בְּכָל שְׁהוּא, אַף עַל פִּי שֶׁלֹּא חָסֵר.&nbsp; (ג) מִי שֶׁנִּקַּב סְחוּס אָזְנוֹ נֶקֶב כַּכַּרְשִׁינָה, בֵּין נֶקֶב עָגוּל בֵּין נֶקֶב אָרוֹךְ--אִם מִצְטָרֵף לַכַּרְשִׁינָה, הֲרֵי זֶה מוּם.&nbsp; (ד) מִי שֶׁיָּבְשָׁה אָזְנוֹ, כְּדֵי שֶׁתִּנָּקֵב וְלֹא תוֹצִיא דָּם.&nbsp; (ה) מִי שֶׁהָיְתָה אָזְנוֹ כְּפוּלָה לִשְׁתַּיִם, אַפִלּוּ הַגְּדִי שֶׁדֶּרֶךְ אָזְנָיו לִהְיוֹתָן נוֹטוֹת וּכְפוּלוֹת--וּבִלְבָד שֶׁיִּהְיוּ לָהּ, שְׁנֵי סְחוּסִין; אֲבָל אִם אֵין לָהּ אֵלָא סְחוּס אֶחָד, וַהֲרֵי הוּא כְּגוּף אֶחָד שֶׁנִּכְפַּל--כָּשֵׁר.</p>

<p><b>ז,ב</b>&nbsp;&nbsp;[ד] שְׁלוֹשָׁה בָּרִיס שֶׁלָּעַיִן, וְאֵלּוּ הֶן:&nbsp; (א) מִי שֶׁנִּקַּב רִיס מֵרִיסֵי עֵינָיו בְּכָל שְׁהוּא.&nbsp; (ב) מִי שֶׁנִּסְדַּק רִיס מֵרִיסֵי עֵינָיו בְּכָל שְׁהוּא.&nbsp; (ג) מִי שֶׁנִּפְגַם רִיס מֵרִיסֵי עֵינָיו בְּכָל שְׁהוּא.&nbsp; וּשְׁלוֹשָׁה מוּמִין אֵלּוּ, בִּכְלַל "חָרוּץ" (ויקרא כב,כב) הָאָמוּר בַּתּוֹרָה.</p>

<p><b>ז,ג</b>&nbsp;&nbsp;[ה] שְׁמוֹנָה בָּעַיִן, וְאֵלּוּ הֶן:&nbsp; (א) הָעִוֵּר, בֵּין בְּאַחַת מֵעֵינָיו בֵּין בִּשְׁתֵּיהֶן.&nbsp; (ב) מִי שְׁאֵינוּ רוֹאֶה בִּשְׁתֵּי עֵינָיו, אוֹ בְּאַחַת מֵהֶן, אַף עַל פִּי שְׁאֵין נִרְאֶה בָּהֶן שִׁנּוּי כְּלָל--מֵחֲמַת שֶׁיָּרְדוּ מַיִם קְבוּעִים כְּנֶגֶד רוֹאוֹתָיו.&nbsp; (ג) מִי שְׁאֵינוּ רוֹאֶה בְּעֵינָיו אוֹ בְּאַחַת מֵהֶן רְאִיָּה בְּרוּרָה, מֵחֲמַת שֶׁהָיָה בָּהּ סַנְוֵרִים קְבוּעִים.&nbsp; (ד) מִי שֶׁבְּעֵינוֹ כְּמוֹ עֵנָב, אַף עַל פִּי שְׁהוּא רוֹאֶה.&nbsp; (ה) מִי שֶׁיָּצָא בָּשָׂר יָתֵר בְּעֵינוֹ, עַד שֶׁחִפָּה מְעַט מִן הַשָּׁחוֹר שֶׁלָּעַיִן.&nbsp; (ו) מִי שֶׁנִּמְשַׁךְ הַלֹּבֶן שֶׁלָּעַיִן וְנִכְנַס מִמֶּנּוּ מְעַט בַּשָּׁחוֹר, עַד שֶׁנִּמְצָא הַשָּׁחוֹר מְעֹרָב בַּלָּבָן--וְזֶה הוּא "תְּבַלֻּל" (ויקרא כא,כ) הָאָמוּר בַּתּוֹרָה; אֲבָל אִם יָצָא מִן הַשָּׁחוֹר לְתוֹךְ הַלָּבָן--אֵינוּ מוּם, שְׁאֵין מוּמִין בַּלָּבָן.&nbsp; (ז) מִי שֶׁהָיְתָה נְקֻדָּה לְבָנָה בְּתוֹךְ הַשָּׁחוֹר, וְזֶה הוּא "דַּק" (שם) הָאָמוּר בַּתּוֹרָה--וְהוּא, שֶׁתִּהְיֶה צָפָה עַל גַּבֵּי הַשָּׁחוֹר; אֲבָל אִם לֹא הָיְתָה צָפָה, אוֹ שֶׁהָיְתָה מֻשְׁקַעַת בַּשָּׁחוֹר--אֵינוּ מוּם.&nbsp; וְכֵן אִם הָיְתָה נְקֻדָּה שְׁחוֹרָה בְּתוֹךְ הַלָּבָן, אַפִלּוּ צָפָה--אֵינוּ מוּם, שְׁאֵין מוּמִים בַּלָּבָן.&nbsp; (ח) הָיְתָה נְקֻדָּה שְׁחוֹרָה שׁוֹקַעַת בְּתוֹךְ הַשָּׁחוֹר, אַף זֶה נִקְרָא "דַּק"; אֲבָל אִם הָיְתָה צָפָה--הוֹאִיל וְהִיא שְׁחוֹרָה בַּשָּׁחוֹר, אֵינוּ מוּם.</p>

<p><b>ז,ד</b>&nbsp;&nbsp;[ו] שְׁלוֹשָׁה בַּחֹטֶם, וְאֵלּוּ הֶן:&nbsp; (א) מִי שֶׁנִּקַּב חֻטְמוֹ, אַפִלּוּ מִצַּד אֶחָד.&nbsp; (ב) מִי שֶׁנִּסְדַּק חֻטְמוֹ.&nbsp; (ג) מִי שֶׁנִּפְגַם חֻטְמוֹ.</p>

<p><b>ז,ה</b>&nbsp;&nbsp;[ז] שִׁשָּׁה בַּפֶּה, וְאֵלּוּ הֶן:&nbsp; (א) מִי שֶׁנִּקְּבָה שְׂפָתוֹ, אַפִלּוּ אַחַת מֵהֶן.&nbsp; (ב) מִי שֶׁנִּפְגְמָה שְׂפָתוֹ.&nbsp; (ג) מִי שֶׁנִּסְדְּקָה שְׂפָתוֹ--וְהוּא, שֶׁתִּסָּדֵק מִזֵּר שֶׁלָּהּ עַד שֶׁתֵּחָלֵק לִשְׁנֵי רָאשִׁים.&nbsp; (ד) מִי שֶׁעֶצֶם לֶחְיוֹ הַתַּחְתּוֹן עוֹדֵף עַל הָעֶלְיוֹן כָּל שְׁהוּא.&nbsp; (ה) מִי שֶׁפִּיו בָּלוּם, מֵחֲמַת גּוּפוֹ וּבְרִיָּתוֹ; אֲבָל אִם נִבְלַם מֵחֲמַת הָרוּחַ, אֵינוּ מוּם.&nbsp; (ו) מִי שֶׁנִּטַּל רֹב הַמְּדַבֵּר שֶׁלַּלְשׁוֹנוֹ.</p>

<p><b>ז,ו</b>&nbsp;&nbsp;[ח] שְׁנֵים עָשָׂר בְּאֵבַרֵי הַזֶּרַע, וְאֵלּוּ הֶן:&nbsp; (א) מִי שֶׁנִּמְעַךְ הַגִּיד שֶׁלּוֹ.&nbsp; (ב) אוֹ נִכְתַּת.&nbsp; (ג) אוֹ נִתַּק.&nbsp; (ד) אוֹ נִכְרַת.&nbsp; (ה) מִי שֶׁנִּמְעֲכוּ הַבֵּיצִים שֶׁלּוֹ, אוֹ אַחַת מֵהֶן.&nbsp; (ו) אוֹ נִכְתְּתוּ, אוֹ אַחַת מֵהֶן.&nbsp; (ז) אוֹ נִתְּקוּ, אוֹ אַחַת מֵהֶן.&nbsp; (ח) אוֹ נִכְרְתוּ, אוֹ אַחַת מֵהֶן.&nbsp; (ט) מִי שְׁאֵין לוֹ אֵלָא בֵּיצָה אַחַת, אַף עַל פִּי שֶׁיֵּשׁ לוֹ שְׁנֵי כִּיסִין.&nbsp; (י) מִי שֶׁשְּׁנֵי בֵּיצָיו בְּכִיס אֶחָד.&nbsp; (יא) הַטֻּמְטוֹם.&nbsp; (יב) הָאַנְדְּרֻגִּינוֹס.</p>

<p><b>ז,ז</b>&nbsp;&nbsp;[ט] שִׁשָּׁה בַּיָּדַיִם וּבָרַגְלַיִם, וְאֵלּוּ הֶן:&nbsp; (א) הַפִּסֵּחַ.&nbsp; (ב) מִי שֶׁנִּשְׁמְטָה יְרֵכוֹ, וְהוּא "שָׂרוּעַ" (ויקרא כא,יח; ויקרא כב,כג) הָאָמוּר בַּתּוֹרָה.&nbsp; (ג) מִי שֶׁאַחַת מִיַּרְכּוֹתָיו גְּבוֹהָה מֵחֲבִרְתָּהּ.&nbsp; (ד) מִי שֶׁנִּשְׁבַּר עֶצֶם יָדוֹ--וְהוּא, שֶׁיִּהְיֶה נִכָּר.&nbsp; (ה) מִי שֶׁנִּשְׁבַּר עֶצֶם רַגְלוֹ--וְהוּא, שֶׁיִּהְיֶה נִכָּר; אַף עַל פִּי שְׁאֵינוּ נִכָּר כְּשֶׁעוֹמֵד, אִם נִכָּר כְּשֶׁיְּהַלַּךְ--הֲרֵי זֶה מוּם.&nbsp; (ו) מִי שֶׁרַגְלָיו מְבֻלָּמוֹת מֵחֲמַת עַצְמָן וּבְרִיָּתָן; אֲבָל אִם הָיוּ מְבֻלָּמוֹת מֵחֲמַת הָרוּחַ, אֵינוּ מוּם.</p>

<p><b>ז,ח</b>&nbsp;&nbsp;[י] אַרְבָּעָה רְאוּיִין לִהְיוֹת בְּכָל הַגּוּף, וְאֵלּוּ הֶן:&nbsp; (א) מִי שֶׁיֵּשׁ בּוֹ גָּרָב יָבֵשׁ כָּל שְׁהוּא; וְזֶה הוּא הַ"גָּרָב" (ויקרא כא,כ; ויקרא כב,כב) הָאָמוּר בַּתּוֹרָה.&nbsp; (ב) מִי שֶׁיֵּשׁ בּוֹ יַבֹּלֶת שֶׁיֵּשׁ בָּהּ עֶצֶם; וְזוֹ הִיא "יַבֶּלֶת" (ויקרא כב,כב) הָאָמוּרָה בַּתּוֹרָה.&nbsp; (ג) מִי שֶׁיֵּשׁ בּוֹ חֲזָזִית הַמִּצְרִית כָּל שְׁהִיא, וְהִיא חֲזָזִית קָשָׁה וּכְעוּרָה; וְזוֹ הִיא "יַלֶּפֶת" (ויקרא כא,כ; ויקרא כב,כב) הָאָמוּרָה בַּתּוֹרָה.&nbsp; [יא] (ד) כָּל עֶצֶם שֶׁבַּגָּלוּי שֶׁנֶּחְרַץ בּוֹ חֶרֶץ, הֲרֵי זֶה מוּם; וְהוּא בִּכְלַל "חָרוּץ" (ויקרא כב,כב) הָאָמוּר בַּתּוֹרָה.&nbsp; וְאֵין הַצְּלָעִים בִּכְלַל עֲצָמוֹת שֶׁבַּגָּלוּי.</p>

<p><b>ז,ט</b>&nbsp;&nbsp;[יב] וְעוֹד יֵשׁ שָׁם שְׁלוֹשָׁה מוּמִין, וְאֵלּוּ הֶן:&nbsp; (א) הַזָּקֵן שֶׁהִגִּיעַ לִהְיוֹת רוֹתֵת וְרוֹעֵד, כִּשְׁהוּא עוֹמֵד.&nbsp; (ב) הַחוֹלֶה שְׁהוּא רוֹעֵד מִפְּנֵי חָלְיוֹ וְכִשְׁלוֹן כּוֹחוֹ.&nbsp; אֲבָל הַטְּרֵפָה כָּשֵׁר בָּאָדָם, וּפָסוּל בַּבְּהֵמָה; וְכֵן יוֹצֵא דֹּפֶן כָּשֵׁר בָּאָדָם, וּפָסוּל בַּבְּהֵמָה.&nbsp; [יג] (ג) הַמְּזֹהָם.&nbsp; וְכוֹהֵן שְׁהוּא מְזֹהָם בְּזִיעָתוֹ--רוֹחֵץ וְשָׁף כָּל גּוּפוֹ בְּבֹשֶׂם, וְעוֹבֵד.&nbsp; הָיָה רֵיחַ פִּיו רָע--נוֹתֵן בְּפִיו פַּלְפַּל אוֹ זַנְגְּבִיל וְכַיּוֹצֶא בָּהֶן, וְעוֹבֵד.&nbsp; וְאִם עָבַד בְּזִהוּם זִיעָתוֹ, אוֹ בְּזִהוּם פִּיו--הֲרֵי זֶה חִלַּל עֲבוֹדָתוֹ, כִּשְׁאָר אֵלּוּ הַבַּעֲלֵי מוּמִין כֻּלָּם.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ח</h2>

<p><b>ח,א</b>&nbsp;&nbsp;כָּל הַמּוּמִין הַמְּיֻחָדִין בָּאָדָם, תִּשְׁעִים; וְזֶה הוּא פְּרָטָן.&nbsp; שְׁמוֹנָה בָּרֹאשׁ, וְאֵלּוּ הֶן:&nbsp; (א) מִי שֶׁאֶמְצַע קָדְקֳדוֹ שׁוֹקֵעַ לְמַטָּה כְּמִי שֶׁדְּחָקוֹ בְּיָדוֹ.&nbsp; (ב) מִי שֶׁאֶמְצַע קָדְקֳדוֹ עוֹלֶה לְמַעְלָה כְּמוֹ בֵּיצָה.&nbsp; (ג) מִי שֶׁפְּאַת רֹאשׁוֹ יוֹצֶא כְּנֶגֶד פָּנָיו כְּמוֹ מַקֶּבֶת.&nbsp; (ד) מִי שֶׁרֹאשׁוֹ יוֹצֶא מֵאֲחוֹרָיו כְּנֶגֶד עָרְפּוֹ.&nbsp; (ה) מִי שֶׁרֹאשׁוֹ רָחֵב וְיוֹצֶא מִכָּאן וּמִכָּאן, עַד שֶׁתִּמְצָא רֹאשׁוֹ עַל צַוָּארוֹ כְּמוֹ רֹאשׁ הַלֶּפֶת עַל הָעַלִּין שֶׁלּוֹ.&nbsp; (ו) הַקֵּרֵחַ שְׁאֵין בְּכָל רֹאשׁוֹ שֵׂעָר כָּל עִיקָר; וְאִם יֵשׁ בּוֹ שִׁטָּה שֶׁלְּשֵׂעָר מֻקֶּפֶת מֵאֲחוֹרָיו מֵאֹזֶן לְאֹזֶן, כָּשֵׁר.&nbsp; (ז) מִי שֶׁהָיָה הַשֵּׂעָר מַקִּיף מֵאֹזֶן לְאֹזֶן מִלְּפָנָיו בִּלְבָד, וּשְׁאָר הָרֹאשׁ קֵרֵחַ--הֲרֵי הוּא פָּסוּל.&nbsp; (ח) מִי שֶׁהָיָה הַשֵּׂעָר מַקִּיף אֶת כָּל הָרֹאשׁ סָבִיב מִלְּפָנָיו וּמֵאַחֲרָיו, וְאֵין שָׁם שֵׂעָר בָּאֶמְצָע--גַּם זֶה קֵרֵחַ וּפָסוּל.</p>

<p><b>ח,ב</b>&nbsp;&nbsp;שְׁנַיִם בַּצַּוָּאר, וְאֵלּוּ הֶן:&nbsp; (א) מִי שֶׁצַּוָּארוֹ שׁוֹקֵעַ הַרְבֵּה, עַד שֶׁנִּמְצָא רֹאשׁוֹ כְּאִלּוּ הוּא מֻנָּח עַל כְּתֵפָיו.&nbsp; (ב) מִי שֶׁצַּוָּארוֹ אָרוֹךְ הַרְבֵּה, עַד שֶׁיֵּרָאֶה כְּשָׁמוֹט מִבֵּין כְּתֵפָיו.</p>

<p><b>ח,ג</b>&nbsp;&nbsp;אַרְבָּעָה בָּאֹזֶן, וְאֵלּוּ הֶן:&nbsp; (א) מִי שֶׁשְּׁתֵּי אָזְנָיו קְטַנּוֹת הַרְבֵּה.&nbsp; (ב) מִי שֶׁשְּׁתֵּי אָזְנָיו נְפוּחוֹת, דּוֹמוֹת לִסְפֹג.&nbsp; (ג) מִי שֶׁאָזְנָיו מְדֻלְדָּלוֹת לְמַטָּה.&nbsp; (ד) מִי שֶׁאַחַת מֵאָזְנָיו מְשֻׁנָּה מֵחֲבִרְתָּהּ בְּמַרְאֶה.</p>

<p><b>ח,ד</b>&nbsp;&nbsp;חֲמִשָּׁה בַּגְּבִינִים, וְאֵלּוּ הֶן:&nbsp; (א) מִי שְׁאֵין לוֹ שֵׂעָר בִּגְבִינָיו, וְזֶה הוּא "גִּבֵּן" (ויקרא כא,כ) הָאָמוּר בַּתּוֹרָה.&nbsp; (ב) מִי שֶׁגְּבִינָיו שׁוֹכְבִין.&nbsp; (ג) מִי שְׁאֵין לוֹ אֵלָא גָּבִין אֶחָד.&nbsp; (ד) מִי שֶׁיֵּשׁ לוֹ גְּבִינִין יָתֵר עַל שְׁנַיִם.&nbsp; (ה) מִי שֶׁאֶחָד מִגְּבִינָיו מְשֻׁנֶּה מֵחֲבֵרוֹ, בֵּין שֶׁשְּׂעָרוֹ שֶׁלְּזֶה אָרוֹךְ וּשְׂעָרוֹ שֶׁלְּזֶה קָצֵר, בֵּין שֶׁשְּׂעָרוֹ שֶׁלְּאֶחָד שָׁחוֹר וּשְׂעַר הַשֵּׁנִי לָבָן אוֹ אָדֹם--הוֹאִיל וְיֵשׁ בֵּין שְׁנֵיהֶם שִׁנּוּי, הֲרֵי זֶה פָּסוּל.</p>

<p><b>ח,ה</b>&nbsp;&nbsp;אַרְבָּעָה בְּרִיס הָעַיִן, וְאֵלּוּ הֶן:&nbsp; (א) מִי שְׁאֵין לוֹ שֵׁעָר כְּלָל בְּרִיסֵי עֵינָיו.&nbsp; (ב) מִי שֶׁשְּׂעָר רִיסֵי עֵינָיו מְרֻבֶּה מְעֻבֶּה הַרְבֵּה.&nbsp; (ג) מִי שֶׁשֵּׂעָר אֶחָד מֵרִיסֵי עֵינָיו מְשֻׁנֶּה מִשְּׂעַר רִיס אֶחָד, כְּגוֹן שֶׁאֶחָד שָׁחוֹר וְאֶחָד לָבָן, אוֹ אֶחָד נוֹשֵׁר וְהַשֵּׁנִי מְעֻבֶּה.&nbsp; (ד) מִי שֶׁעַפְעַפָּיו סְגוּרוֹת מְעַט, וְאֵינָן נִפְתָּחוֹת הַרְבֵּה כִּשְׁאָר כָּל הָאָדָם.</p>

<p><b>ח,ו</b>&nbsp;&nbsp;אַחַד עָשָׂר בָּעֵינַיִם, וְאֵלּוּ הֶן:&nbsp; (א) מִי שֶׁהָיוּ שְׁתֵּי עֵינָיו לְמַעְלָה מִן הַמָּקוֹם הָרָאוּי לָהֶם, קְרוֹבוֹת מִפַּדַּחְתּוֹ.&nbsp; (ב) מִי שֶׁהָיוּ שְׁתֵּי עֵינָיו לְמַטָּה מִמָּקוֹם הָרָאוּי לָהֶם.&nbsp; (ג) מִי שֶׁהָיוּ שְׁתֵּי עֵינָיו עֲגוּלוֹת, וְאֵינָם נִמְשָׁכוֹת בְּאֹרֶךְ מְעַט כִּשְׁאָר הָעֵינַיִם.&nbsp; (ד) מִי שֶׁעֵינָיו מוּזָרוֹת, וְהֶן יוֹצְאוֹת כְּעֵינֵי הַנָּמֵר וּכְמִי שְׁהוּא מִסְתַּכֵּל בְּעֵת שֶׁכּוֹעֵס כַּעַס הַרְבֵּה.&nbsp; (ה) מִי שֶׁעֵינָיו גְּדוֹלוֹת הַרְבֵּה, כְּשֶׁלְּעֵגֶל.&nbsp; (ו) מִי שֶׁעֵינָיו קְטַנּוֹת, כָּשֶׁלַּאֲוָז.&nbsp; (ז) מִי שֶׁדְּמָעָיו זוֹלְפוֹת תָּמִיד.&nbsp; (ח) מִי שֶׁלַּחְלוּחִית נִמְשֶׁכֶת מֵרֹאשׁ עֵינָיו מִכְּנֶגֶד הַחֹטֶם, אוֹ מִזְּנַב עֵינוֹ מִצַּד צְדָעָיו.&nbsp; (ט) מִי שֶׁמְּקַבֵּץ רִיסֵי עֵינָיו וְעוֹצְמָן מְעַט בְּשָׁעָה שֶׁרוֹאֶה אוֹר, אוֹ בְּשָׁעָה שְׁהוּא רוֹצֶה לְדַקְדַּק בָּרְאִיָּה.&nbsp; (י) מִי שֶׁרְאִיַּת עֵינוֹ מְעֻרְבֶּבֶת, עַד שֶׁרוֹאֶה אֶת הַחֶדֶר וְאֶת הָעֲלִיָּה כְּאַחַת; וְיִוָּדַע דָּבָר זֶה בְּעֵת שֶׁיְּדַבַּר עִם חֲבֵרוֹ, וְנִרְאֶה כְּאִלּוּ הוּא מִסְתַּכֵּל בְּאִישׁ אַחֵר.&nbsp; (יא) מִי שֶׁאַחַת מֵעֵינָיו מְשֻׁנָּה מֵחֲבִרְתָּהּ, בֵּין בִּמְקוֹמָהּ בֵּין בְּמַרְאָהּ, כְּגוֹן שֶׁהָיְתָה אַחַת שְׁחוֹרָה וְאַחַת פְּתוּכָה, אוֹ אַחַת קְטַנָּה וְאַחַת גְּדוֹלָה--הוֹאִיל וְיֵשׁ בֵּין שְׁתֵּיהֶן שִׁנּוּי מִכָּל מָקוֹם, פָּסוּל.</p>

<p><b>ח,ז</b>&nbsp;&nbsp;שִׁשָּׁה בַּחֹטֶם, וְאֵלּוּ הֶן:&nbsp; (א) מִי שֶׁעִיקַר חֻטְמוֹ שׁוֹקֵעַ, אַף עַל פִּי שְׁאֵינוּ כּוֹחֵל שְׁתֵּי עֵינָיו כְּאַחַת; וְזֶה הוּא "חָרֻם" (ויקרא כא,יח) הָאָמוּר בַּתּוֹרָה.&nbsp; (ב) מִי שֶׁאֶמְצַע חֻטְמוֹ בּוֹלֵט לְמַעְלָה.&nbsp; (ג) מִי שֶׁעֹקֶץ חֻטְמוֹ נוֹטֵף לְמַטָּה.&nbsp; (ד) מִי שֶׁחֻטְמוֹ עָקוּם לְצַד אֶחָד.&nbsp; (ה) מִי שֶׁחֻטְמוֹ גָּדוֹל מֵאֵבָרָיו.&nbsp; (ו) מִי שֶׁחֻטְמוֹ קָטָן מֵאֵבָרָיו.&nbsp; וְכֵיצַד מְשַׁעֲרִין אוֹתוֹ:&nbsp; בְּאֶצְבָּע קְטַנָּה שֶׁלְּיָדוֹ--אִם הָיָה חֻטְמוֹ גָּדוֹל מִמֶּנָּה אוֹ קָטָן מִמֶּנָּה, הֲרֵי זֶה מוּם.</p>

<p><b>ח,ח</b>&nbsp;&nbsp;שְׁלוֹשָׁה בַּשְּׂפָתַיִם, וְאֵלּוּ הֶן:&nbsp; (א) מִי שֶׁשְּׂפָתוֹ הָעֶלְיוֹנָה עוֹדֶפֶת עַל הַתַּחְתּוֹנָה.&nbsp; (ב) מִי שֶׁשְּׂפָתוֹ הַתַּחְתּוֹנָה עוֹדֶפֶת עַל הָעֶלְיוֹנָה.&nbsp; (ג) מִי שֶׁפִּיו רָפוּי וְרִירוֹ יוֹרֵד מִפִּיו.</p>

<p><b>ח,ט</b>&nbsp;&nbsp;שְׁלוֹשָׁה בַּבֶּטֶן, וְאֵלּוּ הֶן:&nbsp; (א) מִי שֶׁכְּרֵסוֹ צָבָה.&nbsp; (ב) מִי שֶׁטַּבּוּרוֹ יוֹצֶא, וְאֵינוּ שׁוֹקֵעַ כִּשְׁאָר בְּנֵי אָדָם.&nbsp; (ג) מִי שֶׁדַּדָּיו שׁוֹכְבִין עַל בִּטְנוֹ, כְּדַדֵּי הָאִשָּׁה.</p>

<p><b>ח,י</b>&nbsp;&nbsp;שְׁלוֹשָׁה בַּגַּב, וְאֵלּוּ הֶן:&nbsp; (א) מִי שֶׁשִּׁדְרָתוֹ עֲקוּמָה.&nbsp; (ב) מִי שֶׁיָּצַאת חֻלְיָה מִשִּׁדְרָתוֹ, בֵּין שֶׁבָּלְטָה לַחוּץ, אוֹ נִכְנְסָה לִפְנִים, אוֹ נָטָת לַצְּדָדִין--וְזֶה הוּא בַּעַל חֲטֹרֶת.&nbsp; (ג) מִי שֶׁתָּפַח בָּשָׂר בְּגַבּוֹ וְנַעֲשָׂה כַּחֲטֹרֶת--אַף עַל פִּי שֶׁלֹּא זָזָה חֻלְיָה מִמְּקוֹמָהּ, הֲרֵי זֶה מוּם.</p>

<p><b>ח,יא</b>&nbsp;&nbsp;שִׁשָּׁה בַּיָּדַיִם, וְאֵלּוּ הֶן:&nbsp; (א) מִי שֶׁיֵּשׁ לוֹ יְתֵרָה בְּאֶצְבְּעוֹת יָדָיו, אַפִלּוּ הָיוּ שֵׁשׁ וָשֵׁשׁ.&nbsp; וְאִם חָתַךְ אֶת הַיְּתֵרָה, כָּשֵׁר; וְאִם הָיָה בָּהּ עֶצֶם--אַפִלּוּ חֲתָכָהּ, פָּסוּל.&nbsp; (ב) מִי שֶׁחָסֵר אֶצְבָּע מִיָּדוֹ.&nbsp; (ג) מִי שֶׁשְּׁתֵּי אֶצְבְּעוֹת יָדָיו קְלוּטוֹת, עַד לְמַטָּה מִן הַפֵּרֶק; וְאִם חֲתָכָן וְהִפְרִישָׁן, עַד הַפֵּרֶק--כָּשֵׁר.&nbsp; בְּאֵיזֶה פֵּרֶק אָמְרוּ, בְּפֵרֶק רִאשׁוֹן הַסָּמוּךְ לְכַף הַיָּד.&nbsp; (ד) מִי שֶׁאֶצְבְּעוֹתָיו מֻרְכָּבוֹת זוֹ עַל גַּבֵּי זוֹ.&nbsp; (ה) מִי שֶׁפִּיקָה יוֹצֵאת מִגֻּדָּלוֹ.&nbsp; (ו) מִי שְׁהוּא אִטֵּר יַד יְמִינוֹ; וְאִם הָיָה שׁוֹלֵט בִּשְׁתֵּי יָדָיו, כָּשֵׁר.</p>

<p><b>ח,יב</b>&nbsp;&nbsp;אַרְבָּעָה בְּאֵבַרֵי הַזֶּרַע, וְאֵלּוּ הֶן:&nbsp; (א) מִי שֶׁכִּיס הַבֵּיצִים גָּדוֹל וְאָרוֹךְ, עַד שֶׁמַּגִּיעַ לְאַרְכֻּבּוֹתָיו.&nbsp; (ב) מִי שֶׁהַגִּיד שֶׁלּוֹ אָרוֹךְ, עַד שֶׁמַּגִּיעַ לְאַרְכֻּבּוֹתָיו.&nbsp; (ג) מִי שֶׁנִּמְרְחוּ אֲשָׁכָיו, וְהֶם כִּיס שֶׁלְּבֵיצִים.&nbsp; (ד) מִי שֶׁהָרוּחַ בַּאֲשָׁכָיו; וְהוּא "מְרוֹחַ אָשֶׁךְ" (ויקרא כא,כ) הָאָמוּר בַּתּוֹרָה.</p>

<p><b>ח,יג</b>&nbsp;&nbsp;חֲמִשָּׁה עָשָׂר בַּשּׁוֹקַיִם וּבָרַגְלַיִם, וְאֵלּוּ הֶן:&nbsp; (א) מִי שֶׁשּׁוֹקָיו עֲקוּמוֹת--עַד שֶׁמְּחַבֵּר רֶגֶל לְרֶגֶל, וְאֵין אַרְכֻּבּוֹתָיו נוֹגְעוֹת זוֹ בְּזוֹ.&nbsp; (ב) מִי שֶׁפִּיקָתוֹ יוֹצֵאת; וְהַפִּיקָה הִיא הָעֶצֶם הֶעָגוּל שֶׁלְּמַעְלָה מִן הֶעָקֵב מִצַּד פָּנִים, וְהוּא דּוֹמֶה לַפִּיקָה שֶׁטֹּווֹת בָּהּ הַנָּשִׁים.&nbsp; (ג) מִי שֶׁעֲקֵבוֹ יוֹצֶא לַאֲחוֹרָיו, עַד שֶׁנִּמְצָא הַשּׁוֹק כְּאִלּוּ הוּא בְּאֶמְצַע רַגְלוֹ עוֹמֵד.&nbsp; (ד) מִי שֶׁפַּרְסָתוֹ רְחָבָה כְּשֶׁלַּאֲוָז, אַף עַל פִּי שְׁאֵינָהּ קְלוּטָה כְּשֶׁלַּאֲוָז.&nbsp; (ה) מִי שֶׁפִּיקָה יוֹצֵאת מִגֻּדָּלוֹ.&nbsp; (ו) מִי שֶׁיֵּשׁ בְּרַגְלוֹ אֶצְבָּע יְתֵרָה, אַפִלּוּ שֵׁשׁ וָשֵׁשׁ; וְאִם חֲתָכָהּ כָּשֵׁר--וְהוּא, שֶׁלֹּא יִהְיֶה בָּהּ עֶצֶם.&nbsp; (ז) מִי שֶׁחָסֵר אַחַת מֵאֶצְבְּעוֹת רַגְלָיו.&nbsp; (ח) מִי שֶׁאֶצְבְּעוֹתָיו מֻרְכָּבוֹת זוֹ עַל גַּבֵּי זוֹ.&nbsp; (ט) מִי שֶׁהָיוּ אֶצְבְּעוֹת רַגְלָיו קְלוּטוֹת, עַד לְמַטָּה מִן הַפֵּרֶק; וְאִם הָיוּ עַד הַפֵּרֶק, אוֹ שֶׁחֲתָכָן וְהִפְרִישָׁן--כָּשֵׁר.&nbsp; (י) מִי שֶׁרַגְלוֹ כֻּלָּהּ שׁוֹוָה--שֶׁנִּמְצָא רֹחַב פַּס אֶצְבְּעוֹתָיו כְּרֹחַב עֲקֵבוֹ, וּכְאִלּוּ הִיא חֲתִכָּה שׁוֹוָה.&nbsp; (יא) מִי שֶׁרַגְלוֹ עֲקוּמָה דּוֹמָה לְמַגָּל--שֶׁנִּמְצָא פַּס רַגְלוֹ שֶׁיֵּשׁ בּוֹ הָאֶצְבָּעוֹת עִם עֲקֵבוֹ, כְּאִלּוּ הֶם שְׁנֵי רָאשֵׁי הַקֶּשֶׁת.&nbsp; (יב) מִי שֶׁרַגְלוֹ חֲלוּלָה--וְהוּא שֶׁיִּהְיֶה אֶמְצָעָהּ גָּבוֹהַּ מֵעַל הָאָרֶץ, וְנִמְצָא כְּשֶׁעוֹמֵד עוֹמֵד עַל עֲקֵבוֹ וְעַל אֶצְבְּעוֹת רַגְלָיו.&nbsp; (יג) הַמַּקִּישׁ בְּקַרְסֻלָּיו בְּעֵת שֶׁמְּהַלֵּךְ.&nbsp; (יד) מִי שְׁהוּא מַקִּישׁ בְּאַרְכֻּבּוֹתָיו בְּעֵת שֶׁמְּהַלֵּךְ.&nbsp; (טו) מִי שְׁהוּא אִטֵּר בְּרֶגֶל יְמִינוֹ.</p>

<p><b>ח,יד</b>&nbsp;&nbsp;אַרְבָּעָה בְּכָל הַגּוּף, וְאֵלּוּ הֶן:&nbsp; (א) מִי שֶׁגּוּפוֹ גָּדוֹל מֵאֵבָרָיו.&nbsp; (ב) מִי שֶׁגּוּפוֹ קָטָן מֵאֵבָרָיו.&nbsp; (ג) הָאָרוֹךְ בְּיוֹתֵר.&nbsp; (ד) הַנַּנָּס, וְהוּא הַקָּצֵר בְּיוֹתֵר.&nbsp; עַד שֶׁיִּהְיוּ מֻפְלָגִין מִשְּׁאָר הָעָם.</p>

<p><b>ח,טו</b>&nbsp;&nbsp;שְׁמוֹנָה בְּעוֹר הַבָּשָׂר, וְאֵלּוּ הֶן:&nbsp; (א) הַכּוּשִׁי.&nbsp; (ב) הַלָּבָן בְּיוֹתֵר, כְּמוֹ גְּבִנָּה.&nbsp; (ג) הָאָדֹם כַּשָּׁנִי.&nbsp; (ד) בַּעֲלֵי נְגָעִים טְהוֹרִים שֶׁנִּשְׁתַּנָּה הָעוֹר מֵחֲמַת עַצְמוֹ, כְּגוֹן הַבֹּהַק.&nbsp; (ה) שֶׁנִּשְׁתַּנָּה הָעוֹר מֵחֲמַת דָּבָר אַחֵר, כְּגוֹן צָרֶבֶת הַמִּכְוָה; וְזֶה בִּכְלַל נְגָעִים טְהוֹרִים.&nbsp; (ו) מִי שֶׁהָיְתָה בְּעוֹר פָּנָיו שׁוּמָה שֶׁיֵּשׁ בָּהּ שֵׂעָר--אַף עַל פִּי שְׁאֵינָהּ כְּאֵיסָר, אֵלָא בְּכָל שְׁהוּא.&nbsp; (ז) מִי שֶׁהָיְתָה בְּעוֹר פָּנָיו שׁוּמָה כְּאֵיסָר אוֹ יוֹתֵר.&nbsp; (ח) בַּעֲלֵי הַדִּלְדּוּלִין; וְהוּא שֶׁיִּדַּלְדַּל הָעוֹר וְהַבָּשָׂר, אוֹ הַלַּחְלוּחִית שֶׁיֵּשׁ בָּעוֹר שֶׁנִּדַּלְדַּל בְּאֵיזֶה מְקוֹם שֶׁיִּהְיֶה מִכָּל הַגּוּף--הֲרֵי זֶה מוּם.</p>

<p><b>ח,טז</b>&nbsp;&nbsp;וְעוֹד יֵשׁ שָׁם בָּאָדָם אַרְבָּעָה מוּמִין אֲחֵרִים, וְאֵלּוּ הֶן:&nbsp; (א) הַחֵרֵשׁ.&nbsp; (ב) הַשּׁוֹטֶה.&nbsp; (ג) הַנִּכְפֶּה, אַפִלּוּ לְיָמִים רַבִּים.&nbsp; (ד) מִי שֶׁרוּחַ רָעָה מְבַעֶתֶת אוֹתוֹ תָּמִיד, אוֹ בְּעִתִּים יְדוּעִים.</p>

<p><b>ח,יז</b>&nbsp;&nbsp;נִמְצְאוּ כָּל הַמּוּמִין הַפּוֹסְלִין בַּכּוֹהֲנִים, מֵאָה וְאַרְבָּעִים; וְזֶה הוּא כְּלָלָם--שְׁמוֹנָה בָּרֹאשׁ, וּשְׁנַיִם בַּצַּוָּאר, וְתִשְׁעָה בָּאָזְנַיִם, וַחֲמִשָּׁה בַּגְּבִינִים, וְשִׁבְעָה בְּרִיס הָעַיִן, וְתִשְׁעָה עָשָׂר בָּעֵינַיִם, וְתִשְׁעָה בַּחֹטֶם, וְתִשְׁעָה בַּפֶּה, וּשְׁלוֹשָׁה בַּבֶּטֶן, וּשְׁלוֹשָׁה בַּגַּב, וְשִׁבְעָה בַּיָּדַיִם, וְשִׁשָּׁה עָשָׂר בְּאֵבַרֵי הַזֶּרַע, וְעֶשְׂרִים בָּרַגְלַיִם, וּשְׁמוֹנָה בְּכָל הַגּוּף, וּשְׁמוֹנָה בְּעוֹר הַבָּשָׂר, וְשִׁבְעָה בְּכוֹחַ הַגּוּף וְרֵיחוֹ.&nbsp; וּכְבָר נִפְרְטוּ כֻּלָּן, אֶחָד אֶחָד.&nbsp; וְאֵלּוּ פָּסְלוּ, מִפְּנֵי מַרְאִית הָעַיִן:&nbsp; מִי שֶׁנָּשְׁרוּ רִיסֵי עֵינָיו, אַף עַל פִּי שֶׁנִּשְׁאַר הַשֵּׂעָר בְּעִיקָרָן; וּמִי שֶׁנִּטְּלוּ שִׁנָּיו.
<br>&nbsp;</p>

<h2>הִלְכּוֹת בִּיאַת הַמִּקְדָּשׁ פֵּרֶק ט</h2>

<p><b>ט,א</b>&nbsp;&nbsp;זָר שֶׁעָבַד בַּמִּקְדָּשׁ--עֲבוֹדָתוֹ פְּסוּלָה, וְחַיָּב מִיתָה בִּידֵי שָׁמַיִם:&nbsp; שֶׁנֶּאֱמָר "וְהַזָּר הַקָּרֵב, יוּמָת" (במדבר יח,ז)--מִפִּי הַשְּׁמוּעָה לָמְדוּ שְׁאֵין חִיּוּב זֶה, אֵלָא לַקָּרֵב לָעֲבוֹדָה.&nbsp; וְהֵיכָן הִזְהִיר עָלָיו, "וְזָר, לֹא-יִקְרַב אֲלֵיכֶם" (במדבר יח,ד).</p>

<p><b>ט,ב</b>&nbsp;&nbsp;אֵיזֶה הוּא זָר:&nbsp; כָּל שְׁאֵינוּ מִזֶּרַע אַהֲרוֹן הַזְּכָרִים--שֶׁנֶּאֱמָר "וְעָרְכוּ, בְּנֵי אַהֲרֹן" (ויקרא א,ח), "בְּנֵי אַהֲרֹן" וְלֹא בְּנוֹת אַהֲרוֹן.</p>

<p><b>ט,ג</b>&nbsp;&nbsp;[ב] אַף עַל פִּי שֶׁהַזָּרִים מֻזְהָרִין שֶׁלֹּא יִתְעַסְּקוּ בָּעֲבוֹדָה מֵעֲבוֹדוֹת הַקָּרְבָּנוֹת--אֵינָן חַיָּבִין מִיתָה אֵלָא עַל עֲבוֹדָה תַּמָּה, לֹא עַל עֲבוֹדָה שֶׁיֵּשׁ אַחֲרֶיהָ עֲבוֹדָה; וְאֵין הַזָּר חַיָּב מִיתָה אֵלָא עַל אַרְבַּע עֲבוֹדוֹת בִּלְבָד--עַל הַזְּרִיקָה, וְעַל הַהַקְטָרָה, וְעַל נִסּוּךְ הַמַּיִם בֶּחָג, וְעַל נִסּוּךְ הַיַּיִן תָּמִיד.</p>

<p><b>ט,ד</b>&nbsp;&nbsp;[ג] כֵּיצַד עַל הַזְּרִיקָה:&nbsp; בֵּין שֶׁזָּרַק בִּפְנִים, בֵּין שֶׁזָּרַק בַּחוּץ, בֵּין שֶׁהִזָּה הַזָּיָה אַחַת מִכָּל הַזָּיוֹת הַדָּם, בֵּין שֶׁהִזָּה הַזָּיָה אַחַת מִכָּל הַזָּיוֹת קָרְבְּנוֹת מְצֹרָע--הֲרֵי זֶה חַיָּב מִיתָה.</p>

<p><b>ט,ה</b>&nbsp;&nbsp;[ד] כֵּיצַד עַל הַהַקְטָרָה:&nbsp; הִקְטִיר אֵבָרִים אוֹ קֹמֶץ אוֹ לְבוֹנָה עַל הַמִּזְבֵּחַ, אַפִלּוּ הִפַּךְ בָּאֵבָרִים שֶׁלֹּא נִתְאַכְּלוּ וְקֵרַב שְׂרֵפָתָן--חַיָּב מִיתָה:&nbsp; וְהוּא, שֶׁיַּקְטִיר כַּזַּיִת.&nbsp; וְכֵן אִם הִקְטִיר קְטֹרֶת עַל מִזְבַּח הַזָּהָב--מִשֶּׁיַּקְטִיר כַּזַּיִת, חַיָּב; אֲבָל הַמַּקְטִיר קְטֹרֶת שֶׁלְּיוֹם הַכִּפּוּרִים בְּקֹדֶשׁ הַקֳּדָשִׁים--אֵינוּ חַיָּב מִיתָה עָלֶיהָ עַד שֶׁיַּקְטִיר מְלוֹא חָפְנָיו, הַשֵּׁעוּר הַמְּפֹרָשׁ בַּתּוֹרָה.&nbsp; [ה] וְהַמְּסַדֵּר שְׁנֵי גִּזְרֵי עֵצִים עַל הַמַּעֲרָכָה--הֲרֵי הוּא כְּמַקְטִיר אֵבָרִים, וְחַיָּב מִיתָה:&nbsp; שֶׁהָעֵצִים קָרְבָּן הֶן.</p>

<p><b>ט,ו</b>&nbsp;&nbsp;אֲבָל הַיּוֹצֵק, וְהַבּוֹלֵל, וְהַפּוֹתֵת, וְהַמּוֹלֵחַ, וְהַמֵּנִיף, וְהַמַּגִּישׁ, וְהַמְּסַדֵּר אֶת לֶחֶם הַפָּנִים אוֹ אֶת הַבָּזִכִּין עַל הַשֻּׁלְחָן, וְהַמֵּטִיב אֶת הַנֵּרוֹת, וְהַמַּצִּית אֵשׁ בַּמִּזְבֵּחַ, וְהַקּוֹמֵץ, וְהַמְּקַבֵּל דָּמִים--אַף עַל פִּי שֶׁפָּסַל, וַהֲרֵי הוּא מֻזְהָר עַל כָּל אֵלּוּ, וְלוֹקֶה--אֵינוּ חַיָּב מִיתָה:&nbsp; מִפְּנֵי שֶׁכָּל אַחַת מֵהֶן עֲבוֹדָה שֶׁיֵּשׁ אַחֲרֶיהָ עֲבוֹדָה, וְאֵינָהּ גְּמָר עֲבוֹדָה.</p>

<p><b>ט,ז</b>&nbsp;&nbsp;[ו] שְׁחִיטַת הַקֳּדָשִׁים--כְּשֵׁרָה בְּזָרִים, אַפִלּוּ קָדְשֵׁי קֳדָשִׁים, בֵּין קָדְשֵׁי יָחִיד, בֵּין קָדְשֵׁי צִבּוּר:&nbsp; שֶׁנֶּאֱמָר "וְשָׁחַט אֶת-בֶּן הַבָּקָר, לִפְנֵי ה'; וְהִקְרִיבוּ בְּנֵי אַהֲרֹן .&nbsp;.&nbsp;." (ויקרא א,ה), מִקַּבָּלָה וְאִלַּךְ מִצְוַת כְּהֻנָּה.&nbsp; וְכֵן הַהֶפְשֵׁט, וְהַנִּתּוּחַ, וְהוֹלָכַת עֵצִים לַמִּזְבֵּחַ--כְּשֵׁרָה בַּזָּרִים:&nbsp; שֶׁנֶּאֱמָר בָּאֵבָרִים "וְהִקְרִיב הַכֹּהֵן אֶת-הַכֹּל .&nbsp;.&nbsp;. הַמִּזְבֵּחָה" (ויקרא א,יג), זוֹ הוֹלָכַת אֵבָרִים לַכֶּבֶשׁ--הוֹלָכַת אֵבָרִים הִיא שֶׁצְּרִיכָה כְּהֻנָּה, אֲבָל הוֹלָכַת עֵצִים אֵינָהּ צְרִיכָה כְּהֻנָּה.</p>

<p><b>ט,ח</b>&nbsp;&nbsp;[ז] וְכֵן הַדְלָקַת הַנֵּרוֹת, כְּשֵׁרָה בְּזָרִים; לְפִיכָּךְ אִם הֵטִיב הַכּוֹהֵן הַנֵּרוֹת, וְהוֹצִיאָן לַחוּץ--מֻתָּר לַזָּר לְהַדְלִיקָן.</p>

<p><b>ט,ט</b>&nbsp;&nbsp;[ח] הֲרָמַת הַדֶּשֶׁן צְרִיכָה כּוֹהֵן, שֶׁנֶּאֱמָר "וְלָבַשׁ הַכֹּהֵן מִדּוֹ בַד .&nbsp;.&nbsp;." (ויקרא ו,ג).&nbsp; וְאִם הֵרִים יִשְׂרָאֵל, לוֹקֶה, וְאֵינוּ חַיָּב מִיתָה, אַף עַל פִּי שְׁאֵין אַחֲרֶיהָ עֲבוֹדָה--שֶׁנֶּאֱמָר "עֲבֹדַת מַתָּנָה .&nbsp;.&nbsp;." (במדבר יח,ז), עֲבוֹדַת מַתָּנָה הוּא שֶׁתִּהְיֶה בַּכּוֹהֵן לְבַדּוֹ, וְאִם קָרַב לָהּ הַזָּר, חַיָּב מִיתָה; אֲבָל עֲבוֹדַת סִלּוּק, אֵין חַיָּבִין עָלֶיהָ מִיתָה.&nbsp; וְכֵן אִם דִּשַּׁן מִזְבֵּחַ הַפְּנִימִי וְהַמְּנוֹרָה, אֵינוּ חַיָּב מִיתָה.&nbsp; [ט] סִדַּר אֶת הַמַּעֲרָכָה--פּוֹרְקָהּ, וְחוֹזֵר הַכּוֹהֵן וְסוֹדְרָהּ:&nbsp; מִפְּנֵי שֶׁסִּדּוּרָהּ פָּסוּל.</p>

<p><b>ט,י</b>&nbsp;&nbsp;הַטָּמֵא וּבַעַל מוּם וְשֶׁלֹּא רְחוּץ יָדַיִם וְרַגְלַיִם, שֶׁשִּׁמְּשׁוּ בַּמִּקְדָּשׁ--אֵינָן חַיָּבִין, אֵלָא עַל עֲבוֹדוֹת שֶׁהַזָּר חַיָּב עֲלֵיהֶן מִיתָה; וְעַל שְׁאָר הָעֲבוֹדוֹת, בְּאַזְהָרָה.</p>

<p><b>ט,יא</b>&nbsp;&nbsp;כּוֹהֵן טְבוּל יוֹם, וּמְחֻסַּר כִּפּוּרִים, שֶׁנִּטְמָא, וַהֲרֵי הוּא מְחֻסָּר בְּגָדִים, וְשֶׁלֹּא רְחוּץ יָדַיִם וְרַגְלַיִם, וְעָבַד--חַיָּב עַל כָּל אַחַת וְאַחַת; וְאִם הָיָה זָר, אֵינוּ לוֹקֶה אֵלָא אַחַת מִשּׁוֹם זָרוּת.</p>

<p><b>ט,יב</b>&nbsp;&nbsp;זָר שֶׁשִּׁמַּשׁ בַּשַּׁבָּת--חַיָּב מִשּׁוֹם שַׁבָּת, וּמִשּׁוֹם זָרוּת; וְכֵן בַּעַל מוּם שֶׁשִּׁמַּשׁ בְּטֻמְאָה--חַיָּב מִשּׁוֹם טֻמְאָה, וּמִשּׁוֹם בַּעַל מוּם.</p>

<p><b>ט,יג</b>&nbsp;&nbsp;כָּל כּוֹהֵן שֶׁעָבַד עֲבוֹדָה זָרָה, בֵּין בְּמֵזִיד בֵּין בְּשׁוֹגֵג--אַף עַל פִּי שֶׁחָזַר בִּתְשׁוּבָה גְּמוּרָה--הֲרֵי זֶה לֹא יְשַׁמַּשׁ בַּמִּקְדָּשׁ לְעוֹלָם, שֶׁנֶּאֱמָר "לֹא-יִגְּשׁוּ אֵלַי, לְכַהֵן לִי" (יחזקאל מד,יג).&nbsp; אֶחָד הָעוֹבֵד אוֹתָהּ בְּשֵׁרוּת, כְּגוֹן שֶׁנַּעֲשָׂה כּוּמָר לַעֲבוֹדָה זָרָה, אוֹ הַמִּשְׁתַּחֲוֶה לָהּ, אוֹ הַמּוֹדֶה בָּהּ וְקִבְּלָהּ עָלָיו בֶּאֱלוֹהַּ--הֲרֵי זֶה פָּסוּל לְעוֹלָם.</p>

<p><b>ט,יד</b>&nbsp;&nbsp;עָבַר וְהִקְרִיב--אֵין קָרְבָּנוֹ רֵיחַ נִיחוֹחַ, אַף עַל פִּי שֶׁהָיָה שׁוֹגֵג בְּעֵת שֶׁשֵּׁרַת אוֹ שֶׁהִשְׁתַּחֲוָה אוֹ שֶׁהוֹדָה.&nbsp; אֲבָל הַשּׁוֹחֵט לַעֲבוֹדָה זָרָה בְּשׁוֹגֵג--אִם עָבַר וְהִקְרִיב, קָרְבָּנוֹ רֵיחַ נִיחוֹחַ וְנִתְקַבַּל:&nbsp; שֶׁהֲרֵי לֹא שֵׁרַת, וְלֹא נַעֲשָׂה כּוּמָר, אֵלָא שָׁחַט בִּלְבָד, וְהוּא שׁוֹגֵג.&nbsp; וְאַף עַל פִּי כֵן, לְכַתְּחִלָּה לֹא יַעֲבֹד.</p>

<p><b>ט,טו</b>&nbsp;&nbsp;[יד] מִי שֶׁעָבַר, וְעָשָׂה בַּיִת חוּץ לַמִּקְדָּשׁ לְהַקְרִיב בּוֹ קָרְבָּנוֹת לַה'--אֵינוּ כְּבֵית עֲבוֹדָה זָרָה; וְאַף עַל פִּי כֵן, כָּל כּוֹהֵן שֶׁשִּׁמַּשׁ בְּבַיִת כְּזֶה--לֹא יְשַׁמַּשׁ בַּמִּקְדָּשׁ לְעוֹלָם.&nbsp; וְכֵן כֵּלִים שֶׁנִּשְׁתַּמְּשׁוּ בָּהֶן שָׁם--לֹא יִשְׁתַּמְּשׁוּ בָּהֶן בַּמִּקְדָּשׁ לְעוֹלָם, אֵלָא יִגָּנְזוּ.&nbsp; וְיֵרָאֶה לִי שְׁאִם עָבַד כּוֹהֵן שֶׁשִּׁמַּשׁ שָׁם, בַּמִּקְדָּשׁ--לֹא פָסַל.</p>

<p><b>ט,טז</b>&nbsp;&nbsp;[טו] נִמְצְאוּ כָּל הַפְּסוּלִין לָעֲבוֹדָה, שְׁמוֹנָה עָשָׂר; וְאֵלּוּ הֶן:&nbsp; (א) הָעוֹבֵד עֲבוֹדָה זָרָה; (ב) הַזָּר; (ג) בַּעַל מוּם; (ד) הֶעָרֵל; (ה) הַטָּמֵא; (ו) טְבוּל יוֹם; (ז) מְחֻסַּר כִּפּוּרִים; (ח) הָאוֹנֵן; (ט) הַשִּׁכּוֹר; (י) מְחֻסַּר בְּגָדִים; (יא) יָתֵר בְּגָדִים; (יב) פְּרוּם בְּגָדִים; (יג) פְּרוּעַ רֹאשׁ; (יד) שֶׁלֹּא רָחַץ יָדַיִם וְרַגְלַיִם; (טו) הַיּוֹשֵׁב; (טז) מִי שֶׁיֵּשׁ בֵּין רַגְלוֹ וּבֵין הָאָרֶץ דָּבָר חוֹצֵץ; (יז) מִי שֶׁיֵּשׁ בֵּין יָדוֹ וּבֵין הַכְּלִי דָּבָר חוֹצֵץ; (יח) מִי שֶׁעָבַד בִּשְׂמֹאלוֹ.&nbsp; כָּל אֵלּוּ פְּסוּלִין לָעֲבוֹדָה; וְאִם עָבְדוּ, חִלְּלוּ:&nbsp; חוּץ מִפְּרוּעַ רֹאשׁ, וּקְרוּעַ בְּגָדִים, וְהַשּׁוֹחֵט לַעֲבוֹדָה זָרָה בְּשׁוֹגֵג--שְׁאִם עָבְדוּ, עֲבוֹדָתָן כְּשֵׁרָה.
<br>&nbsp;</p>
</div>
</body></html>
