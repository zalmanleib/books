<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר עבודה - הלכות בית הבחירה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>שַׁאֲלוּ, שְׁלוֹם יְרוּשָׁלִָם; יִשְׁלָיוּ, אֹהֲבָיִךְ (תהילים קכב,ו).
<br>&nbsp;</p>

<h1>סֵפֶר שְׁמִינִי וְהוּא סֵפֶר עֲבוֹדָה</h1>
<br>
<p>הִלְכּוֹתָיו תֵּשַׁע, וְזֶה הוּא סִדּוּרָן:&nbsp; הִלְכּוֹת בֵּית הַבְּחִירָה, הִלְכּוֹת כְּלֵי הַמִּקְדָּשׁ וְהָעוֹבְדִים בּוֹ, הִלְכּוֹת בִּיאַת הַמִּקְדָּשׁ, הִלְכּוֹת אִסּוּרֵי מִזְבֵּחַ, הִלְכּוֹת מַעֲשֵׂה הַקָּרְבָּנוֹת, הִלְכּוֹת תְּמִידִין וּמוּסָפִין, הִלְכּוֹת פְּסוּלֵי הַמֻּקְדָּשִׁין, הִלְכּוֹת עֲבוֹדַת יוֹם הַכִּפּוּרִים, הִלְכּוֹת מְעִילָה.</p>

<p><b>הִלְכּוֹת בֵּית הַבְּחִירָה</b>.&nbsp; יֵשׁ בִּכְלָלָן שֵׁשׁ מִצְווֹת--שָׁלוֹשׁ מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִבְנוֹת מִקְדָּשׁ; (ב) שֶׁלֹּא לִבְנוֹת הַמִּזְבֵּחַ גָּזִית; (ג) שֶׁלֹּא לַעֲלוֹת בְּמַעֲלוֹת עָלָיו; (ד) לְיִרְאָה מִן הַמִּקְדָּשׁ; (ה) לִשְׁמֹר אֶת הַמִּקְדָּשׁ סָבִיב; (ו) שֶׁלֹּא לְהַשְׁבִּית שְׁמִירַת הַמִּקְדָּשׁ.</p>

<p><b>הִלְכּוֹת כְּלֵי הַמִּקְדָּשׁ וְהָעוֹבְדִים בּוֹ</b>.&nbsp; יֵשׁ בִּכְלָלָן אַרְבַּע עֶשְׂרֵה מִצְווֹת--שֵׁשׁ מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לַעֲשׂוֹת שֶׁמֶן הַמִּשְׁחָה; (ב) שֶׁלֹּא לַעֲשׂוֹת כָּמוֹהוּ; (ג) שֶׁלֹּא לָסוּךְ מִמֶּנּוּ; (ד) שֶׁלֹּא לַעֲשׂוֹת כְּמַתְכֹּנֶת הַקְּטֹרֶת; (ה) שֶׁלֹּא לְהַקְטִיר עַל מִזְבַּח הַזָּהָב חוּץ מִן הַקְּטֹרֶת; (ו) לָשֵׂאת הָאָרוֹן עַל הַכָּתֵף; (ז) שֶׁלֹּא יָסוּרוּ הַבַּדִּים מִמֶּנּוּ; (ח) שֶׁיַּעֲבֹד הַלֵּוִי בַּמִּקְדָּשׁ; (ט) שֶׁלֹּא יַעֲשֶׂה אֶחָד בִּמְלֶאכֶת חֲבֵרוֹ בַּמִּקְדָּשׁ; (י) לְקַדַּשׁ הַכּוֹהֵן לָעֲבוֹדָה; (יא) שֶׁיִּהְיוּ כָּל הַמִּשְׁמָרוֹת שֹׁווֹת בָּרְגָלִים; (יב) לִלְבֹּשׁ בִּגְדֵי כְּהֻנָּה לָעֲבוֹדָה; (יג) שֶׁלֹּא יִקָּרַע הַמְּעִיל; (יד) שֶׁלֹּא יִזַּח הַחֹשֶׁן מֵעַל הָאֵפוֹד.</p>

<p><b>הִלְכּוֹת בִּיאַת הַמִּקְדָּשׁ</b>.&nbsp; יֵשׁ בִּכְלָלָן חָמֵשׁ עֶשְׂרֵה מִצְווֹת--שְׁתֵּי מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא יִכָּנֵס כּוֹהֵן שִׁכּוֹר לַמִּקְדָּשׁ; (ב) שֶׁלֹּא יִכָּנֵס לוֹ כּוֹהֵן פְּרוּעַ רֹאשׁ; (ג) שֶׁלֹּא יִכָּנֵס לוֹ כּוֹהֵן קְרוּעַ בְּגָדִים; (ד) שֶׁלֹּא יִכָּנֵס כּוֹהֵן בְּכָל עֵת אֶל הַהֵיכָל; (ה) שֶׁלֹּא יֵצֵא כּוֹהֵן מִן הַמִּקְדָּשׁ בְּשָׁעַת הָעֲבוֹדָה; (ו) לְשַׁלַּח טְמֵאִים מִן הַמִּקְדָּשׁ; (ז) שֶׁלֹּא יִכָּנֵס טָמֵא לַמִּקְדָּשׁ; (ח) שֶׁלֹּא יִכָּנֵס טָמֵא לְהַר הַבַּיִת; (ט) שֶׁלֹּא יְשַׁמַּשׁ טָמֵא; (י) שֶׁלֹּא יְשַׁמַּשׁ טְבוּל יוֹם; (יא) לְקַדַּשׁ הָעוֹבֵד יָדָיו וְרַגְלָיו; (יב) שֶׁלֹּא יִכָּנֵס בַּעַל מוּם לַהֵיכָל וְלַמִּזְבֵּחַ; (יג) שֶׁלֹּא יַעֲבֹד בַּעַל מוּם; (יד) שֶׁלֹּא יַעֲבֹד בַּעַל מוּם עוֹבֵר; (טו) שֶׁלֹּא יַעֲבֹד זָר.</p>

<p><b>הִלְכּוֹת אִסּוּרֵי מִזְבֵּחַ</b>.&nbsp; יֵשׁ בִּכְלָלָן אַרְבַּע עֶשְׂרֵה מִצְווֹת--אַרְבַּע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַקְרִיב כָּל הַקָּרְבָּנוֹת תְּמִימִים; (ב) שֶׁלֹּא לְהַקְדִּישׁ בַּעַל מוּם לַמִּזְבֵּחַ; (ג) שֶׁלֹּא יִשְׁחֹט; (ד) שֶׁלֹּא יִזְרֹק דָּמוֹ; (ה) שֶׁלֹּא יַקְטִיר חֶלְבּוֹ; (ו) שֶׁלֹּא יַקְרִיב בַּעַל מוּם עוֹבֵר; (ז) שֶׁלֹּא יַקְרִיב בַּעַל מוּם, אַפִלּוּ בְּקָרְבְּנוֹת הַגּוֹיִים; (ח) שֶׁלֹּא יַטִּיל מוּם בַּקֳּדָשִׁים; (ט) לִפְדּוֹת פְּסוּלֵי הַמֻּקְדָּשִׁין; (י) לְהַקְרִיב מִיּוֹם הַשְּׁמִינִי וָהָלְאָה; (יא) שֶׁלֹּא לְהַקְרִיב אֶתְנָן וּמְחִיר; (יב) שֶׁלֹּא לְהַקְטִיר שְׂאוֹר וּדְבַשׁ; (יג) לִמְלֹחַ כָּל הַקָּרְבָּנוֹת; (יד) שֶׁלֹּא לְהַשְׁבִּית הַמֶּלַח מֵעַל הַקָּרְבָּנוֹת.</p>

<p><b>הִלְכּוֹת מַעֲשֵׂה הַקָּרְבָּנוֹת</b>.&nbsp; יֵשׁ בִּכְלָלָן שָׁלוֹשׁ וְעֶשְׂרִים מִצְווֹת--עֶשֶׂר מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לַעֲשׂוֹת הָעוֹלָה כְּמַעֲשֶׂיהָ הַכְּתוּבִים עַל הַסֵּדֶר; (ב) שֶׁלֹּא לֶאֱכֹל בְּשַׂר עוֹלָה; (ג) סֵדֶר הַחַטָּאת; (ד) שֶׁלֹּא לֶאֱכֹל מִבְּשַׂר חַטָּאת הַפְּנִימִית; (ה) שֶׁלֹּא יַבְדִּיל בְּחַטַּאת הָעוֹף; (ו) סֵדֶר הָאָשָׁם; (ז) שֶׁיֹּאכְלוּ הַכּוֹהֲנִים בְּשַׂר קָדְשֵׁי קֳדָשִׁים בַּמִּקְדָּשׁ; (ח) שֶׁלֹּא יֹאכְלוּם חוּץ לָעֲזָרָה; (ט) שֶׁלֹּא יֹאכַל זָר מִקָּדְשֵׁי קֳדָשִׁים; (י) סֵדֶר הַשְּׁלָמִים; (יא) שֶׁלֹּא לֶאֱכֹל בְּשַׂר קֳדָשִׁים קַלִּים קֹדֶם זְרִיקַת דָּמִים; (יב) לַעֲשׂוֹת כָּל מִנְחָה כְּסֵדֶר מַעֲשֶׂיהָ הַכְּתוּבִין בַּתּוֹרָה; (יג) שֶׁלֹּא יָשִׂים שֶׁמֶן עַל מִנְחַת חוֹטֶא; (יד) שֶׁלֹּא יִתֵּן עָלֶיהָ לְבוֹנָה; (טו) שֶׁלֹּא תֵאָכֵל מִנְחַת כּוֹהֵן; (טז) שֶׁלֹּא תֵאָפֶה מִנְחָה חָמֵץ; (יז) שֶׁיֹּאכְלוּ הַכּוֹהֲנִים שְׁיַרֵי מְנָחוֹת; (יח) שֶׁיָּבִיא כָּל נְדָרָיו וְנִדְבוֹתָיו בָּרֶגֶל שֶׁפָּגַע בּוֹ רִאשׁוֹן; (יט) שֶׁלֹּא יְאַחַר נְדָרָיו וְנִדְבוֹתָיו וּשְׁאָר דְּבָרִים שְׁהוּא חַיָּב בָּהֶן; (כ) לְהַקְרִיב כָּל הַקָּרְבָּנוֹת בְּבֵית הַבְּחִירָה; (כא) לְהָבִיא קָדְשֵׁי חוּצָה לָאָרֶץ לְבֵית הַבְּחִירָה; (כב) שֶׁלֹּא לִשְׁחֹט קָרְבָּנוֹת חוּץ לָעֲזָרָה; (כג) שֶׁלֹּא לְהַקְרִיב קָרְבָּן חוּץ לָעֲזָרָה.</p>

<p><b>הִלְכּוֹת תְּמִידִין וּמוּסָפִין</b>.&nbsp; יֵשׁ בִּכְלָלָן תְּשַׁע עֶשְׂרֵה מִצְווֹת--שְׁמוֹנֶה עֶשְׂרֵה מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) לְהַקְרִיב שְׁנֵי כְּבָשִׂים בְּכָל יוֹם עוֹלוֹת; (ב) לְהַדְלִיק אֵשׁ עַל הַמִּזְבֵּחַ בְּכָל יוֹם; (ג) שֶׁלֹּא לְכַבּוֹתָהּ; (ד) לְהָרִים אֶת הַדֶּשֶׁן בְּכָל יוֹם; (ה) לְהַקְטִיר קְטֹרֶת בְּכָל יוֹם; (ו) לְהַדְלִיק נֵרוֹת בְּכָל יוֹם; (ז) שֶׁיַּקְרִיב כּוֹהֵן גָּדוֹל מִנְחָה בְּכָל יוֹם, וְהִיא הַנִּקְרֵאת חֲבִתִּין; (ח) לְהוֹסִיף שְׁנֵי כְּבָשִׂים עוֹלוֹת בַּשַּׁבָּת; (ט) לַעֲשׂוֹת לֶחֶם הַפָּנִים; (י) מוּסַף רָאשֵׁי חֳדָשִׁים; (יא) מוּסַף הַפֶּסַח; (יב) לְהַקְרִיב עֹמֶר הַתְּנוּפָה; (יג) לִסְפֹּר כָּל אִישׁ וְאִישׁ שִׁבְעָה שָׁבוּעוֹת מִיּוֹם הַקְרָבַת הָעֹמֶר; (יד) מוּסַף עֲצֶרֶת; (טו) לְהָבִיא שְׁתֵּי הַלֶּחֶם עִם הַקָּרְבָּנוֹת הַבָּאוֹת בִּגְלַל הַלֶּחֶם בְּיוֹם עֲצֶרֶת; (טז) מוּסַף רֹאשׁ הַשָּׁנָה; (יז) מוּסַף יוֹם צוֹם; (יח) מוּסַף הֶחָג; (יט) מוּסַף שְׁמִינִי עֲצֶרֶת.</p>

<p><b>הִלְכּוֹת פְּסוּלֵי הַמֻּקְדָּשִׁין</b>.&nbsp; יֵשׁ בִּכְלָלָן שְׁמוֹנֶה מִצְווֹת--שְׁתֵּי מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לֶאֱכֹל קֳדָשִׁים שֶׁנִּפְסְלוּ וְשֶׁהֻטָּל בָּהֶם מוּם; (ב) שֶׁלֹּא לֶאֱכֹל פִּגּוּל; (ג) שֶׁלֹּא יוֹתִיר קֳדָשִׁים לְאַחַר זְמַנָּם; (ד) שֶׁלֹּא יֹאכַל נוֹתָר; (ה) שֶׁלֹּא יֹאכַל קֳדָשִׁים שֶׁנִּטְמְאוּ; (ו) שֶׁלֹּא יֹאכַל אָדָם שֶׁנִּטְמָא אֶת הַקֳּדָשִׁים; (ז) לִשְׂרֹף הַנּוֹתָר; (ח) לִשְׂרֹף הַטָּמֵא.</p>

<p><b>הִלְכּוֹת עֲבוֹדַת יוֹם הַכִּפּוּרִים</b>.&nbsp; מִצְוַת עֲשֵׂה אַחַת--וְהִיא שֶׁיַּעֲשֶׂה מַעֲשֵׂה יוֹם הַכִּפּוּרִים כֻּלּוֹ עַל הַסֵּדֶר כְּמוֹ שֶׁכָּתוּב בְּפָרָשַׁת אַחֲרֵי מוֹת, הַקָּרְבָּנוֹת וְהַוִּדּוּיִין וְשִׁלּוּחַ הַשָּׂעִיר וּשְׁאָר הָעֲבוֹדָה.</p>

<p><b>הִלְכּוֹת מְעִילָה</b>.&nbsp; יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְשַׁלַּם הַמּוֹעֵל אֲשֶׁר חָטָא בְּתוֹסֶפֶת חֹמֶשׁ וְקָרְבָּן, וְזֶה הוּא דִּין הַמּוֹעֵל; (ב) שֶׁלֹּא לַעֲבֹד בַּקֳּדָשִׁים; (ג) שֶׁלֹּא לָגֹז קֳדָשִׁים.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, מֵאָה וְשָׁלוֹשׁ--מֵהֶן שֶׁבַע וְאַרְבָּעִים מִצְווֹת עֲשֵׂה, וְשֵׁשׁ וַחֲמִשִּׁים מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת בֵּית הַבְּחִירָה</h1>

<p>יֵשׁ בִּכְלָלָן שֵׁשׁ מִצְווֹת--שָׁלוֹשׁ מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִבְנוֹת מִקְדָּשׁ; (ב) שֶׁלֹּא לִבְנוֹת הַמִּזְבֵּחַ גָּזִית; (ג) שֶׁלֹּא לַעֲלוֹת בְּמַעֲלוֹת עָלָיו; (ד) לְיִרְאָה מִן הַמִּקְדָּשׁ; (ה) לִשְׁמֹר אֶת הַמִּקְדָּשׁ סָבִיב; (ו) שֶׁלֹּא לְהַשְׁבִּית שְׁמִירַת הַמִּקְדָּשׁ.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לַעֲשׂוֹת בַּיִת לַה', מוּכָן לִהְיוֹת מַקְרִיבִים בּוֹ הַקָּרְבָּנוֹת, וְחוֹגְגִין אֵלָיו שָׁלוֹשׁ פְּעָמִים בַּשָּׁנָה--שֶׁנֶּאֱמָר "וְעָשׂוּ לִי, מִקְדָּשׁ" (שמות כה,ח); וּכְבָר נִתְפָּרַשׁ בַּתּוֹרָה מִשְׁכָּן שֶׁעָשָׂה מֹשֶׁה רַבֵּנוּ, וְהָיָה לְפִי שָׁעָה--שֶׁנֶּאֱמָר "כִּי לֹא-בָאתֶם, עַד-עָתָּה .&nbsp;.&nbsp;." (דברים יב,ט).</p>

<p><b>א,ב</b>&nbsp;&nbsp;כֵּיוָן שֶׁנִּכְנְסוּ לָאָרֶץ, הִעְמִידוּ הַמִּשְׁכָּן בְּגִלְגָּל אַרְבַּע עֶשְׂרֵה שָׁנָה שֶׁכָּבְשׁוּ וְשֶׁחָלְקוּ.&nbsp; וּמִשָּׁם בָּאוּ לְשִׁילֹה, וּבָנוּ שָׁם בַּיִת שֶׁלַּאֲבָנִים; וּפָרְסוּ יְרִיעוֹת הַמִּשְׁכָּן עָלָיו, וְלֹא הָיְתָה שָׁם תַּקְרָה.&nbsp; וּשְׁלוֹשׁ מֵאוֹת וְתֵשַׁע וְשִׁשִּׁים שָׁנָה, עָמַד מִקְדַּשׁ שִׁילֹה.&nbsp; וּכְשֶׁמֵּת עֵלִי, חָרַב וּבָאוּ לְנוֹב וּבָנוּ שָׁם מִקְדָּשׁ; וּכְשֶׁמֵּת שְׁמוּאֵל, חָרַב וּבָאוּ לְגִבְעוֹן וּבָנוּ שָׁם מִקְדָּשׁ.&nbsp; וּמִגִּבְעוֹן בָּאוּ לְבֵית הָעוֹלָמִים.&nbsp; וִימֵי נוֹב וְגִבְעוֹן, שֶׁבַע וַחֲמִשִּׁים שָׁנָה.</p>

<p><b>א,ג</b>&nbsp;&nbsp;כֵּיוָן שֶׁנִּבְנָה הַמִּקְדָּשׁ בִּירוּשָׁלַיִם--נֶאְסְרוּ כָּל הַמְּקוֹמוֹת כֻּלָּן לִבְנוֹת בָּהֶן בַּיִת לַה', וּלְהַקְרִיב בָּהֶן קָרְבָּן; וְאֵין שָׁם בַּיִת לְדוֹרֵי הַדּוֹרוֹת אֵלָא בִּירוּשָׁלַיִם בִּלְבָד, וּבְהַר הַמּוֹרִיָּה שֶׁבָּהּ--שֶׁנֶּאֱמָר "וַיֹּאמֶר דָּוִיד--זֶה הוּא, בֵּית ה' הָאֱלֹהִים; וְזֶה-מִּזְבֵּחַ לְעֹלָה, לְיִשְׂרָאֵל" (דברי הימים&nbsp;א כב,א), וְאוֹמֵר "זֹאת-מְנוּחָתִי עֲדֵי-עַד" (תהילים קלב,יד).</p>

<p><b>א,ד</b>&nbsp;&nbsp;בִּנְיָן שֶׁבָּנָה שְׁלֹמֹה, כְּבָר מְפֹרָשׁ בִּמְלָכִים; וְכֵן בִּנְיַן הָעֲתִיד לִבָּנוֹת--אַף עַל פִּי שְׁהוּא כָּתוּב בִּיחֶזְקֵאל, אֵינוּ מְפֹרָשׁ וּמְבֹאָר.&nbsp; וְאַנְשֵׁי בַּיִת שֵׁנִי--כְּשֶׁבָּנוּ בִּימֵי עֶזְרָא--בָּנוּהוּ כְּבִנְיַן שְׁלֹמֹה, וּמֵעֵין דְּבָרִים הַמְּפֹרָשִׁים בִּיחֶזְקֵאל.</p>

<p><b>א,ה</b>&nbsp;&nbsp;וְאֵלּוּ הֶן הַדְּבָרִים שְׁהֶן עִיקָר בְּבִנְיַן הַבַּיִת:&nbsp; עוֹשִׂין בּוֹ קֹדֶשׁ, וְקֹדֶשׁ הַקֳּדָשִׁים, וְיִהְיֶה לִפְנֵי הַקֹּדֶשׁ מָקוֹם אֶחָד וְהוּא הַנִּקְרָא אוּלָם; וּשְׁלָשְׁתָּן נִקְרָאִין הֵיכָל.&nbsp; וְעוֹשִׂין מְחִצָּה אַחֶרֶת סָבִיב לַהֵיכָל, רְחוֹקָה מִמֶּנּוּ כְּעֵין קַלְעֵי הֶחָצֵר שֶׁהָיוּ בַּמִּדְבָּר; וְכָל הַמֻּקָּף בִּמְחִצָּה זוֹ שְׁהוּא כְּעֵין חֲצַר אֹהֶל מוֹעֵד, הוּא הַנִּקְרָא עֲזָרָה.&nbsp; וְהַכֹּל נִקְרָא מִקְדָּשׁ.</p>

<p><b>א,ו</b>&nbsp;&nbsp;וְעוֹשִׂין בַּמִּקְדָּשׁ שִׁבְעָה כֵּלִים:&nbsp; מִזְבֵּחַ לְעוֹלָה וְלִשְׁאָר הַקָּרְבָּנוֹת; וְכֶבֶשׁ שֶׁעוֹלִים בּוֹ לַמִּזְבֵּחַ, וּמְקוֹמוֹ לִפְנֵי הָאוּלָם מָשׁוּךְ לַדָּרוֹם; וְכִיּוֹר וְכַנּוֹ, לְקַדַּשׁ מִמֶּנּוּ הַכּוֹהֲנִים יְדֵיהֶם וְרַגְלֵיהֶם לָעֲבוֹדָה, וּמְקוֹמוֹ בֵּין הָאוּלָם וְלַמִּזְבֵּחַ, מָשׁוּךְ לַדָּרוֹם שְׁהוּא שְׂמֹאל הַנִּכְנָס לַמִּקְדָּשׁ.</p>

<p><b>א,ז</b>&nbsp;&nbsp;וּמִזְבֵּחַ לַקְּטֹרֶת, וּמְנוֹרָה, וְשֻׁלְחָן; וּשְׁלָשְׁתָּן בְּתוֹךְ הַקֹּדֶשׁ, לִפְנֵי קֹדֶשׁ הַקֳּדָשִׁים.&nbsp; [ז] הַמְּנוֹרָה בַּדָּרוֹם מִשְּׂמֹאל הַנִּכְנָס, וְשֻׁלְחָן מִיָּמִין שֶׁעָלָיו לֶחֶם הַפָּנִים; וּשְׁנֵיהֶם בְּצַד קֹדֶשׁ הַקֳּדָשִׁים מִבַּחוּץ.&nbsp; וּמִזְבַּח הַקְּטֹרֶת מָשׁוּךְ מִבֵּין שְׁנֵיהֶם, לַחוּץ.</p>

<p><b>א,ח</b>&nbsp;&nbsp;וְעוֹשִׁין בְּתוֹךְ הָעֲזָרָה גְּבוּלִין--עַד כָּאן לְיִשְׂרָאֵל, עַד כָּאן לַכּוֹהֲנִים; וּבוֹנִים בָּהּ בָּתִּים לִשְׁאָר צָרְכֵּי הַמִּקְדָּשׁ, כָּל בַּיִת מֵהֶם נִקְרָא לִשְׁכָּה.</p>

<p><b>א,ט</b>&nbsp;&nbsp;[ח] כְּשֶׁבּוֹנִין הַהֵיכָל וְהָעֲזָרָה, בּוֹנִין בַּאֲבָנִים גְּדוֹלוֹת; וְאִם לֹא מָצְאוּ אֲבָנִים, בּוֹנִין בִּלְבֵנִים.&nbsp; וְאֵין מְפַצְּלִין אֶת אַבְנֵי הַבִּנְיָן בְּהַר הַבַּיִת--אֵלָא מְפַצְּלִין אוֹתָן וּמְסַתְּתִין אוֹתָן מִבַּחוּץ, וְאַחַר כָּךְ מַכְנִיסִין אוֹתָן לַבִּנְיָן:&nbsp; שֶׁנֶּאֱמָר "אֲבָנִים גְּדֹלוֹת אֲבָנִים יְקָרוֹת, לְיַסֵּד הַבָּיִת--אַבְנֵי גָזִית" (מלכים&nbsp;א ה,לא), וְאוֹמֵר "וּמַקָּבוֹת וְהַגַּרְזֶן כָּל-כְּלִי בַרְזֶל, לֹא-נִשְׁמַע בַּבַּיִת בְּהִבָּנֹתוֹ" (מלכים&nbsp;א ו,ז).</p>

<p><b>א,י</b>&nbsp;&nbsp;[ט] וְאֵין בּוֹנִין בּוֹ עֵץ בּוֹלֵט כְּלָל, אֵלָא אוֹ בָּאֲבָנִים אוֹ בִּלְבֵנִים וְסִיד; וְאֵין עוֹשִׂין אַכְסַדְרוֹת שֶׁלְּעֵץ בְּכָל הָעֲזָרָה, אֵלָא שֶׁלַּאֲבָנִים אוֹ לְבֵנִים.&nbsp; [י] וּמְרַצְּפִין כָּל הָעֲזָרָה בַּאֲבָנִים יְקָרוֹת.&nbsp; וְאִם נֶעְקְרָה אֶבֶן--אַף עַל פִּי שְׁהִיא עוֹמֶדֶת בִּמְקוֹמָהּ--הוֹאִיל וְנִתְקַלְקְלָה, פְּסוּלָה; וְאָסוּר לַכּוֹהֵן הָעוֹבֵד לַעֲמֹד עָלֶיהָ בְּשָׁעַת הָעֲבוֹדָה, עַד שֶׁתִּקָּבַע בָּאָרֶץ.</p>

<p><b>א,יא</b>&nbsp;&nbsp;וּמִצְוָה מִן הַמֻּבְחָר לְחַזַּק אֶת הַבִּנְיָן וּלְהַגְבִּיהוֹ כְּפִי כּוֹחַ הַצִּבּוּר, שֶׁנֶּאֱמָר "וּלְרוֹמֵם אֶת-בֵּית אֱלֹהֵינוּ" (ראה עזרא ט,ט).&nbsp; וּמְפָאֲרִין אוֹתוֹ, וּמְיַפִּין כְּפִי כּוֹחָן:&nbsp; אִם יְכוּלִין לָטוּחַ אוֹתוֹ כֻּלּוֹ בְּזָהָב, וּלְהַגְדִּיל בְּמַעֲשָׂיו--הֲרֵי זוֹ מִצְוָה.</p>

<p><b>א,יב</b>&nbsp;&nbsp;אֵין בּוֹנִין אֶת הַמִּקְדָּשׁ בַּלַּיְלָה, שֶׁנֶּאֱמָר "וּבְיוֹם, הָקִים אֶת-הַמִּשְׁכָּן" (במדבר ט,טו)--בַּיּוֹם מְקִימִין, לֹא בַּלַּיְלָה; וְעוֹסְקִין בַּבִּנְיָן מֵעֲלוֹת הַשַּׁחַר, עַד צֵאת הַכּוֹכָבִים.&nbsp; וְהַכֹּל חַיָּבִין לִבְנוֹת וּלְסַעַד בְּעַצְמָן וּבִמְמוֹנָם--אֲנָשִׁים וְנָשִׁים, כְּמִקְדַּשׁ הַמִּדְבָּר; וְאֵין מְבַטְּלִין תִּינוֹקוֹת שֶׁלְּבֵית רִבָּן לַבִּנְיָן.&nbsp; וְאֵין בִּנְיַן מִקְדָּשׁ דּוֹחֶה יוֹם טוֹב.</p>

<p><b>א,יג</b>&nbsp;&nbsp;הַמִּזְבֵּחַ, אֵין עוֹשִׂין אוֹתוֹ אֵלָא בִּנְיַן אֲבָנִים.&nbsp; וְזֶה שֶׁנֶּאֱמָר בַּתּוֹרָה "מִזְבַּח אֲדָמָה, תַּעֲשֶׂה-לִּי" (שמות כ,כ), שֶׁיִּהְיֶה מְחֻבָּר בָּאֲדָמָה--שֶׁלֹּא יִבְנוּהוּ לֹא עַל גַּבֵּי כִּיפִין, וְלֹא עַל גַּבֵּי מְחִילוֹת; וְזֶה שֶׁנֶּאֱמָר "וְאִם-מִזְבַּח אֲבָנִים" (שמות כ,כא)--מִפִּי הַשְּׁמוּעָה לָמְדוּ שְׁאֵינוּ רְשׁוּת, אֵלָא חוֹבָה.</p>

<p><b>א,יד</b>&nbsp;&nbsp;כָּל אֶבֶן שֶׁנִּפְגְמָה כְּדֵי שֶׁתַּחְגֹּר בָּהּ הַצִּפֹּרֶן, כְּסַכִּין שֶׁלִּשְׁחִיטָה--הֲרֵי זוֹ פְּסוּלָה לַכֶּבֶשׁ וְלַמִּזְבֵּחַ, שֶׁנֶּאֱמָר "אֲבָנִים שְׁלֵמוֹת תִּבְנֶה, אֶת-מִזְבַּח ה'" (דברים כז,ו).&nbsp; וּמֵהֵיכָן הָיוּ מְבִיאִין אַבְנֵי מִזְבֵּחַ:&nbsp; מִן בְּתוּלַת הַקַּרְקָע חוֹפְרִין עַד שֶׁמַּגִּיעִין לַמָּקוֹם הַנִּכָּר שְׁאֵינוּ מְקוֹם עֲבוֹדָה וּבִנְיָן וּמוֹצִיאִין מִמֶּנּוּ הָאֲבָנִים, אוֹ מִן הַיָּם הַגָּדוֹל, וּבוֹנִין בָּהֶן.</p>

<p><b>א,טו</b>&nbsp;&nbsp;וְכֵן אַבְנֵי הַהֵיכָל וְהָעֲזָרוֹת, שְׁלֵמוֹת הָיוּ.&nbsp; [טו] וְאַבְנֵי הֵיכָל וַעֲזָרוֹת שֶׁנִּפְגְמוּ, אוֹ שֶׁנִּגְמְמוּ--פְּסוּלוֹת; וְאֵין לָהֶן פִּדְיוֹן, אֵלָא נִגְנָזִים.</p>

<p><b>א,טז</b>&nbsp;&nbsp;כָּל אֶבֶן שֶׁנָּגַע בָּהּ הַבַּרְזֶל--אַף עַל פִּי שֶׁלֹּא נִפְגְמָה--פְּסוּלָה לְבִנְיַן הַמִּזְבֵּחַ וּבִנְיַן הַכֶּבֶשׁ, שֶׁנֶּאֱמָר "כִּי חַרְבְּךָ הֵנַפְתָּ עָלֶיהָ, וַתְּחַלְלֶהָ" (שמות כ,כא).&nbsp; וְהַבּוֹנֶה אֶבֶן שֶׁנָּגַע בָּהּ בַּרְזֶל בַּמִּזְבֵּחַ אוֹ בַּכֶּבֶשׁ--לוֹקֶה, שֶׁנֶּאֱמָר "לֹא-תִבְנֶה אֶתְהֶן גָּזִית" (שם); וְהַבּוֹנֶה אֶבֶן פָּגוּם, עוֹבֵר בַּעֲשֵׂה.</p>

<p><b>א,יז</b>&nbsp;&nbsp;[טז] אֶבֶן שֶׁנִּפְגְמָה אוֹ שֶׁנָּגַע בָּהּ בַּרְזֶל, אַחַר שֶׁנִּבְנֵית בַּמִּזְבֵּחַ--אוֹתָהּ הָאֶבֶן פְּסוּלָה, וְהַשְּׁאָר כְּשֵׁרוֹת.&nbsp; וּמְלַבְּנִין אֶת הַמִּזְבֵּחַ פַּעֲמַיִם בַּשָּׁנָה, בַּפֶּסַח וּבֶחָג; וּכְשֶׁמְּלַבְּנִין אוֹתוֹ, מְלַבְּנִין בְּמַפָּה, אֲבָל לֹא בְּכָפִיס שֶׁלְּבַרְזֶל, שֶׁמֶּא יִגַּע בָּאֶבֶן וְיִפְסֹל.</p>

<p><b>א,יח</b>&nbsp;&nbsp;[יז] אֵין עוֹשִׂין מַדְרֵגוֹת לַמִּזְבֵּחַ, שֶׁנֶּאֱמָר "וְלֹא-תַעֲלֶה בְמַעֲלֹת, עַל-מִזְבְּחִי" (שמות כ,כב):&nbsp; אֵלָא בּוֹנִין כְּמוֹ תֵּל בִּדְרוֹמוֹ שֶׁלַּמִּזְבֵּחַ, מִתְמַעֵט וְיוֹרֵד מֵרֹאשׁ הַמִּזְבֵּחַ עַד הָאָרֶץ; וְהוּא הַנִּקְרָא כֶּבֶשׁ.&nbsp; וְהָעוֹלֶה בְּמַעֲלוֹת עַל הַמִּזְבֵּחַ, לוֹקֶה.</p>

<p><b>א,יט</b>&nbsp;&nbsp;וְכֵן הַנּוֹתֵץ אֶבֶן אַחַת מִן הַמִּזְבֵּחַ אוֹ מִכָּל הַהֵיכָל אוֹ מִבֵּין הָאוּלָם וְלַמִּזְבֵּחַ, דֶּרֶךְ הַשְׁחָתָה--לוֹקֶה, שֶׁנֶּאֱמָר "וְנִתַּצְתֶּם אֶת-מִזְבְּחֹתָם .&nbsp;.&nbsp;. לֹא-תַעֲשׂוּן כֵּן, לַה' אֱלֹהֵיכֶם" (דברים יב,ג-ד).</p>

<p><b>א,כ</b>&nbsp;&nbsp;[יח] הַמְּנוֹרָה וְכֵלֶיהָ, וְהַשֻּׁלְחָן וְכֵלָיו, וּמִזְבַּח הַקְּטֹרֶת וְכָל כְּלֵי הַשָּׁרֵת--אֵין עוֹשִׂין אוֹתָן אֵלָא מִן הַמַּתֶּכֶת בִּלְבָד; וְאִם עָשׂוּ אוֹתָם שֶׁלְּעֵץ אוֹ עֶצֶם אוֹ אֶבֶן אוֹ שֶׁלִּזְכוֹכִית, פְּסוּלִין.&nbsp; [יט] הָיוּ הַקָּהָל עֲנִיִּים, עוֹשִׂין אוֹתָן אַפִלּוּ שֶׁלִּבְדִיל; וְאִם הִעְשִׁירוּ, עוֹשִׂין אוֹתָן שֶׁלְּזָהָב:&nbsp; אַפִלּוּ הַמִּזְרָקוֹת וְהַשְּׁפוּדִין וְהַמַּגְרֵפוֹת שֶׁלְּמִזְבַּח הָעוֹלָה, וְהַמִּדּוֹת--אִם יֵשׁ כּוֹחַ בַּצִּבּוּר, עוֹשִׂין אוֹתָן שֶׁלְּזָהָב; אַפִלּוּ שַׁעֲרֵי הָעֲזָרָה--מְחַפִּין אוֹתָן זָהָב, אִם מָצְאָה יָדָם.</p>

<p><b>א,כא</b>&nbsp;&nbsp;[כ] אֵין עוֹשִׂין כָּל הַכֵּלִים מִתְּחִלָּתָן, אֵלָא לְשֵׁם הַקֹּדֶשׁ; וְאִם נַעֲשׂוּ מִתְּחִלָּתָן לְהִדְיוֹט, אֵין עוֹשִׂין אוֹתָן לְגָבוֹהַּ.&nbsp; וּכְלֵי גָּבוֹהַּ--עַד שֶׁלֹּא נִשְׁתַּמַּשׁ בָּהֶן גָּבוֹהַּ, רַשָּׁאי לְהִשְׁתַּמַּשׁ בָּהֶן הִדְיוֹט; וּמִשֶּׁנִּשְׁתַּמַּשׁ בָּהֶן גָּבוֹהַּ, אֲסוּרִין לְהִדְיוֹט.&nbsp; אֲבָנִים וְקוֹרוֹת שֶׁחֲצָבָן מִתְּחִלָּה לְבֵית הַכְּנֶסֶת, אֵין בּוֹנִין אוֹתָן בְּהַר הַבַּיִת.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ב</h2>

<p><b>ב,א</b>&nbsp;&nbsp;הַמִּזְבֵּחַ, מְקוֹמוֹ מְכֻוָּן בְּיוֹתֵר; וְאֵין מְשַׁנִּין אוֹתוֹ מִמְּקוֹמוֹ לְעוֹלָם, שֶׁנֶּאֱמָר "וְזֶה-מִּזְבֵּחַ לְעֹלָה, לְיִשְׂרָאֵל" (דברי הימִים&nbsp;א כב,א).&nbsp; וּבַמִּקְדָּשׁ נֶעֱקַד יִצְחָק אָבִינוּ, שֶׁנֶּאֱמָר "וְלֶךְ-לְךָ, אֶל-אֶרֶץ הַמֹּרִיָּה" (בראשית כב,ב) וְנֶאֱמָר "וַיִּבֶן שְׁלֹמֹה אֶת-הַבַּיִת, בְּהַר הַמּוֹרִיָּה" (ראה מלכים&nbsp;א ו,יד; דברי הימים&nbsp;ב ג,א).&nbsp; [ב] וּמָסֹרֶת בְּיַד הַכֹּל, שֶׁהַמָּקוֹם שֶׁבָּנָה בּוֹ דָּוִיד וּשְׁלֹמֹה הַמִּזְבֵּחַ בְּגֹרֶן אֲרַוְנָה--הוּא הַמָּקוֹם שֶׁבָּנָה בּוֹ אַבְרָהָם הַמִּזְבֵּחַ וְעָקַד עָלָיו יִצְחָק, וְהוּא הַמָּקוֹם שֶׁבָּנָה בּוֹ נוֹחַ כְּשֶׁיָּצָא מִן הַתֵּבָה, וְהוּא הַמִּזְבֵּחַ שֶׁהִקְרִיב עָלָיו קַיִן וְהֶבֶל.&nbsp; וּבוֹ הִקְרִיב אָדָם הָרִאשׁוֹן כְּשֶׁנִּבְרָא קָרְבָּן, וּמִשָּׁם נִבְרָא; אָמְרוּ חֲכָמִים, אָדָם מִמְּקוֹם כַּפָּרָתוֹ נִבְרָא.</p>

<p><b>ב,ב</b>&nbsp;&nbsp;[ג] מִדּוֹת הַמִּזְבֵּחַ מְכֻוָּנוֹת הַרְבֵּה, וְצוּרָתוֹ יְדוּעָה אִישׁ מֵאִישׁ.&nbsp; וּמִזְבֵּחַ שֶׁבָּנוּ בְּנֵי הַגּוֹלָה, כְּעֵין מִזְבֵּחַ שֶׁעֲתִיד לְהִבָּנוֹת עָשׂוּהוּ; וְאֵין לְהוֹסִיף עַל מִדָּתוֹ, וְלֹא לִגְרֹעַ מִמֶּנָּה.&nbsp; [ד] וּשְׁלוֹשָׁה נְבִיאִים עָלוּ עִמָּהֶם מִן הַגּוֹלָה--אֶחָד הֵעִיד לָהֶן עַל מְקוֹם הַמִּזְבֵּחַ, וְאֶחָד הֵעִיד לָהֶן עַל מִדּוֹתָיו; וְאֶחָד הֵעִיד לָהֶן שֶׁמַּקְרִיבִין עַל הַמִּזְבֵּחַ הַזֶּה כָּל הַקָּרְבָּנוֹת, אַף עַל פִּי שְׁאֵין שָׁם בַּיִת.</p>

<p><b>ב,ג</b>&nbsp;&nbsp;[ה] מִזְבֵּחַ שֶׁעָשָׂה מֹשֶׁה, וְשֶׁעָשָׂה שְׁלֹמֹה, וְשֶׁעָשׂוּ בְּנֵי הַגּוֹלָה, וְשֶׁעֲתִיד לְהֵעָשׂוֹת--כֻּלָּן עֶשֶׂר אַמּוֹת גֹּבַהּ כָּל אֶחָד מֵהֶן; וְזֶה הַכָּתוּב בַּתּוֹרָה "שָׁלֹשׁ אַמּוֹת, קֹמָתוֹ" (שמות כז,א; שמות לח,א), מְקוֹם הַמַּעֲרָכָה בִּלְבָד.&nbsp; וּמִזְבֵּחַ שֶׁעָשׂוּ בְּנֵי הַגּוֹלָה, וְכֵן הָעֲתִיד לְהִבָּנוֹת--מִדַּת אָרְכּוֹ וְרָחְבּוֹ, שְׁלוֹשִׁים וּשְׁתַּיִם אַמּוֹת עַל שְׁלוֹשִׁים וּשְׁתַּיִם.</p>

<p><b>ב,ד</b>&nbsp;&nbsp;[ו] עֶשֶׂר אַמּוֹת שֶׁלְּגֹבַהּ הַמִּזְבֵּחַ--מֵהֶן בְּאַמָּה בַּת חֲמִשָּׁה טְפָחִים, וּמֵהֶן בְּאַמָּה בַּת שִׁשָּׁה טְפָחִים; וּשְׁאָר כָּל אַמּוֹת הַבִּנְיָן, בַּת שִׁשָּׁה טְפָחִים.&nbsp; וְגֹבַהּ כָּל הַמִּזְבֵּחַ, שְׁמוֹנָה וַחֲמִשִּׁים טֶפַח.&nbsp; [ז] וְכָּךְ הָיְתָה מִדָּתוֹ, וְצוּרָתוֹ:</p>

<p><b>ב,ה</b>&nbsp;&nbsp;עָלָה חֲמִשָּׁה טְפָחִים, וְכָנַס חֲמִשָּׁה טְפָחִים; זֶה הוּא יְסוֹד:&nbsp; נִמְצָא רֹחַב שְׁלוֹשִׁים אַמָּה וּשְׁנֵי טְפָחִים, עַל רֹחַב שְׁלוֹשִׁים אַמָּה וּשְׁנֵי טְפָחִים.&nbsp; עָלָה שְׁלוֹשִׁים טֶפַח, וְכָנַס חֲמִשָּׁה טְפָחִים; זֶה הוּא סוֹבֵב:&nbsp; נִמְצָא רָחְבּוֹ שְׁמוֹנֶה וְעֶשְׂרִים אַמָּה וְאַרְבָּעָה טְפָחִים, עַל שְׁמוֹנֶה וְעֶשְׂרִים אַמָּה וְאַרְבָּעָה טְפָחִים.&nbsp; וּמְקוֹם הַקְּרָנוֹת, אַמָּה מִזֶּה וְאַמָּה מִזֶּה סָבִיב; וְכֵן מְקוֹם רַגְלֵי הַכּוֹהֲנִים, אַמָּה סָבִיב:&nbsp; נִמְצָא מְקוֹם הַמַּעֲרָכָה--רֹחַב אַרְבַּע וְעֶשְׂרִים אַמָּה וְאַרְבָּעָה טְפָחִים, עַל אַרְבַּע וְעֶשְׂרִים אַמָּה וְאַרְבָּעָה טְפָחִים.</p>

<p><b>ב,ו</b>&nbsp;&nbsp;[ח] גֹּבַהּ כָּל קֶרֶן וְקֶרֶן, חֲמִשָּׁה טְפָחִים; וְרִבּוּעַ כָּל קֶרֶן, אַמָּה עַל אַמָּה.&nbsp; וְאַרְבַּע הַקְּרָנוֹת, חֲלוּלוֹת הָיוּ מִתּוֹכָן.&nbsp; וְגֹבַהּ מְקוֹם הַמַּעֲרָכָה, שְׁמוֹנָה עָשָׂר טֶפַח.</p>

<p><b>ב,ז</b>&nbsp;&nbsp;נִמְצָא חֲצִי גֹּבַהּ הַמִּזְבֵּחַ, בְּשִׁשָּׁה טְפָחִים מִסּוֹף הַסּוֹבֵב וּלְמַטָּה; [ט] וְחוּט שֶׁלְּסִקְרָה הָיָה חָגוּר בְּאֶמְצַע הַמִּזְבֵּחַ, לְהַבְדִּיל בֵּין דָּמִים הָעֶלְיוֹנִים לַדָּמִים הַתַּחְתּוֹנִים:&nbsp; וְנִמְצָא גָּבְהוֹ מִן הָאָרֶץ עַד מְקוֹם הַמַּעֲרָכָה, תֵּשַׁע אַמּוֹת פָּחוּת טֶפַח; וְזוֹ הִיא צוּרָתוֹ לְפִי מִדּוֹתָיו [איור הושמט כאן].</p>

<p><b>ב,ח</b>&nbsp;&nbsp;[י] יְסוֹד הַמִּזְבֵּחַ, לֹא הָיָה מַקִּיף מֵאַרְבַּע רוּחוֹתָיו כְּמוֹ הַסּוֹבֵב, אֵלָא הָיָה הַיְּסוֹד מָשׁוּךְ כְּנֶגֶד כָּל רוּחַ צָפוֹן וּמַעְרָב, וְאוֹכֵל בְּדָרוֹם אַמָּה אַחַת וּבְמִזְרָח אַמָּה אַחַת; וְקֶרֶן דְּרוֹמִית מִזְרָחִית, לֹא הָיָה לָהּ יְסוֹד.&nbsp; [יא] וּבְקֶרֶן מַעְרָבִית דְּרוֹמִית, הָיוּ שְׁנֵי נְקָבִים כְּמִין שְׁנֵי חֻטְמִין דַּקִּין; וְהֶן הַנִּקְרָאִין שִׁיתִין:&nbsp; שֶׁהַדָּמִים יוֹרְדִין בָּהֶן וּמִתְעָרְבִין בָּאַמָּה, וְיוֹצְאִין לְנַחַל קִדְרוֹן.&nbsp; [יב] וּלְמַטָּה בָּרִצְפָּה בְּאוֹתָהּ הַקֶּרֶן--הָיָה מָקוֹם אַמָּה עַל אַמָּה, וְטַבְלָה שֶׁלְּשַׁיִשׁ וְטַבַּעַת קְבוּעָה בָּהּ, שֶׁבּוֹ יוֹרְדִין לַשִּׁית וּמְנַקִּין אוֹתוֹ, וְזוֹ הִיא צוּרָתוֹ [איור הושמט כאן].</p>

<p><b>ב,ט</b>&nbsp;&nbsp;[יג] וְכֶבֶשׁ הָיָה בָּנוּי לִדְרוֹמוֹ שֶׁלַּמִּזְבֵּחַ--אָרְכּוֹ שְׁלוֹשִׁים וּשְׁתַּיִם, עַל רֹחַב שֵׁשׁ עֶשְׂרֵה אַמָּה; וְהָיָה אוֹכֵל בָּאָרֶץ שְׁלוֹשִׁים אַמָּה מִצַּד הַמִּזְבֵּחַ, וּפוֹרֵחַ מִמֶּנּוּ אַמָּה עַל הַיְּסוֹד וְאַמָּה עַל הַסּוֹבֵב.&nbsp; וְאַוֵּיר מְעַט הָיָה מַפְסִיק בֵּין הַכֶּבֶשׁ לַמִּזְבֵּחַ, כְּדֵי לִתֵּן הָאֵבָרִים בִּזְרִיקָה.&nbsp; וְגֹבַהּ הַכֶּבֶשׁ תֵּשַׁע אַמּוֹת פָּחוּת שְׁתוּת, עַד כְּנֶגֶד הַמַּעֲרָכָה.&nbsp; [יד] וּשְׁנֵי כְּבָשִׁים קְטַנִּים יוֹצְאִים מִמֶּנּוּ, שֶׁבָּהֶם פּוֹנִים לַיְּסוֹד וְלַסּוֹבֵב וּמֻבְדָּלִין מִן הַמִּזְבֵּחַ כִּמְלוֹא נִימָה.</p>

<p><b>ב,י</b>&nbsp;&nbsp;וְחַלּוֹן הָיְתָה בְּמַעְרָבוֹ שֶׁלַּכֶּבֶשׁ, אַמָּה עַל אַמָּה; וּרְבוּבָה הָיְתָה נִקְרֵאת:&nbsp; שֶׁבָּהּ נוֹתְנִין פְּסוּלֵי חַטַּאת הָעוֹף, עַד שֶׁתַּעֲבֹר צוּרָתָהּ; וְתֵצֵא לְבֵית הַשְּׂרֵפָה.&nbsp; [טו] וּשְׁנֵי שֻׁלְחָנוֹת הָיוּ בְּמַעְרַב הַכֶּבֶשׁ--אֶחָד שֶׁלְּשַׁיִשׁ, שֶׁנּוֹתְנִין עָלָיו אֶת הָאֵבָרִים; וְאֶחָד שֶׁלְּכֶסֶף, שֶׁנּוֹתְנִין עָלָיו כְּלֵי הַשָּׁרֵת.</p>

<p><b>ב,יא</b>&nbsp;&nbsp;[טז] כְּשֶׁבּוֹנִין הַמִּזְבֵּחַ--בּוֹנִין אוֹתוֹ כֻּלּוֹ אָטוּם כְּמִין עַמּוּד, וְאֵין עוֹשִׂין בּוֹ חָלָל כְּלָל; אֵלָא מֵבִיא אֲבָנִים שְׁלֵמוֹת גְּדוֹלוֹת וּקְטַנּוֹת, וּמֵבִיא סִיד וְזֶפֶת וְקוֹנְיָה, וּמְמַחֶה וְשׁוֹפֵךְ לְתוֹךְ מַלְבֵּן גָּדוֹל כְּמִדָּתוֹ, וּבוֹנֶה וְעוֹלֶה.</p>

<p><b>ב,יב</b>&nbsp;&nbsp;וְנוֹתֵן בְּתוֹךְ הַבִּנְיָן גּוּף שֶׁלְּעֵץ אוֹ אֶבֶן בְּקֶרֶן דְּרוֹמִית מִזְרָחִית, כְּמִדַּת הַיְּסוֹד; וְכֵן נוֹתֵן בְּתוֹךְ כָּל קֶרֶן וְקֶרֶן, עַד שֶׁיַּשְׁלִים הַבִּנְיָן וְיָסִיר הַגּוּפִים שֶׁבְּתוֹךְ הַבִּנְיָן:&nbsp; כְּדֵי שֶׁתִּשָּׁאֵר קֶרֶן דְּרוֹמִית מִזְרָחִית בְּלֹא יְסוֹד, וְיִשָּׁאֲרוּ הַקְּרָנוֹת חֲלוּלִין.</p>

<p><b>ב,יג</b>&nbsp;&nbsp;[יז] אַרְבַּע קְרָנוֹת שֶׁלַּמִּזְבֵּחַ, וִיסוֹדוֹ, וְרִבּוּעוֹ--מְעַכְּבִין; וְכָל מִזְבֵּחַ שְׁאֵין לוֹ קֶרֶן, וִיסוֹד, וְכֶבֶשׁ, וְרִבּוּעַ--הֲרֵי הוּא פָּסוּל, שֶׁאַרְבַּעְתָּן מְעַכְּבִין.&nbsp; אֲבָל מִדַּת אָרְכּוֹ, וּמִדַּת רָחְבּוֹ, וּמִדַּת קוֹמָתוֹ--אֵינָן מְעַכְּבִין:&nbsp; וְהוּא שֶׁלֹּא יִפְחֹת מֵאַמָּה עַל אַמָּה בְּרוּם שָׁלוֹשׁ אַמּוֹת, כְּשֵׁעוּר מְקוֹם הַמַּעֲרָכָה שֶׁלְּמִזְבַּח מִדְבָּר.</p>

<p><b>ב,יד</b>&nbsp;&nbsp;[יח] מִזְבֵּחַ שֶׁנִּפְגַם מִבִּנְיָנוֹ--אִם נִפְגַם מִבִּנְיָנוֹ טֶפַח, פָּסוּל; פָּחוּת מִטֶּפַח, כָּשֵׁר--וְהוּא שֶׁלֹּא יִהְיֶה בַּנִּשְׁאָר, אֶבֶן פְּגוּמָה.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ג</h2>

<p><b>ג,א</b>&nbsp;&nbsp;הַמְּנוֹרָה, מְפֹרֶשֶׁת צוּרָתָהּ בַּתּוֹרָה.&nbsp; וְאַרְבָּעָה גְּבִיעִים וּשְׁנֵי כַּפְתּוֹרִים וּשְׁנֵי פְּרָחִים הָיוּ בִּקְנֵה הַמְּנוֹרָה, שֶׁנֶּאֱמָר "וּבַמְּנֹרָה, אַרְבָּעָה גְבִעִים:&nbsp; מְשֻׁקָּדִים--כַּפְתֹּרֶיהָ, וּפְרָחֶיהָ" (שמות כה,לד; שמות לז,כ); וְעוֹד פֶּרַח שְׁלִישִׁי הָיָה סָמוּךְ לִירֵכָהּ שֶׁלַּמְּנוֹרָה, שֶׁנֶּאֱמָר "עַד-יְרֵכָהּ עַד-פִּרְחָהּ" (במדבר ח,ד).&nbsp; [ב] וְשָׁלוֹשׁ רַגְלַיִם הָיוּ לָהּ.</p>

<p><b>ג,ב</b>&nbsp;&nbsp;וּשְׁלוֹשָׁה כַּפְתּוֹרִים אֲחֵרוֹת הָיוּ בִּקְנֵה הַמְּנוֹרָה, שֶׁמֵּהֶן יוֹצְאִין שֵׁשֶׁת הַקָּנִים, שְׁלוֹשָׁה מִצַּד זֶה, וּשְׁלוֹשָׁה מִצַּד זֶה; וּבְכָל קָנֶה וְקָנֶה מֵהֶן, שְׁלוֹשָׁה גְּבִיעִים וְכַפְתּוֹר וּפֶרַח, וְהַכֹּל מְשֻׁקָּדִים כְּמוֹ שְׁקֵדִים שְׁקֵדִים בַּעֲשִׂיָּתָן.</p>

<p><b>ג,ג</b>&nbsp;&nbsp;נִמְצְאוּ כָּל הַגְּבִיעִים שְׁנַיִם וְעֶשְׂרִים, וְהַפְּרָחִים תִּשְׁעָה, וְהַכַּפְתּוֹרִים אַחַד עָשָׂר.&nbsp; וְכֻלָּן מְעַכְּבִין זֶה אֶת זֶה; אַפִלּוּ אֶחָד מִן הַשְּׁנַיִם וְאַרְבָּעִים, מְעַכֵּב אֶת כֻּלָּן.</p>

<p><b>ג,ד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁעֲשׂוּהָ זָהָב; אֲבָל שֶׁלִּשְׁאָר מִינֵי מַתְּכוֹת, אֵין עוֹשִׂין בָּהּ גְּבִיעִים כַּפְתּוֹרִים וּפְרָחִים.&nbsp; וְכֵן מְנוֹרָה הַבָּאָה זָהָב, תִּהְיֶה כֻּלָּהּ כִּכָּר עִם נֵרוֹתֶיהָ; וְתִהְיֶה כֻּלָּהּ, מִקְשָׁה מִן הָעֲשָׁתוֹת.&nbsp; וְשֶׁלִּשְׁאָר מִינֵי מַתְּכוֹת, אֵין מַקְפִּידִין עַל מִשְׁקָלָהּ; וְאִם הָיְתָה חֲלוּלָה, כְּשֵׁרָה.&nbsp; [ה] וְאֵין עוֹשִׂין אוֹתָהּ לְעוֹלָם מִן הַגְּרוּטָאוֹת--בֵּין שֶׁהָיְתָה שֶׁלְּזָהָב, בֵּין שֶׁהָיְתָה שֶׁלִּשְׁאָר מִינֵי מַתְּכוֹת.</p>

<p><b>ג,ה</b>&nbsp;&nbsp;[ו] הַמֶּלְקָחַיִם וְהַמַּחְתּוֹת וּכְלֵי הַשֶּׁמֶן, אֵינָן מִכְּלַל הַכִּכָּר:&nbsp; שֶׁהֲרֵי נֶאֱמָר בַּמְּנוֹרָה "זָהָב טָהוֹר" (שמות כה,לא; שמות לז,יז), וְחָזַר וְאָמַר "וּמַלְקָחֶיהָ וּמַחְתֹּתֶיהָ, זָהָב טָהוֹר" (שמות כה,לח; שמות לז,כג); וְלֹא נֶאֱמָר נֵרוֹתֶיהָ זָהָב טָהוֹר, מִפְּנֵי שֶׁהַנֵּרוֹת קְבוּעִין בַּמְּנוֹרָה וְהֶם מִכְּלַל הַכִּכָּר.</p>

<p><b>ג,ו</b>&nbsp;&nbsp;[ז] שִׁבְעַת קְנֵי הַמְּנוֹרָה, מְעַכְּבִין זֶה אֶת זֶה; וְשִׁבְעָה נֵרוֹתֶיהָ, מְעַכְּבִין זֶה אֶת זֶה:&nbsp; בֵּין שֶׁהָיְתָה שֶׁלְּזָהָב, בֵּין שֶׁהָיְתָה שֶׁלִּשְׁאָר מִינֵי מַתְּכוֹת.&nbsp; וְכָל הַנֵּרוֹת קְבוּעִים בַּקָּנִים.</p>

<p><b>ג,ז</b>&nbsp;&nbsp;[ח] שִׁשָּׁה הַנֵּרוֹת הַקְּבוּעִים בְּשֵׁשֶׁת הַקָּנִים הַיּוֹצְאִים מִן הַמְּנוֹרָה, כֻּלָּן פְּנֵיהֶם לַנֵּר הָאֶמְצָעִי שֶׁעַל קָנֶה הַמְּנוֹרָה.&nbsp; וְזֶה הָאֶמְצָעִי, פָּנָיו כְּנֶגֶד קֹדֶשׁ הַקֳּדָשִׁים; וְהוּא הַנִּקְרָא נֵר מַעְרָבִי.</p>

<p><b>ג,ח</b>&nbsp;&nbsp;[ט] הַגְּבִיעִים דּוֹמִין לְכוֹסוֹת אֲלֶכְסַנְדַּרְיָה, שֶׁפִּיהֶן רָחֵב וְשׁוּלֵיהֶן קָצֵר; וְהַכַּפְתּוֹרִים כְּמִין תַּפּוּחִים בֵּירוּתִיִּים, שְׁהֶן אֲרוּכִין מְעַט כַּבֵּיצָה שֶׁשְּׁנֵי רָאשֶׁיהָ כַּדִּין; וְהַפְּרָחִים כְּמוֹ פִּרְחֵי הָעַמּוּדִים, שְׁהֶן כְּמוֹ קְעָרָה וּשְׂפָתָהּ כְּפוּלָה לַחוּץ.</p>

<p><b>ג,ט</b>&nbsp;&nbsp;[י] גֹּבַהּ הַמְּנוֹרָה, הָיָה שְׁמוֹנָה עָשָׂר טֶפַח:&nbsp; הָרַגְלַיִם וְהַפֶּרַח שְׁלוֹשָׁה טְפָחִים, וּשְׁנֵי טְפָחִים חָלָק, וְטֶפַח שֶׁבּוֹ גָּבִיעַ כַּפְתּוֹר וּפֶרַח, וְטִפְחַיִם חָלָק; וְטֶפַח כַּפְתּוֹר וּשְׁנֵי קָנִים יוֹצְאִין מִמֶּנּוּ--אֶחָד הִלַּךְ וְאֶחָד הִלַּךְ, וְנִמְשָׁכִין וְעוֹלִין כְּנֶגֶד גֹּבַהּ הַמְּנוֹרָה; וְטֶפַח חָלָק; וְטֶפַח כַּפְתּוֹר וּשְׁנֵי קָנִים יוֹצְאִין מִמֶּנּוּ--אֶחָד הִלַּךְ וְאֶחָד הִלַּךְ, וְנִמְשָׁכִין וְעוֹלִין כְּנֶגֶד גֹּבַהּ הַמְּנוֹרָה; וְטֶפַח חָלָק; וְטֶפַח כַּפְתּוֹר וּשְׁנֵי קָנִים יוֹצְאִין מִמֶּנּוּ--אֶחָד הִלַּךְ וְאֶחָד הִלַּךְ, וְנִמְשָׁכִין וְעוֹלִין כְּנֶגֶד גֹּבַהּ הַמְּנוֹרָה; וְטִפְחַיִם חָלָק; נִשְׁתַּיְּרוּ שָׁם שְׁלוֹשָׁה טְפָחִים, שֶׁבָּהֶן שְׁלוֹשָׁה גְּבִיעִים כַּפְתּוֹר וּפֶרַח.&nbsp; וְזוֹ הִיא צוּרָתָהּ [איור הושמט כאן].</p>

<p><b>ג,י</b>&nbsp;&nbsp;[יא] וְאֶבֶן הָיְתָה לִפְנֵי הַמְּנוֹרָה; וּבָהּ שָׁלוֹשׁ מַעֲלוֹת, שֶׁעָלֶיהָ כּוֹהֵן עוֹמֵד וּמֵטִיב אֶת הַנֵּרוֹת, וּמַנִּיחַ עָלֶיהָ כְּלֵי שַׁמְנָהּ וּמַלְקָחֶיהָ וּמַחְתּוֹתֶיהָ, בְּשָׁעַת הֲטָבָה.</p>

<p><b>ג,יא</b>&nbsp;&nbsp;[יב] הַשֻּׁלְחָן--הָיָה אָרְכּוֹ שְׁנֵים עָשָׂר טֶפַח, וְרָחְבּוֹ שִׁשָּׁה טְפָחִים; וְהָיָה מֻנָּח אָרְכּוֹ לְאֹרֶךְ הַבַּיִת, וְרָחְבּוֹ לְרֹחַב הַבַּיִת.&nbsp; וְכֵן שְׁאָר כָּל הַכֵּלִים שֶׁבַּמִּקְדָּשׁ, אָרְכָּן לְאָרְכּוֹ שֶׁלַּבַּיִת:&nbsp; חוּץ מִן הָאָרוֹן, שֶׁהָיָה אָרְכּוֹ לְרֹחַב הַבַּיִת; וְכֵן נֵרוֹת הַמְּנוֹרָה הָיוּ כְּנֶגֶד רֹחַב הַבַּיִת, בֵּין הַצָּפוֹן וְהַדָּרוֹם.</p>

<p><b>ג,יב</b>&nbsp;&nbsp;[יג] אַרְבָּעָה צְנִיפִין שֶׁלְּזָהָב הָיוּ לַשֻּׁלְחָן, מְפֻצָּלִין מֵרָאשֵׁיהֶן, שֶׁהָיוּ סוֹמְכִין בָּהֶן שְׁתֵּי הַמַּעֲרָכוֹת שֶׁלְּלֶחֶם הַפָּנִים, שְׁנַיִם מִסֵּדֶר זֶה וּשְׁנַיִם מִסֵּדֶר זֶה; וְהֶם הַנֶּאֱמָרִים בַּתּוֹרָה "וּקְשׂוֹתָיו" (שמות כה,כט).&nbsp; [יד] וְעֶשְׂרִים וּשְׁמוֹנָה קָנִים שֶׁלְּזָהָב, כָּל אֶחָד מֵהֶן כַּחֲצִי קָנֶה חָלוּל, הָיוּ לוֹ--אַרְבָּעָה עָשָׂר לְסֵדֶר זֶה, וְאַרְבָּעָה עָשָׂר לְסֵדֶר זֶה; וְהֶן הַנִּקְרָאִין "מְנַקִּיֹּתָיו" (שמות כה,כט; שמות לז,טז).&nbsp; וּשְׁנֵי הַבָּזִכִּין שֶׁמַּנִּיחִין בָּהֶן הַלְּבוֹנָה, עַל הַשֻּׁלְחָן בְּצַד הַמַּעֲרָכוֹת; הֶן הַנִּקְרָאִין "כַּפֹּתָיו" (שם).&nbsp; וְהַדְּפוּסִין שֶׁעוֹשִׂין בָּהֶן לֶחֶם הַפָּנִים, הֶן הַנִּקְרָאִין "קְעָרֹתָיו" (שם).</p>

<p><b>ג,יג</b>&nbsp;&nbsp;[טו] אֵלּוּ הָאַרְבָּעָה עָשָׂר קָנִים--נוֹתֵן הַחַלָּה הָרִאשׁוֹנָה עַל עַצְמוֹ שֶׁלַּשֻּׁלְחָן, וְנוֹתֵן בֵּין רִאשׁוֹנָה וּשְׁנִיָּה שְׁלוֹשָׁה קָנִים; וְכֵן בֵּין כָּל חַלָּה וְחָלָה שְׁלוֹשָׁה קָנִים--וּבֵין שִׁשִּׁית וַחֲמִישִׁית שְׁנֵי קָנִים בִּלְבָד, לְפִי שְׁאֵין עַל הַשִּׁשִּׁית אַחֶרֶת:&nbsp; נִמְצְאוּ אַרְבָּעָה עָשָׂר בְּכָל מַעֲרָכָה.</p>

<p><b>ג,יד</b>&nbsp;&nbsp;[טז] וּשְׁתֵי שֻׁלְחָנוֹת הָיוּ בָּאוּלָם מִבִּפְנִים, עַל פֶּתַח הַבַּיִת--אֶחָד שֶׁלְּשַׁיִשׁ, נוֹתְנִין עָלָיו לֶחֶם הַפָּנִים בִּכְנִיסָתוֹ; וְאֶחָד שֶׁלְּזָהָב, שֶׁנּוֹתְנִין עָלָיו הַלֶּחֶם בִּיצִיאָתוֹ:&nbsp; שֶׁמַּעֲלִין בַּקֹּדֶשׁ, וְלֹא מוֹרִידִין.</p>

<p><b>ג,טו</b>&nbsp;&nbsp;[יז] מִזְבַּח הַקְּטֹרֶת הָיָה מְרֻבָּע, אַמָּה עַל אַמָּה; וְהוּא נָתוּן בַּהֵיכָל מְכֻוָּן בֵּין הַצָּפוֹן לְדָרוֹם, מָשׁוּךְ מִבֵּין הַשֻּׁלְחָן וְהַמְּנוֹרָה לַחוּץ.&nbsp; וּשְׁלָשְׁתָּן הָיוּ מֻנָּחִין מִשְּׁלִישׁ הַהֵיכָל וְלִפְנִים, כְּנֶגֶד הַפָּרֹכֶת הַמַּבְדֶּלֶת בֵּין הַקֹּדֶשׁ וּבֵין קֹדֶשׁ הַקֳּדָשִׁים.</p>

<p><b>ג,טז</b>&nbsp;&nbsp;[יח] הַכִּיּוֹר--הָיוּ לוֹ שְׁנֵים עָשָׂר דַּד, כְּדֵי שֶׁיִּהְיוּ כָּל הַכּוֹהֲנִים הָעוֹסְקִים בַּתָּמִיד מְקַדְּשִׁים מִמֶּנּוּ כְּאֶחָד.&nbsp; וּמֻכְנֵי עָשׂוּ לוֹ, שֶׁיִּהְיוּ בָּהּ הַמַּיִם תָּמִיד; וְהִיא חֹל, כְּדֵי שֶׁלֹּא יִהְיוּ הַמַּיִם שֶׁבָּהּ נִפְסָלִין בַּלִּינָה:&nbsp; שֶׁהַכִּיּוֹר מִכְּלֵי הַקֹּדֶשׁ, וּמְקַדֵּשׁ; וְכָל דָּבָר שֶׁיִּתְקַדַּשׁ בִּכְלִי קֹדֶשׁ--אִם לָן, נִפְסַל.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ד</h2>

<p><b>ד,א</b>&nbsp;&nbsp;אֶבֶן הָיְתָה בְּקֹדֶשׁ הַקֳּדָשִׁים בְּמַעְרָבוֹ, וְעָלֶיהָ הָיָה הָאָרוֹן מֻנָּח, וּלְפָנָיו צִנְצֶנֶת הַמָּן וּמַטֵּה אַהֲרוֹן.&nbsp; וּבְעֵת שֶׁבָּנָה שְׁלֹמֹה אֶת הַבַּיִת, וְיָדַע שֶׁסּוֹפוֹ לֵחָרֵב, בָּנָה מָקוֹם לִגְנֹז בּוֹ הָאָרוֹן לְמַטָּה, בְּמַטְמוֹנִיּוֹת עֲמוּקוֹת וַעֲקַלְקַלּוֹת; וְיֹאשִׁיָּהוּ הַמֶּלֶךְ צִוָּה וּגְנָזוֹ בִּמְקוֹם שֶׁבָּנָה שְׁלֹמֹה, שֶׁנֶּאֱמָר "וַיֹּאמֶר לַלְוִיִּם הַמְּבִינִים לְכָל-יִשְׂרָאֵל הַקְּדוֹשִׁים לַה', תְּנוּ אֶת-אֲרוֹן-הַקֹּדֶשׁ בַּבַּיִת אֲשֶׁר בָּנָה שְׁלֹמֹה בֶן-דָּוִיד מֶלֶךְ יִשְׂרָאֵל--אֵין-לָכֶם מַשָּׂא, בַּכָּתֵף; עַתָּה, עִבְדוּ אֶת-ה' אֱלֹהֵיכֶם .&nbsp;.&nbsp;." (דברי הימים&nbsp;ב לה,ג).</p>

<p><b>ד,ב</b>&nbsp;&nbsp;וְנִגְנַז עִמּוֹ מַטֵּה אַהֲרוֹן וְהַצִּנְצֶנֶת, וְשֶׁמֶן הַמִּשְׁחָה; וְכָל אֵלּוּ לֹא חָזְרוּ בְּבַיִת שֵׁנִי.&nbsp; וְאַף אוּרִים וְתֻמִּים שֶׁהָיוּ בְּבַיִת שֵׁנִי--לֹא הָיוּ מְשִׁיבִין בְּרוּחַ הַקֹּדֶשׁ וְלֹא הָיוּ נִשְׁאָלִין בָּהֶן, שֶׁנֶּאֱמָר "עַד עֲמֹד כֹּהֵן, לְאוּרִים וְתֻמִּים" (ראה עזרא ב,סג; נחמיה ז,סה); וְלֹא הָיוּ עוֹשִׂין אוֹתָן אֵלָא כְּדֵי לְהַשְׁלִים שְׁמוֹנָה בְּגָדִים לְכוֹהֵן גָּדוֹל, כְּדֵי שֶׁלֹּא יְהֶא מְחֻסָּר בְּגָדִים.</p>

<p><b>ד,ג</b>&nbsp;&nbsp;[ב] בְּבַיִת רִאשׁוֹן הָיָה כּוֹתָל מַבְדִּיל בֵּין הַקֹּדֶשׁ וּבֵין קֹדֶשׁ הַקֳּדָשִׁים, עָבְיוֹ אַמָּה.&nbsp; וְכֵיוָן שֶׁבָּנוּ בַּיִת שֵׁנִי, נִסְתַּפַּק לָהֶם אִם עֹבִי הַכּוֹתָל הָיָה מִמִּדַּת הַקֹּדֶשׁ אוֹ מִמִּדַּת קֹדֶשׁ הַקֳּדָשִׁים; לְפִיכָּךְ עָשׂוּ קֹדֶשׁ הַקֳּדָשִׁים עֶשְׂרִים אַמָּה תְּמִימוֹת, וְעָשׂוּ הַקֹּדֶשׁ אַרְבָּעִים אַמָּה תְּמִימוֹת, וְהִנִּיחוּ אַמָּה יְתֵרָה בֵּין הַקֹּדֶשׁ וְקֹדֶשׁ הַקֳּדָשִׁים.&nbsp; וְלֹא בָּנוּ כּוֹתָל בְּבַיִת שֵׁנִי, אֵלָא עָשׂוּ שְׁתֵּי פָּרוֹכוֹת--אֶחָד מִצַּד קֹדֶשׁ הַקֳּדָשִׁים, וְאֶחָד מִצַּד הַקֹּדֶשׁ, וּבֵינֵיהֶן אַמָּה, כְּנֶגֶד עֹבִי הַכּוֹתָל שֶׁהָיָה בָּרִאשׁוֹן; אֲבָל בְּמִקְדָּשׁ רִאשׁוֹן, לֹא הָיְתָה שָׁם אֵלָא פָּרֹכֶת אַחַת בִּלְבָד--שֶׁנֶּאֱמָר "וְהִבְדִּילָה הַפָּרֹכֶת, לָכֶם .&nbsp;.&nbsp;." (שמות כו,לג).</p>

<p><b>ד,ד</b>&nbsp;&nbsp;[ג] הַהֵיכָל שֶׁבָּנוּ בְּנֵי הַגּוֹלָה, הָיָה מֵאָה עַל מֵאָה עַל רוּם מֵאָה; וְכָּךְ הָיְתָה מִדַּת רוּמוֹ:&nbsp; בָּנוּ גֹּבַהּ שֵׁשׁ אַמּוֹת אָטוּם סָתוּם, כְּמוֹ יְסוֹד לוֹ; וְרוּם כּוֹתָלֵי הַבַּיִת אַרְבָּעִים אַמָּה, וְרוּם הַכִּיּוּר שֶׁבַּתַּקְרָה אַמָּה; וְעַל גַּבָיו גֹּבַהּ שְׁתֵּי אַמּוֹת פָּנוּי, שֶׁיַּכְנִיס בּוֹ הַדֶּלֶף, וְהוּא הַנִּקְרָא בֵּית דִּלְפָּא; וְעֹבִי הַתַּקְרָה שֶׁעַל גַּבֵּי בֵּית דִּלְפָּא אַמָּה, וּמַעְזֵבָה גֹּבַהּ אַמָּה.&nbsp; וַעֲלִיָּה בְּנוּיָה עַל גַּבָּיו, גֹּבַהּ כּוֹתָלֶיהָ אַרְבָּעִים אַמָּה; וּבְגַגָּהּ גֹּבַהּ אַמָּה כִּיּוּר, וַאֲמָתַיִם גֹּבַהּ בֵּית דִּלְפָּא, וְאַמָּה תַּקְרָה, וְאַמָּה מַעְזֵבָה.&nbsp; וְגֹבַהּ הַמַּעֲקֶה שָׁלוֹשׁ אַמּוֹת; וְטַס שֶׁלְּבַרְזֶל כְּמוֹ סַיִף, גָּבְהוֹ אַמָּה, עַל גַּבֵּי הַמַּעֲקֶה סָבִיב, כְּדֵי שֶׁלֹּא יָנוּחוּ עָלָיו הָעוֹפוֹת--וְהוּא הַנִּקְרָא כּוֹלֶה עוֹרֵב.&nbsp; הֲרֵי הַכֹּל מֵאָה אַמָּה.</p>

<p><b>ד,ה</b>&nbsp;&nbsp;[ד] מִן הַמַּעְרָב לַמִּזְרָח, מֵאָה אַמָּה; וְזֶה הוּא חֶשְׁבּוֹנָן:&nbsp; אַרְבָּעָה כּוֹתָלִים זֶה לִפְנִים מִזֶּה, וּבֵינֵיהֶן שְׁלוֹשָׁה מְקוֹמוֹת פְּנוּיִין--בֵּין הַכּוֹתָל הַמַּעְרָבִי וּבֵין הַכּוֹתָל שֶׁלִּפְנִים מִמֶּנּוּ חָמֵשׁ אַמּוֹת, וּבֵין כּוֹתָל שֵׁנִי וּשְׁלִישִׁי שֵׁשׁ אַמּוֹת, וּבֵין כּוֹתָל שְׁלִישִׁי וּרְבִיעִי שֵׁשׁ; וְאֵלּוּ הַמִּדּוֹת הֶן שֶׁלְּעֹבִי הַכּוֹתָל עִם הַמָּקוֹם הַפָּנוּי שֶׁבֵּין שְׁנֵי הַכּוֹתָלִים.&nbsp; וְאֹרֶךְ קֹדֶשׁ הַקֳּדָשִׁים עֶשְׂרִים אַמָּה, וּבֵין שְׁנֵי הַפָּרוֹכוֹת הַמַּבְדִּילוֹת בֵּינוֹ וּבֵין הַקֹּדֶשׁ אַמָּה, וְאֹרֶךְ הַקֹּדֶשׁ אַרְבָּעִים אַמָּה, וְעֹבִי הַכּוֹתָל הַמִּזְרָחִי שֶׁבּוֹ הַשַּׁעַר שֵׁשׁ אַמּוֹת; וְהָאוּלָם אַחַת עֶשְׂרֵה אַמָּה, וְרֹחַב כּוֹתַל הָאוּלָם חָמֵשׁ אַמּוֹת.&nbsp; נִמְצָא הַכֹּל מֵאָה אַמָּה.</p>

<p><b>ד,ו</b>&nbsp;&nbsp;[ה] מִן הַצָּפוֹן לַדָּרוֹם, מֵאָה אַמָּה:&nbsp; עֹבִי כּוֹתַל הָאוּלָם חָמֵשׁ אַמּוֹת, וּמִכּוֹתַל הָאוּלָם עַד כּוֹתַל הַקֹּדֶשׁ עֶשֶׂר אַמּוֹת.&nbsp; וְכוֹתָלֵי הַקֹּדֶשׁ שִׁשָּׁה כּוֹתָלִים זֶה לִפְנִים מִזֶּה, וּבֵינֵיהֶן חֲמִשָּׁה מְקוֹמוֹת פְּנוּיִין--בֵּין כּוֹתָל חִיצוֹן וּבֵין הַשֵּׁנִי חָמֵשׁ אַמּוֹת, וּבֵין שֵׁנִי וּשְׁלִישִׁי שָׁלוֹשׁ אַמּוֹת, וּבֵין שְׁלִישִׁי וּרְבִיעִי חָמֵשׁ אַמּוֹת, וּבֵין רְבִיעִי וַחֲמִישִׁי שֵׁשׁ, וּבֵין חֲמִישִׁי וְכוֹתָל הַפְּנִימִי שֵׁשׁ.&nbsp; נִמְצָא הַכֹּל אַרְבָּעִים אַמָּה מִצַּד זֶה, וְאַרְבָּעִים אַמָּה מִצַּד זֶה שֶׁכְּנֶגְדּוֹ, וְרֹחַב הַבַּיִת מִבִּפְנִים עֶשְׂרִים--הֲרֵי מֵאָה אַמָּה.</p>

<p><b>ד,ז</b>&nbsp;&nbsp;[ו] הַפְּשֵׁפָשׁ הוּא הַשַּׁעַר הַקָּטָן; וּשְׁנֵי פְּשֵׁפְשִׁין הָיוּ לַהֵיכָל מִצִּדֵּי הַשַּׁעַר הַגָּדוֹל שֶׁבְּאֶמְצָעוֹ--אֶחָד בַּצָּפוֹן, וְאֶחָד בַּדָּרוֹם:&nbsp; שֶׁבַּדָּרוֹם, לֹא נִכְנַס בּוֹ אָדָם מֵעוֹלָם; וְעָלָיו הוּא מְפֹרָשׁ עַל יְדֵי יְחֶזְקֵאל "הַשַּׁעַר הַזֶּה סָגוּר יִהְיֶה לֹא יִפָּתֵחַ .&nbsp;.&nbsp;." (יחזקאל מד,ב).&nbsp; וְשֶׁבַּצָּפוֹן, בּוֹ נִכְנָסִין.&nbsp; וּמְהַלֵּךְ בֵּין שְׁנֵי הַכּוֹתָלִים עַד שֶׁמַּגִּיעַ לְמָקוֹם פָּתוּחַ לַקֹּדֶשׁ מִשְּׂמֹאלוֹ, וְנִכְנָס לְתוֹךְ הַהֵיכָל; וּמְהַלֵּךְ עַד שַׁעַר הַגָּדוֹל, וּפוֹתְחוֹ.</p>

<p><b>ד,ח</b>&nbsp;&nbsp;[ז] הַשַּׁעַר הַגָּדוֹל--הָיָה רָחְבּוֹ עֶשֶׂר אַמּוֹת, וְגָבְהוֹ עֶשְׂרִים אַמָּה.&nbsp; וְאַרְבַּע דְּלָתוֹת הָיוּ לוֹ--שְׁתַּיִם בִּפְנִים, וּשְׁתַּיִם מִבַּחוּץ:&nbsp; הַחִיצוֹנוֹת נִפְתָּחוֹת לְתוֹךְ הַפֶּתַח לְכַסּוֹת עָבְיוֹ שֶׁלַּכּוֹתָל, וְהַפְּנִימִיּוֹת נִפְתָּחוֹת לְתוֹךְ הַבַּיִת לְכַסּוֹת אֲחוֹרֵי הַדְּלָתוֹת.</p>

<p><b>ד,ט</b>&nbsp;&nbsp;[ח] פִּתְחוֹ שֶׁלָּאוּלָם הָיָה גָּבוֹהַּ אַרְבָּעִים אַמָּה, וְרָחֵב עֶשְׂרִים; וְלֹא הָיוּ לוֹ שְׁעָרִים.&nbsp; וְחָמֵשׁ מַלְתְּרָיוֹת שֶׁלְּמֵילָא הָיוּ עַל גַּבֵּי פִּתְחוֹ מִלְמַעְלָה--הַתַּחְתּוֹנָה עוֹדֶפֶת עַל הַפֶּתַח אַמָּה מִזֶּה וְאַמָּה מִזֶּה, וְכָל אַחַת מֵחֲמִשְׁתָּן עוֹדֶפֶת עַל שֶׁלְּמַטָּה מִמֶּנָּה אַמָּה מִזֶּה וְאַמָּה מִזֶּה; נִמְצֵאת הָעֶלְיוֹנָה שְׁלוֹשִׁים אַמָּה.&nbsp; וְנִדְבָּךְ שֶׁלַּאֲבָנִים הָיָה בֵּין כָּל אַחַת וְאַחַת.&nbsp; וְזוֹ הִיא צוּרַת הַמַּלְתְּרָיוֹת [איור הושמט כאן].</p>

<p><b>ד,י</b>&nbsp;&nbsp;[ט] וְזוֹ הִיא צוּרַת הַהֵיכָל, לְפִי מִדַּת אָרְכּוֹ וְרָחְבּוֹ [איור הושמט כאן].&nbsp; הַהֵיכָל--הָיָה בִּנְיָנוֹ רָחֵב מִלְּפָנָיו וְצַר מֵאֲחוֹרָיו, כְּמוֹ אֲרִי.&nbsp; וִיצִיעִים הָיוּ מֻקָּפִין לַבַּיִת כֻּלּוֹ מִסָּבִיב, חוּץ לְכוֹתַל הַמְּסִבָּה.&nbsp; הַיָּצִיעַ הַתַּחְתּוֹנָה חָמֵשׁ, וְרֹבֶד עַל גַּבָּהּ שֵׁשׁ; וְהַיָּצִיעַ הָאֶמְצָעִית שֵׁשׁ, וְרֹבֶד עַל גַּבָּהּ שֶׁבַע; וְהָעֶלְיוֹנָה שֶׁבַע:&nbsp; שֶׁנֶּאֱמָר "הַיָּצִיעַ הַתַּחְתֹּנָה .&nbsp;.&nbsp;." (מלכים&nbsp;א ו,ו).&nbsp; וְכֵן הָיוּ הַשָּׁלוֹשׁ יְצִיעִים מַקִּיפִים לַבַּיִת, מִשָּׁלוֹשׁ רוּחוֹתָיו.</p>

<p><b>ד,יא</b>&nbsp;&nbsp;וְכֵן סָבִיב לְכוֹתָלֵי הָאוּלָם מִלְּמַטָּה עַד לְמַעְלָה, כָּךְ הָיוּ:&nbsp; אַמָּה אַחַת חָלָק, וְרֹבֶד שָׁלוֹשׁ אַמּוֹת, וְאַמָּה חָלָק, וְרֹבֶד שָׁלוֹשׁ אַמּוֹת--עַד לְמַעְלָה.&nbsp; וְנִמְצְאוּ הָרֻבְדִּין מֻקָּפִין לַכּוֹתָלִים--רֹחַב כָּל רֹבֶד שָׁלוֹשׁ אַמּוֹת, וּבֵין כָּל רֹבֶד וְרֹבֶד אַמָּה; וְרֹבֶד הָעֶלְיוֹן, הָיָה רָחְבּוֹ אַרְבַּע אַמּוֹת.</p>

<p><b>ד,יב</b>&nbsp;&nbsp;[י] כָּל אֵלּוּ הַמְּקוֹמוֹת הַפְּנוּיִים שֶׁבֵּין הַכּוֹתָלִים, הֶם הַנִּקְרָאִים תָּאִים; נִמְצְאוּ הַתָּאִים הַמֻּקָּפִין לַמִּקְדָּשׁ, חָמֵשׁ מִן הַצָּפוֹן וְחָמֵשׁ מִן הַדָּרוֹם וְשָׁלוֹשׁ מִן הַמַּעְרָב.&nbsp; וְשָׁלוֹשׁ דְּיוֹטוֹת הָיוּ, דְּיוֹטָה עַל גַּבֵּי דְּיוֹטָה.&nbsp; נִמְצְאוּ חֲמִשָּׁה עָשָׂר תָּאִים בַּדָּרוֹם, חֲמִשָּׁה עַל גַּבֵּי חֲמִשָּׁה; וְכֵן בַּצָּפוֹן חֲמִשָּׁה עָשָׂר.&nbsp; וּשְׁמוֹנָה תָּאִים הָיוּ בַּמַּעְרָב, שְׁלוֹשָׁה עַל גַּבֵּי שְׁלוֹשָׁה וּשְׁנַיִם עַל גַּבֵּיהֶן בִּדְיוֹטָה אַחַת.&nbsp; הַכֹּל שְׁמוֹנָה וּשְׁלוֹשִׁים תָּאִים.</p>

<p><b>ד,יג</b>&nbsp;&nbsp;[יא] שְׁלוֹשָׁה פְּתָחִים הָיָה לְכָל אֶחָד וְאֶחָד מִן הַתָּאִים--אֶחָד לַתָּא מִן הַיָּמִין, וְאֶחָד לַתָּא מִן הַשְּׂמֹאל, וְאֶחָד לַתָּא שֶׁעַל גַּבָּיו; וּבְקֶרֶן מִזְרָחִית צְפוֹנִית בַּתָּא שֶׁבַּדְּיוֹטָה הָאֶמְצָעִית, הָיוּ חֲמִשָּׁה פְּתָחִים--אֶחָד לַתָּא מִיָּמִין, וְאֶחָד לַתָּא שֶׁעַל גַּבָּיו, וְאֶחָד לַמְּסִבָּה, וְאֶחָד לַתָּא שֶׁיֵּשׁ בּוֹ הַפְּשֵׁפָשׁ, וְאֶחָד לַהֵיכָל.</p>

<p><b>ד,יד</b>&nbsp;&nbsp;[יב] וּמְסִבָּה הָיְתָה עוֹלָה מִקֶּרֶן מִזְרָחִית צְפוֹנִית לְקֶרֶן צְפוֹנִית מַעְרָבִית, שֶׁבָּהּ הָיוּ עוֹלִין לְגַגּוֹת הַתָּאִים:&nbsp; הָיָה עוֹלֶה בַּמְּסִבָּה, וּפָנָיו לַמַּעְרָב; הָלַךְ אֶת כָּל פְּנֵי הַצָּפוֹן, עַד שְׁהוּא מַגִּיעַ לַמַּעְרָב; הִגִּיעַ לַמַּעְרָב, הָפַךְ פָּנָיו לַדָּרוֹם; הָלַךְ אֶת כָּל פְּנֵי הַמַּעְרָב, עַד שְׁהוּא מַגִּיעַ לַדָּרוֹם; הִגִּיעַ לַדָּרוֹם, הָפַךְ פָּנָיו לַמִּזְרָח, וְהָיָה מְהַלֵּךְ בַּדָּרוֹם עַד שְׁהוּא מַגִּיעַ לְפִתְחָהּ שֶׁלָּעֲלִיָּה, שֶׁפִּתְחָהּ שֶׁלָּעֲלִיָּה הָיָה פָּתוּחַ לַדָּרוֹם.&nbsp; [יג] וּבַפִּתְחָהּ שֶׁלָּעֲלִיָּה, הָיוּ שְׁתֵּי כְּלֻנְסוֹת שֶׁלְּאֶרֶז שֶׁבָּהֶן עוֹלִין לְגַגָּהּ שֶׁלָּעֲלִיָּה.</p>

<p><b>ד,טו</b>&nbsp;&nbsp;וְרָאשֵׁי פְּסֵיפָסִין הָיוּ מַבְדִּילִין בָּעֲלִיָּה, בֵּין גַּג הַקֹּדֶשׁ לְגַג קֹדֶשׁ הַקֳּדָשִׁים.&nbsp; וְלוּלִין הָיוּ פְּתוּחִין בָּעֲלִיָּה, לְבֵית קֹדֶשׁ הַקֳּדָשִׁים, שֶׁבָּהֶן מְשַׁלְשְׁלִין אֶת הָאֻמָּנִין בְּתֵבוֹת, כְּדֵי שֶׁלֹּא יָזוּנוּ אֶת עֵינֵיהֶם מִבֵּית קֹדֶשׁ הַקֳּדָשִׁים; וּפַעַם אַחַת בַּשָּׁנָה מִפֶּסַח לְפֶסַח, מְלַבְּנִין אֶת הַהֵיכָל.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ה</h2>

<p><b>ה,א</b>&nbsp;&nbsp;הַר הַבַּיִת, וְהוּא הַר הַמּוֹרִיָּה--הָיָה חֲמֵשׁ מֵאוֹת אַמָּה עַל חֲמֵשׁ מֵאוֹת אַמָּה, וְהָיָה מֻקָּף חוֹמָה; וְכִיפִין עַל גַּבֵּי כִּיפִין הָיוּ בְּנוּיוֹת מִתַּחְתָּיו, מִפְּנֵי אֹהֶל הַטֻּמְאָה.&nbsp; וְכֻלּוֹ הָיָה מְקֻרֶּה סְטָיו לִפְנִים מִסְּטָיו.&nbsp; [ב] וַחֲמִשָּׁה שְׁעָרִים הָיוּ לוֹ--אֶחָד מִן הַמַּעְרָב, וְאֶחָד מִן הַמִּזְרָח, וְאֶחָד מִן הַצָּפוֹן, וּשְׁנַיִם מִן הַדָּרוֹם:&nbsp; רֹחַב כָּל שַׁעַר עֶשֶׂר אַמּוֹת, וְגָבְהוֹ עֶשְׂרִים; וְיֵשׁ לָהֶם דְּלָתוֹת.</p>

<p><b>ה,ב</b>&nbsp;&nbsp;[ג] לִפְנִים מִמֶּנּוּ סוֹרֵג מַקִּיף סָבִיב, גָּבְהוֹ עֲשָׂרָה טְפָחִים.&nbsp; וְלִפְנִים מִן הַסּוֹרֵג הַחֵיל, גָּבְהוֹ עֶשֶׂר אַמּוֹת; וְעָלָיו הוּא אוֹמֵר בַּקִּינוֹת "וַיַּאֲבֶל-חֵל וְחוֹמָה" (איכה ב,ח), זוֹ חוֹמַת הָעֲזָרָה.</p>

<p><b>ה,ג</b>&nbsp;&nbsp;[ד] לִפְנִים מִן הַחֵיל, הָעֲזָרָה; וְכָל הָעֲזָרָה הָיְתָה אֹרֶךְ מֵאָה וּשְׁמוֹנִים וְשֶׁבַע, עַל רֹחַב מֵאָה וּשְׁלוֹשִׁים וְחָמֵשׁ.&nbsp; וְשִׁבְעָה שְׁעָרִים הָיוּ לָהּ--שְׁלוֹשָׁה מִן הַצָּפוֹן סְמוּכִין לַמַּעְרָב, וּשְׁלוֹשָׁה מִן הַדָּרוֹם סְמוּכִין לַמַּעְרָב, וְאֶחָד בַּמִּזְרָח מְכֻוָּן כְּנֶגֶד בֵּית קֹדֶשׁ הַקֳּדָשִׁים בָּאֶמְצָע.</p>

<p><b>ה,ד</b>&nbsp;&nbsp;[ה] כָּל שַׁעַר מֵהֶן--הָיָה רָחְבּוֹ עֶשֶׂר אַמּוֹת, וְגָבְהוֹ עֶשְׂרִים אַמָּה; וְהָיוּ לוֹ דְּלָתוֹת מְחֻפּוֹת זָהָב--חוּץ מִשַּׁעַר מִזְרָחִי שֶׁהָיָה נְחֹשֶׁת דּוֹמָה לְזָהָב, וְשַׁעַר זֶה הוּא הַנִּקְרָא שַׁעַר הָעֶלְיוֹן, וְהוּא שַׁעַר נִיקָנוֹר.</p>

<p><b>ה,ה</b>&nbsp;&nbsp;[ו] הָעֲזָרָה לֹא הָיְתָה מְכֻוֶּנֶת בְּאֶמְצַע הַר הַבַּיִת, אֵלָא רְחוֹקָה מִדְּרוֹם הַר הַבַּיִת יָתֵר מִכָּל הָרוּחוֹת, וּקְרוֹבָה לְמַעְרָבוֹ יָתֵר מִכָּל הָרוּחוֹת; וּבֵינָהּ וּבֵין הַצָּפוֹן יָתֵר מִמַּה שֶׁבֵּינָהּ וּבֵין הַמַּעְרָב, וּבֵינָהּ וּבֵין הַמִּזְרָח יָתֵר מִמַּה שֶׁבֵּינָהּ וּבֵין הַצָּפוֹן.</p>

<p><b>ה,ו</b>&nbsp;&nbsp;[ז] וְלִפְנֵי הָעֲזָרָה בַּמִּזְרָח הָיְתָה עֲזֶרֶת הַנָּשִׁים, וְהִיא הָיְתָה אֹרֶךְ מֵאָה וּשְׁלוֹשִׁים וְחָמֵשׁ עַל רֹחַב מֵאָה וּשְׁלוֹשִׁים וְחָמֵשׁ.&nbsp; וְאַרְבַּע לְשָׁכוֹת הָיוּ בְּאַרְבַּע מִקְצוֹעוֹתֶיהָ, שֶׁלְּאַרְבָּעִים אַרְבָּעִים אַמָּה; וְלֹא הָיוּ מְקֻרּוֹת, וְכֵן הֶן עֲתִידִין לִהְיוֹת.</p>

<p><b>ה,ז</b>&nbsp;&nbsp;[ח] וּמַה הֶן מְשַׁמְּשׁוֹת--דְּרוֹמִית מִזְרָחִית לִשְׁכַּת הַנְּזִירִים, שֶׁשָּׁם מְבַשְּׁלִין אֶת שַׁלְמֵיהֶם וּמְגַלְּחִין אֶת שְׂעָרָם; מִזְרָחִית צְפוֹנִית לִשְׁכַּת דִּיר הָעֵצִים, שֶׁשָּׁם כּוֹהֲנִים בַּעֲלֵי מוּמִין מְתַלְּעִים בָּעֵצִים, שֶׁכָּל עֵץ שֶׁנִּמְצָא בּוֹ תּוֹלַעַת, פָּסוּל; צְפוֹנִית מַעְרָבִית לִשְׁכַּת הַמְּצֹרָעִים; מַעְרָבִית דְּרוֹמִית בָּהּ הָיוּ נוֹתְנִין יַיִן וְשֶׁמֶן, וְהִיא הָיְתָה נִקְרֵאת לִשְׁכַּת בֵּית שְׁמָנַיָּה.</p>

<p><b>ה,ח</b>&nbsp;&nbsp;[ט] עֲזֶרֶת הַנָּשִׁים הָיְתָה מֻקֶּפֶת כְּצוּצְטְרָה, כְּדֵי שֶׁיִּהְיוּ הַנָּשִׁים רוֹאוֹת מִלְמַעְלָן וְהָאֲנָשִׁים מִלְּמַטָּן--כְּדֵי שֶׁלֹּא יִהְיוּ מְעֻרְבָּבִין.</p>

<p><b>ה,ט</b>&nbsp;&nbsp;וּבַיִת גָּדוֹל הָיָה בְּצַד הָעֲזָרָה, בִּצְפוֹנָהּ מִבַּחוּץ בֵּין הָעֲזָרָה וְהַחֵיל, וְהָיָה בָּנוּי כִּיפָה, וּמֻקָּף רֻבְדִּין שֶׁלְּאֶבֶן; וְהוּא הָיָה נִקְרָא בֵּית הַמּוֹקֵד.&nbsp; וּשְׁנֵי פְּתָחִים הָיוּ לוֹ--אֶחָד פָּתוּחַ לָעֲזָרָה, וְאֶחָד פָּתוּחַ לַחֵיל.&nbsp; [י] וְאַרְבַּע לְשָׁכוֹת הָיוּ בּוֹ, שְׁתַּיִם קֹדֶשׁ וּשְׁתַּיִם חֹל; וְרָאשֵׁי פְּסֵיפָסִין מַבְדִּילִין בֵּין הַקֹּדֶשׁ וְהַחֹל.</p>

<p><b>ה,י</b>&nbsp;&nbsp;וּמַה הָיוּ מְשַׁמְּשׁוֹת--מַעְרָבִית דְּרוֹמִית לִשְׁכַּת הַטְּלָאִים, דְּרוֹמִית מִזְרָחִית לִשְׁכַּת עוֹשֵׂי לֶחֶם הַפָּנִים, מִזְרָחִית צְפוֹנִית בָּהּ גָּנְזוּ בֵּית חַשְׁמוֹנַאי אַבְנֵי הַמִּזְבֵּחַ שֶׁשִּׁקְּצוּם מַלְכֵי יָוָן, צְפוֹנִית מַעְרָבִית בָּהּ יוֹרְדִין לְבֵית הַטְּבִילָה.</p>

<p><b>ה,יא</b>&nbsp;&nbsp;הַיּוֹרֵד לְבֵית הַטְּבִילָה מִלִּשְׁכָּה זוֹ, הָיָה הוֹלֵךְ בַּמְּסִבָּה הַהוֹלֶכֶת תַּחַת הַמִּקְדָּשׁ כֻּלּוֹ, וְהַנֵּרוֹת דּוֹלְקוֹת מִכָּאן וּמִכָּאן, עַד שֶׁמַּגִּיעַ לְבֵית הַטְּבִילָה.&nbsp; וּמְדוּרָה הָיְתָה שָׁם, וּבֵית הַכִּסֵּא שֶׁלְּכָבוֹד; וְזֶה הוּא כְּבוֹדוֹ--מְצָאוֹ נָעוּל, בַּיָּדוּעַ שֶׁיֵּשׁ שָׁם אָדָם.</p>

<p><b>ה,יב</b>&nbsp;&nbsp;אֹרֶךְ הָעֲזָרָה מִן הַמַּעְרָב לַמִּזְרָח, מֵאָה וּשְׁמוֹנִים וְשֶׁבַע; וְזֶה הוּא חֶשְׁבּוֹנָן:&nbsp; מִכּוֹתָל מַעְרָבִי שֶׁלָּעֲזָרָה עַד כּוֹתַל הַהֵיכָל אַחַת עֶשְׂרֵה אַמָּה, וְאֹרֶךְ הַהֵיכָל כֻּלּוֹ מֵאָה אַמָּה, בֵּין הָאוּלָם וְלַמִּזְבֵּחַ עֶשְׂרִים וּשְׁתַּיִם, הַמִּזְבֵּחַ שְׁלוֹשִׁים וּשְׁתַּיִם; מְקוֹם דְּרִיסַת רַגְלֵי הַכּוֹהֲנִים, וְהוּא הַנִּקְרָא עֲזֶרֶת הַכּוֹהֲנִים, אַחַת עֶשְׂרֵה אַמָּה; מְקוֹם דְּרִיסַת רַגְלֵי יִשְׂרָאֵל, וְהוּא הַנִּקְרָא עֲזֶרֶת יִשְׂרָאֵל, אַחַת עֶשְׂרֵה אַמָּה.</p>

<p><b>ה,יג</b>&nbsp;&nbsp;וְרֹחַב הָעֲזָרָה מִן הַצָּפוֹן לַדָּרוֹם, מֵאָה וּשְׁלוֹשִׁים וְחָמֵשׁ; וְזֶה הוּא חֶשְׁבּוֹנָן:&nbsp; מִכּוֹתָל צְפוֹנִי עַד בֵּית הַמִּטְבָּחַיִם שְׁמוֹנֶה אַמּוֹת; בֵּית הַמִּטְבָּחַיִם שְׁתֵּים עֶשְׂרֵה אַמָּה וּמֶחְצָה, וְשָׁם תּוֹלִין וּמַפְשִׁיטִין אֶת הַקֳּדָשִׁים.</p>

<p><b>ה,יד</b>&nbsp;&nbsp;וּבְצִדּוֹ [יד] מְקוֹם הַשֻּׁלְחָנוֹת שְׁמוֹנֶה אַמּוֹת--וּבוֹ שֻׁלְחָנוֹת שֶׁלְּשַׁיִשׁ שֶׁמַּנִּיחִין עֲלֵיהֶן הַנְּתָחִים, וּמְדִיחִין אֶת הַבָּשָׂר לְבַשְּׁלוֹ; וּשְׁמוֹנָה שֻׁלְחָנוֹת הָיוּ.&nbsp; וּבְצַד מְקוֹם הַשֻּׁלְחָנוֹת, מְקוֹם הַטַּבָּעוֹת עֶשְׂרִים וְאַרְבַּע אַמָּה; וְשָׁם שׁוֹחֲטִין אֶת הַקֳּדָשִׁים.&nbsp; [טו] וּבֵין מְקוֹם הַטַּבָּעוֹת וְהַמִּזְבֵּחַ שְׁמוֹנֶה אַמּוֹת, וְהַמִּזְבֵּחַ שְׁלוֹשִׁים וּשְׁתַּיִם, וְהַכֶּבֶשׁ שְׁלוֹשִׁים, וּבֵין הַכֶּבֶשׁ וּלְכוֹתָל דְּרוֹמִי שְׁתֵּים עֶשְׂרֵה אַמָּה וּמֶחְצָה.</p>

<p><b>ה,טו</b>&nbsp;&nbsp;מִכּוֹתָל צְפוֹנִי שֶׁלָּעֲזָרָה עַד כּוֹתַל הַמִּזְבֵּחַ, שְׁהוּא רֹחַב שִׁשִּׁים וּמֶחְצָה, וּכְנֶגְדּוֹ מִכּוֹתַל הָאוּלָם עַד כּוֹתָל מִזְרָחִי שֶׁלָּעֲזָרָה, שְׁהוּא אֹרֶךְ שִׁשָּׁה וְשִׁבְעִים--[טז] כָּל הַמְּרֻבָּע הַזֶּה הוּא הַנִּקְרָא צָפוֹן, וְהוּא הַמָּקוֹם שֶׁשּׁוֹחֲטִין בּוֹ קָדְשֵׁי קֳדָשִׁים.</p>

<p><b>ה,טז</b>&nbsp;&nbsp;[יז] שְׁמוֹנֶה לְשָׁכוֹת הָיוּ בַּעֲזֶרֶת יִשְׂרָאֵל--שָׁלוֹשׁ בַּצָּפוֹן, וְשָׁלוֹשׁ בַּדָּרוֹם.&nbsp; שֶׁבַּדָּרוֹם--לִשְׁכַּת הַמֶּלַח, לִשְׁכַּת הַפַּרְוָה, לִשְׁכַּת הַמְּדִיחִין:&nbsp; לִשְׁכַּת הַמֶּלַח, שָׁם נוֹתְנִין מֶלַח לַקָּרְבָּן; לִשְׁכַּת הַפַּרְוָה, שָׁם מוֹלְחִין עוֹרוֹת הַקֳּדָשִׁים, וְעַל גַּגָּהּ הָיָה בֵּית טְבִילָה לְכוֹהֵן גָּדוֹל בְּיוֹם הַכִּפּוּרִים; לִשְׁכַּת הַמְּדִיחִין, שָׁם הָיוּ מְדִיחִין קִרְבֵי הַקֳּדָשִׁים, וּמִשָּׁם מְסִבָּה עוֹלָה לְגַג בֵּית הַפַּרְוָה.</p>

<p><b>ה,יז</b>&nbsp;&nbsp;וְהַשָּׁלוֹשׁ שֶׁבַּצָּפוֹן--לִשְׁכַּת הַגָּזִית, לִשְׁכַּת הַגֻּלָּה, לִשְׁכַּת הָעֵץ:&nbsp; לִשְׁכַּת הַגָּזִית--שֶׁבָּהּ סַנְהֶדְּרֵי גְּדוֹלָה יוֹשֶׁבֶת, וְחֶצְיָהּ הָיָה קֹדֶשׁ וְחֶצְיָהּ חֹל; וְלָהּ שְׁנֵי פְּתָחִים, אֶחָד לַקֹּדֶשׁ וְאֶחָד לַחֹל.&nbsp; וּבַחֲצִי שֶׁלַּחֹל, הָיוּ הַסַּנְהֶדְּרִין יוֹשְׁבִין.</p>

<p><b>ה,יח</b>&nbsp;&nbsp;לִשְׁכַּת הַגֻּלָּה, שָׁם הָיָה בּוֹר שֶׁמְּמַלְּאִין מִמֶּנּוּ בְּגֻלָּה; וּמִשָּׁם מְסַפְּקִין מַיִם לְכָל הָעֲזָרָה.&nbsp; וְלִשְׁכַּת הָעֵץ הָיְתָה אֲחוֹרֵי שְׁתֵּיהֶן, וְהִיא הָיְתָה לִשְׁכַּת כּוֹהֵן גָּדוֹל; וְהִיא הַנִּקְרֵאת לִשְׁכַּת פַּלְהֶדְּרִין.&nbsp; וְגַג שְׁלָשְׁתָּן שׁוֹוֶה.</p>

<p><b>ה,יט</b>&nbsp;&nbsp;וּשְׁתֵּי לְשָׁכוֹת אֲחֵרוֹת הָיוּ שָׁם בַּעֲזֶרֶת יִשְׂרָאֵל--אַחַת מִיְּמִין שַׁעַר מִזְרָחִי, וְהִיא לִשְׁכַּת פִּינְחָס הַמַּלְבִּישׁ; וְאַחַת מִשְּׂמֹאלוֹ, וְהִיא לִשְׁכַּת עוֹשֵׂי חֲבִתִּין.&nbsp; וְזוֹ הִיא צוּרַת כָּל הַלְּשָׁכוֹת וְהָעֲזָרָה כֻּלָּהּ, לְפִי מִדּוֹתֶיהָ [איור הושמט כאן].
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ו</h2>

<p><b>ו,א</b>&nbsp;&nbsp;הַמִּקְדָּשׁ כֻּלּוֹ לֹא הָיָה בְּמִישׁוֹר, אֵלָא בְּמַעֲלֵה הָהָר:&nbsp; כְּשֶׁאָדָם נִכְנָס מִשַּׁעַר מִזְרָחִי שֶׁלְּהַר הַבַּיִת, מְהַלֵּךְ עַד סוֹף הַחֵיל בְּשׁוֹוֶה; וְעוֹלֶה מִן הַחֵיל לַעֲזֶרֶת הַנָּשִׁים בִּשְׁתֵּים עֶשְׂרֵה מַעֲלוֹת, רוּם כָּל מַעֲלָה חֲצִי אַמָּה וְשִׁלְחָהּ חֲצִי אַמָּה.</p>

<p><b>ו,ב</b>&nbsp;&nbsp;וּמְהַלֵּךְ כָּל עֲזֶרֶת נָשִׁים בְּשׁוֹוֶה; וְעוֹלֶה מִמֶּנָּה לַעֲזֶרֶת יִשְׂרָאֵל, שְׁהִיא תְּחִלַּת הָעֲזָרָה, בְּחָמֵשׁ עֶשְׂרֵה מַעֲלוֹת, רוּם כָּל מַעֲלָה חֲצִי אַמָּה וְשִׁלְחָהּ חֲצִי אַמָּה.</p>

<p><b>ו,ג</b>&nbsp;&nbsp;וּמְהַלֵּךְ כָּל עֲזֶרֶת יִשְׂרָאֵל בְּשׁוֹוֶה; וְעוֹלֶה מִמֶּנָּה לַעֲזֶרֶת הַכּוֹהֲנִים בְּמַעֲלָה גְּבוֹהָה אַמָּה, וְעָלֶיהָ דּוּכָן יֵשׁ בּוֹ שָׁלוֹשׁ מַעֲלוֹת, רוּם כָּל מַעֲלָה חֲצִי אַמָּה וְשִׁלְחָהּ חֲצִי אַמָּה.&nbsp; נִמְצֵאת עֲזֶרֶת הַכּוֹהֲנִים, גְּבוֹהָה עַל שֶׁלְּיִשְׂרָאֵל שְׁתֵּי אַמּוֹת וּמֶחְצָה.</p>

<p><b>ו,ד</b>&nbsp;&nbsp;וּמְהַלֵּךְ כָּל עֲזֶרֶת כּוֹהֲנִים וְהַמִּזְבֵּחַ וּבֵין הָאוּלָם וְלַמִּזְבֵּחַ בְּשׁוֹוֶה; וְעוֹלֶה מִשָּׁם לָאוּלָם בִּשְׁתֵּים עֶשְׂרֵה מַעֲלוֹת, רוּם כָּל מַעֲלָה חֲצִי אַמָּה וְשִׁלְחָהּ אַמָּה.&nbsp; וְהָאוּלָם וְהַהֵיכָל, כֻּלּוֹ בְּשׁוֹוֶה.</p>

<p><b>ו,ה</b>&nbsp;&nbsp;נִמְצָא גֹּבַהּ קַרְקַע הַהֵיכָל עַל קַרְקַע שַׁעַר הַמִּזְרָח שֶׁלְּהַר הַבַּיִת, עֶשְׂרִים וּשְׁתַּיִם אַמּוֹת; וְגֹבַהּ שַׁעַר הַר הַבַּיִת עֶשְׂרִים אַמָּה.&nbsp; לְפִיכָּךְ הָעוֹמֵד כְּנֶגֶד שַׁעַר הַמִּזְרָח, אֵינוּ רוֹאֶה פֶּתַח הַהֵיכָל; וּמִפְּנֵי זֶה, עָשׂוּ כּוֹתָל שֶׁעַל גַּבֵּי שַׁעַר זֶה נָמוּךְ, כְּדֵי שֶׁיְּהֶא הָעוֹמֵד בְּהַר הַמִּשְׁחָה רוֹאֶה פֶּתַח הַהֵיכָל, בְּשָׁעָה שֶׁמַּזֶּה מִדַּם הַפָּרָה נֹכַח הַהֵיכָל.</p>

<p><b>ו,ו</b>&nbsp;&nbsp;וּלְשָׁכוֹת הָיוּ שָׁם תַּחַת עֲזֶרֶת יִשְׂרָאֵל פְּתוּחוֹת לַעֲזֶרֶת הַנָּשִׁים, שֶׁשָּׁם הַלְּוִיִּים נוֹתְנִין הַכִּנּוֹרוֹת וְהַנְּבָלִים וְהַמְּצֶלְתַּיִם וְכָל כְּלֵי הַשִּׁיר; וְעַל הַדּוּכָן הָעוֹלֶה מֵעֲזֶרֶת יִשְׂרָאֵל לַעֲזֶרֶת הַכּוֹהֲנִים, הָיוּ הַלְּוִיִּים עוֹמְדִים בְּשָׁעָה שֶׁאוֹמְרִים שִׁירָה עַל הַקָּרְבָּן.</p>

<p><b>ו,ז</b>&nbsp;&nbsp;הַלְּשָׁכוֹת הַבְּנוּיוֹת בַּקֹּדֶשׁ וּפְתוּחוֹת לַחֹל--אִם הָיוּ גַּגּוֹתֵיהֶן שׁוֹוִין עִם קַרְקַע הָעֲזָרָה--תּוֹכָן חֹל, וְגַגּוֹתֵיהֶן קֹדֶשׁ.&nbsp; וְאִם אֵינָן שׁוֹוִין--אַף גַּגּוֹתֵיהֶן חֹל, שֶׁהַגַּגּוֹת וְהָעֲלִיּוֹת לֹא נִתְקַדְּשׁוּ; לְפִיכָּךְ גַּגִּים אֵלּוּ--אֵין אוֹכְלִין שָׁם קָדְשֵׁי קֳדָשִׁים, וְלֹא שׁוֹחֲטִין קֳדָשִׁים קַלִּים.</p>

<p><b>ו,ח</b>&nbsp;&nbsp;הָיוּ בְּנוּיוֹת בַּחֹל וּפְתוּחוֹת לַקֹּדֶשׁ--תּוֹכָן קֹדֶשׁ לַאֲכִילַת קָדְשֵׁי קֳדָשִׁים, אֲבָל אֵין שׁוֹחֲטִין שָׁם קֳדָשִׁים קַלִּים; וְהַנִּכְנָס לְשָׁם בְּטֻמְאָה, פָּטוּר; וְגַגּוֹתֵיהֶן, חֹל לְכָל דָּבָר.&nbsp; [ט] הַמְּחִילוֹת הַפְּתוּחוֹת לָעֲזָרָה, קֹדֶשׁ; וְהַפְּתוּחוֹת לְהַר הַבַּיִת, חֹל.&nbsp; הַחַלּוֹנוֹת וְעֹבִי הַחוֹמָה כְּלִפְנִים--בֵּין לַאֲכִילַת קָדְשֵׁי קֳדָשִׁים, בֵּין לְטֻמְאָה.</p>

<p><b>ו,ט</b>&nbsp;&nbsp;[י] בֵּית דִּין שֶׁרָצוּ לְהוֹסִיף עַל יְרוּשָׁלַיִם, אוֹ לְהוֹסִיף עַל הָעֲזָרוֹת--מוֹסִיפִין; וְיֵשׁ לָהֶם לִמְשֹׁךְ הָעֲזָרָה עַד מְקוֹם שֶׁיִּרְצוּ מֵהַר הַבַּיִת, וְלִמְשֹׁךְ חוֹמַת יְרוּשָׁלַיִם עַד מְקוֹם שֶׁיִּרְצוּ.</p>

<p><b>ו,י</b>&nbsp;&nbsp;[יא] אֵין מוֹסִיפִין עַל הָעִיר, אוֹ עַל הָעֲזָרוֹת--אֵלָא עַל פִּי מֶלֶךְ, וְעַל פִּי נָבִיא, וּבְאוּרִים וְתֻמִּים, וְעַל פִּי סַנְהֶדְּרִין שֶׁלְּשִׁבְעִים וְאֶחָד זְקֵנִים:&nbsp; שֶׁנֶּאֱמָר "כְּכֹל, אֲשֶׁר אֲנִי מַרְאֶה אוֹתְךָ .&nbsp;.&nbsp;. וְכֵן, תַּעֲשׂוּ" (שמות כה,ט), לְדוֹרוֹת; וּמֹשֶׁה רַבֵּנוּ, מֶלֶךְ הָיָה.</p>

<p><b>ו,יא</b>&nbsp;&nbsp;[יב] וְכֵיצַד מוֹסִיפִין עַל הָעִיר:&nbsp; עוֹשִׂין בֵּית דִּין שְׁתֵּי תּוֹדוֹת, וְלוֹקְחִין לֶחֶם חָמֵץ שֶׁבָּהֶם, וְהוֹלְכִים בֵּית דִּין אַחַר שְׁתֵּי הַתּוֹדוֹת, וּשְׁתֵּי הַתּוֹדוֹת זוֹ אַחַר זוֹ; וְעוֹמְדִין בַּכִּנּוֹרוֹת וּבַנְּבָלִים וּבַצִּלְצַל, עַל כָּל פִּנָּה וּפִנָּה וְעַל כָּל אֶבֶן וְאֶבֶן שֶׁבִּירוּשָׁלַיִם, וְאוֹמְרִין "אֲרוֹמִמְךָ ה', כִּי דִלִּיתָנִי .&nbsp;.&nbsp;." (תהילים ל,ב), עַד שֶׁמַּגִּיעִין לְסוֹף הַמָּקוֹם שֶׁמְּקַדֵּשִׁין אוֹתוֹ וְעוֹמְדִין שָׁם.&nbsp; וְאוֹכְלִין שָׁם לֶחֶם תּוֹדָה אַחַת מִשְּׁתֵּי הַתּוֹדוֹת, וְהַשְּׁנִיָּה נִשְׂרֶפֶת.&nbsp; וְעַל פִּי הַנָּבִיא--שׂוֹרְפִין אֶת זוֹ, וְאוֹכְלִין אֶת זוֹ.</p>

<p><b>ו,יב</b>&nbsp;&nbsp;[יג] וְכֵן אִם הוֹסִיפוּ עַל הָעֲזָרָה, מְקַדֵּשִׁין אוֹתָהּ בִּשְׁיַרֵי הַמִּנְחָה:&nbsp; מַה יְרוּשָׁלַיִם, הַתּוֹדָה שֶׁנֶּאֱכֶלֶת בָּהּ מְקַדְּשַׁתָּהּ--אַף הָעֲזָרָה, שְׁיַרֵי הַמְּנָחוֹת שְׁאֵין נֶאֱכָלִין אֵלָא בָּהּ הֶן שֶׁמְּקַדֵּשִׁין אוֹתָהּ בָּהֶן; וְאוֹכְלִין אוֹתָן בְּסוֹף הַמָּקוֹם שֶׁקִּדְּשׁוּ.</p>

<p><b>ו,יג</b>&nbsp;&nbsp;[יד] כָּל מָקוֹם שֶׁלֹּא נַעֲשָׂה בְּכָל אֵלּוּ, וְכַסֵּדֶר הַזֶּה--לֹא נִתְקַדַּשׁ קִדּוּשׁ גָּמוּר.&nbsp; וְזֶה שֶׁעָשָׂה עֶזְרָא שְׁתֵּי תּוֹדוֹת, זֵכֶר הוּא שֶׁעָשָׂה; וְלֹא בְּמַעֲשָׂיו נִתְקַדַּשׁ הַמָּקוֹם, שֶׁלֹּא הָיָה שָׁם לֹא מֶלֶךְ וְלֹא אוּרִים וְתֻמִּים.&nbsp; וּבְמַה נִתְקַדְּשָׁה:&nbsp; בִּקְדֻשָּׁה רִאשׁוֹנָה שֶׁקִּדְּשָׁהּ שְׁלֹמֹה--שְׁהוּא קִדְּשָׁה הָעֲזָרָה וִירוּשָׁלַיִם לְשָׁעָתָהּ, וְקִדְּשָׁה אוֹתָן לָעֲתִיד לָבוֹא.</p>

<p><b>ו,יד</b>&nbsp;&nbsp;[טו] לְפִיכָּךְ מַקְרִיבִין הַקָּרְבָּנוֹת כֻּלָּן, אַף עַל פִּי שְׁאֵין שָׁם בַּיִת בָּנוּי; וְאוֹכְלִין קָדְשֵׁי קֳדָשִׁים בְּכָל הָעֲזָרָה, אַף עַל פִּי שְׁהִיא חֲרֵבָה וְאֵינָהּ מֻקֶּפֶת בִּמְחִצָּה; וְאוֹכְלִין קֳדָשִׁים קַלִּים וּמַעֲשֵׂר שֵׁנִי בְּכָל יְרוּשָׁלַיִם, אַף עַל פִּי שְׁאֵין שָׁם חוֹמָה:&nbsp; שֶׁקְּדֻשָּׁה הָרִאשׁוֹנָה קִדְּשָׁה לְשָׁעָתָהּ, וְקִדְּשָׁה לָעֲתִיד לָבוֹא.</p>

<p><b>ו,טו</b>&nbsp;&nbsp;[טז] וְלָמָּה אֲנִי אוֹמֵר בַּמִּקְדָּשׁ וִירוּשָׁלַיִם, שֶׁקְּדֻשָּׁה רִאשׁוֹנָה קִדְּשַׁתָּן לָעֲתִיד לָבוֹא, וּבִקְדֻשַּׁת שְׁאָר אֶרֶץ יִשְׂרָאֵל לְעִנְיַן שְׁבִיעִית וּמַעַשְׂרוֹת וְכַיּוֹצֶא בָּהֶן, לֹא קִדְּשָׁה לָעֲתִיד לָבוֹא:&nbsp; לְפִי שֶׁקְּדֻשַּׁת הַמִּקְדָּשׁ וִירוּשָׁלַיִם--מִפְּנֵי הַשְּׁכִינָה, וּשְׁכִינָה אֵינָהּ בְּטֵלָה.&nbsp; וַהֲרֵי הוּא אוֹמֵר "וַהֲשִׁמּוֹתִי אֶת-מִקְדְּשֵׁיכֶם" (ויקרא כו,לא); וְאָמְרוּ חֲכָמִים, אַף עַל פִּי שֶׁשּׁוֹמְמִין, בִּקְדֻשָּׁתָן הֶן עוֹמְדִים.</p>

<p><b>ו,טז</b>&nbsp;&nbsp;אֲבָל חִיּוּב הָאָרֶץ בַּשְּׁבִיעִית וּבַמַּעַשְׂרוֹת, אֵינוּ אֵלָא מִפְּנֵי שְׁהוּא כִּבּוּשׁ רַבִּים; וְכֵיוָן שֶׁנִּלְקְחָה הָאָרֶץ מִיְּדֵיהֶם--בָּטַל הַכִּבּוּשׁ וְנִפְטְרָה מִן הַתּוֹרָה מִן הַמַּעַשְׂרוֹת וּמִן הַשְּׁבִיעִית, שֶׁהֲרֵי אֵינָהּ אֶרֶץ יִשְׂרָאֵל.&nbsp; וְכֵיוָן שֶׁעָלָה עֶזְרָא וְקִדְּשָׁהּ, לֹא קִדְּשָׁהּ בַּכִּבּוּשׁ אֵלָא בַּחֲזָקָה שֶׁהִחְזִיקוּ בָּהּ; וּלְפִיכָּךְ כָּל מָקוֹם שֶׁהִחְזִיקוּ בּוֹ עוֹלֵי בָּבֶל, וְנִתְקַדַּשׁ בִּקְדֻשַּׁת עֶזְרָא הַשְּׁנִיָּה--הֲרֵי הוּא מְקֻדָּשׁ הַיּוֹם, וְאַף עַל פִּי שֶׁנִּלְקְחָה הָאָרֶץ מִמֶּנּוּ, וְחַיָּב בַּשְּׁבִיעִית וּבַמַּעַשְׂרוֹת, עַל הַדֶּרֶךְ שֶׁבֵּאַרְנוּ בְּהִלְכּוֹת תְּרוּמָה.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ז</h2>

<p><b>ז,א</b>&nbsp;&nbsp;מִצְוַת עֲשֵׂה לִיִרְאָה מִן הַמִּקְדָּשׁ, שֶׁנֶּאֱמָר "וּמִקְדָּשִׁי תִּירָאוּ" (ויקרא יט,ל; ויקרא כו,ב); וְלֹא מִן הַמִּקְדָּשׁ אַתָּה יָרֵא, אֵלָא מִמִּי שֶׁצִּוָּה עַל יִרְאָתוֹ.&nbsp; [ב] וְאֵיזוֹ הִיא יִרְאָתוֹ:&nbsp; שֶׁלֹּא יִכָּנֵס אָדָם לְהַר הַבַּיִת בְּמַקְלוֹ, אוֹ בְּמַנְעָל שֶׁבְּרַגְלָיו, אוֹ בַּאֲפֻנְדָּתוֹ, אוֹ בָּאָבָק שֶׁעַל רַגְלָיו, אוֹ בַּמָּעוֹת הַצְּרוּרִין לוֹ בִּסְדִינוֹ.&nbsp; וְאֵין צָרִיךְ לוֹמַר, שֶׁאָסוּר לוֹ לָרֹק בְּכָל הַר הַבַּיִת; אֵלָא אִם נִזְדַּמַּן לוֹ רֹק, מַבְלִיעוֹ בִּכְסוּתוֹ.</p>

<p><b>ז,ב</b>&nbsp;&nbsp;וְלֹא יַעֲשֶׂה הַר הַבַּיִת דֶּרֶךְ שֶׁיִּכָּנֵס מִפֶּתַח זוֹ וְיֵצֵא בַּפֶּתַח שֶׁכְּנֶגְדָּהּ, כְּדֵי לְקַצַּר הַדֶּרֶךְ; אֵלָא יַקִּיפוֹ מִבַּחוּץ.&nbsp; וְלֹא יִכָּנֵס לוֹ אֵלָא לִדְבַר מִצְוָה.&nbsp; [ג] וְכָל הַנִּכְנָסִין לְהַר הַבַּיִת, נִכְנָסִין דֶּרֶךְ יָמִין וּמַקִּיפִין וְיוֹצְאִין דֶּרֶךְ שְׂמֹאל--חוּץ מִמִּי שֶׁאֵרְעוֹ דָּבָר, שְׁהוּא מַקִּיף עַל הַשְּׂמֹאל.&nbsp; לְפִיכָּךְ הָיוּ שׁוֹאֲלִין לוֹ, מַה לָךְ מַקִּיף עַל הַשְּׂמֹאל, שֶׁאֲנִי אָבֵל, הַשּׁוֹכֵן בַּבַּיִת הַזֶּה יְנַחֲמָךְ; שֶׁאֲנִי מְנֻדֶּה, הַשּׁוֹכֵן בַּבַּיִת הַזֶּה יִתֵּן בְּלִבָּךְ וְתִשְׁמַע לְדִבְרֵי חֲבֵרֶיךָ וִיקָרְבוּךָ.</p>

<p><b>ז,ג</b>&nbsp;&nbsp;[ד] כָּל שֶׁהִשְׁלִים עֲבוֹדָה וְנִסְתַּלַּק לוֹ, אֵינוּ יוֹצֶא וַאֲחוֹרָיו לַהֵיכָל; אֵלָא מְהַלֵּךְ אֲחוֹרַנִּית מְעַט מְעַט, וּמְהַלֵּךְ עַל צִדּוֹ עַד שֶׁיֵּצֵא מִן הָעֲזָרָה.&nbsp; וְכֵן אַנְשֵׁי מִשְׁמָר וְאַנְשֵׁי מַעְמָד, וּלְוִיִּים מִדּוּכָנָן--כָּךְ הֶם יוֹצְאִין מִן הַמִּקְדָּשׁ, כְּמוֹ שֶׁפּוֹסֵעַ אַחַר תְּפִלָּה לַאֲחוֹרָיו.&nbsp; כָּל זֶה לְיִרְאָה מִן הַמִּקְדָּשׁ.</p>

<p><b>ז,ד</b>&nbsp;&nbsp;[ה] לֹא יֵקַל אָדָם אֶת רֹאשׁוֹ כְּנֶגֶד שַׁעַר מִזְרָחִי שֶׁלָּעֲזָרָה, שְׁהוּא שַׁעַר נִיקָנוֹר--מִפְּנֵי שְׁהוּא מְכֻוָּן כְּנֶגֶד קֹדֶשׁ הַקֳּדָשִׁים.&nbsp; וְכָל הַנִּכְנָס לָעֲזָרָה--יְהַלַּךְ בְּנַחַת בִּמְקוֹם שֶׁמֻּתָּר לוֹ לְהִכָּנֵס לְשָׁם, וְיִרְאֶה עַצְמוֹ שְׁהוּא עוֹמֵד לִפְנֵי הָאָדוֹן ה' שֶׁאָמַר "וְהָיוּ עֵינַי וְלִבִּי שָׁם, כָּל-הַיָּמִים" (מלכים&nbsp;א ט,ג; דברי הימים&nbsp;ב ז,טז); וּמְהַלֵּךְ בְּאֵימָה וְיִרְאָה וּפַחַד וּרְעָדָה, שֶׁנֶּאֱמָר "בְּבֵית אֱלֹהִים, נְהַלֵּךְ בְּרָגֶשׁ" (תהילים נה,טו).</p>

<p><b>ז,ה</b>&nbsp;&nbsp;[ו] וְאָסוּר לְכָל אָדָם לֵישֵׁב בְּכָל הָעֲזָרָה; וְאֵין יְשִׁיבָה בָּעֲזָרָה אֵלָא לְמַלְכֵי בֵּית דָּוִיד בִּלְבָד, שֶׁנֶּאֱמָר "וַיָּבֹא הַמֶּלֶךְ דָּוִד, וַיֵּשֶׁב לִפְנֵי ה'" (שמואל&nbsp;ב ז,יח; דברי הימים&nbsp;א יז,טז).&nbsp; וְהַסַּנְהֶדְּרִין שֶׁהָיוּ יוֹשְׁבִין בְּלִשְׁכַּת הַגָּזִית, לֹא הָיוּ יוֹשְׁבִין אֵלָא בְּחֶצְיָהּ שֶׁלַּחֹל.</p>

<p><b>ז,ו</b>&nbsp;&nbsp;[ז] אַף עַל פִּי שֶׁהַמִּקְדָּשׁ הַיּוֹם חָרֵב בַּעֲווֹנוֹתֵינוּ, חַיָּב אָדָם בְּמוֹרָאוֹ כְּמוֹ שֶׁהָיָה נוֹהֵג בּוֹ בְּבִנְיָנוֹ--לֹא יִכָּנֵס אֵלָא לִמְקוֹם שֶׁמֻּתָּר לְהִכָּנֵס לְשָׁם, וְלֹא יֵשֵׁב בָּעֲזָרָה, וְלֹא יָקֵל רֹאשׁוֹ כְּנֶגֶד שַׁעַר הַמִּזְרָח:&nbsp; שֶׁנֶּאֱמָר "אֶת-שַׁבְּתֹתַי תִּשְׁמֹרוּ, וּמִקְדָּשִׁי תִּירָאוּ" (ויקרא יט,ל; ויקרא כו,ב)--מַה שְׁמִירַת שַׁבָּת לְעוֹלָם, אַף מוֹרָא מִקְדָּשׁ לְעוֹלָם, שֶׁאַף עַל פִּי שֶׁחָרֵב, בִּקְדֻשָּׁתוֹ עוֹמֵד.</p>

<p><b>ז,ז</b>&nbsp;&nbsp;[ח] בִּזְמָן שֶׁהָיָה הַמִּקְדָּשׁ בָּנוּי--אָסוּר לוֹ לָאָדָם לְהָקֶל אֶת רֹאשׁוֹ מִן הַצּוֹפִים, שְׁהוּא חוּץ לִירוּשָׁלַיִם וְלִפְנִים:&nbsp; וְהוּא שֶׁיִּהְיֶה רוֹאֶה אֶת הַמִּקְדָּשׁ, וְלֹא יִהְיֶה גָּדֵר מַפְסִיק בֵּינוֹ וּבֵין הַמִּקְדָּשׁ.</p>

<p><b>ז,ח</b>&nbsp;&nbsp;[ט] אָסוּר לָאָדָם לְעוֹלָם שֶׁיִּפָּנֶה אוֹ שֶׁיִּישַׁן, בֵּין מִזְרָח לְמַעְרָב; וְאֵין צָרִיךְ לוֹמַר, שְׁאֵין קוֹבְעִין בֵּית הַכִּסֵּא בֵּין מִזְרָח לְמַעְרָב בְּכָל מָקוֹם:&nbsp; מִפְּנֵי שֶׁהַהֵיכָל בַּמַּעְרָב.&nbsp; לְפִיכָּךְ לֹא יִפָּנֶה לֹא לַמַּעְרָב, וְלֹא לַמִּזְרָח שְׁהוּא כְּנֶגֶד הַמַּעְרָב, אֵלָא בֵּין צָפוֹן לְדָרוֹם נִפְנִים, וִישֵׁנִים.&nbsp; וְכָל הַמַּטִּיל מַיִם מִן הַצּוֹפִים וְלִפְנִים--יֵשֵׁב וּפָנָיו כְּלַפֵּי הַקֹּדֶשׁ, אוֹ יְסַלַּק הַקֹּדֶשׁ לַצְּדָדִין.</p>

<p><b>ז,ט</b>&nbsp;&nbsp;[י] וְאָסוּר לָאָדָם שֶׁיַּעֲשֶׂה בַּיִת תַּבְנִית הֵיכָל, אַכְסַדְרָה תַּבְנִית אוּלָם, חָצֵר כְּנֶגֶד הָעֲזָרָה, שֻׁלְחָן כְּצוּרַת הַשֻּׁלְחָן, וּמְנוֹרָה כְּצוּרַת הַמְּנוֹרָה; אֲבָל עוֹשֶׂה הוּא מְנוֹרָה שֶׁלַּחֲמִשָּׁה קָנִים, אוֹ שֶׁלִּשְׁמוֹנָה קָנִים, אוֹ מְנוֹרָה שְׁאֵינָהּ מַתֶּכֶת, אַף עַל פִּי שֶׁיֵּשׁ לָהּ שִׁבְעָה קָנִים.</p>

<p><b>ז,י</b>&nbsp;&nbsp;[יא] שָׁלוֹשׁ מַחֲנוֹת הָיוּ יִשְׂרָאֵל בַּמִּדְבָּר--מַחֲנֵה יִשְׂרָאֵל, וְהִיא אַרְבַּע מַחֲנוֹת; וּמַחֲנֵה לְוִיָּה, שֶׁנֶּאֱמָר בָּהּ "וְסָבִיב לַמִּשְׁכָּן, יַחֲנוּ" (במדבר א,נ); וּמַחֲנֵה שְׁכִינָה, וְהִיא מִפֶּתַח חֲצַר אֹהֶל מוֹעֵד וְלִפְנִים.</p>

<p><b>ז,יא</b>&nbsp;&nbsp;וּכְנֶגְדָּן לְדוֹרוֹת--מִפֶּתַח יְרוּשָׁלַיִם עַד הַר הַבַּיִת, כְּמַחֲנֵה יִשְׂרָאֵל; וּמִפֶּתַח הַר הַבַּיִת עַד פֶּתַח הָעֲזָרָה שְׁהוּא שַׁעַר נִיקָנוֹר, כְּמַחֲנֵה לְוִיָּה; וּמִפֶּתַח הָעֲזָרָה וְלִפְנִים, מַחֲנֵה שְׁכִינָה.&nbsp; וְהַחֵיל וַעֲזֶרֶת נָשִׁים, מַעֲלָה יְתֵרָה בְּבֵית הָעוֹלָמִים.</p>

<p><b>ז,יב</b>&nbsp;&nbsp;כָּל אֶרֶץ יִשְׂרָאֵל מְקֻדֶּשֶׁת מִכָּל הָאֲרָצוֹת.&nbsp; וּמַה הִיא קְדֻשָּׁתָהּ:&nbsp; שֶׁמְּבִיאִין מִמֶּנָּה הָעֹמֶר וּשְׁתֵּי הַלֶּחֶם וְהַבִּכּוּרִים--מַה שְׁאֵין מְבִיאִין כֵּן, מִשְּׁאָר הָאֲרָצוֹת.</p>

<p><b>ז,יג</b>&nbsp;&nbsp;עֶשֶׂר קְדֻשּׁוֹת הֶן בְּאֶרֶץ יִשְׂרָאֵל, זוֹ לְמַעְלָה מִזּוֹ:&nbsp; עֲיָרוֹת הַמֻּקָּפוֹת חוֹמָה מְקֻדָּשׁוֹת מִשְּׁאָר הָאָרֶץ--שֶׁמְּשַׁלְּחִין מִתּוֹכָן אֶת הַמְּצֹרָעִים, וְאֵין קוֹבְרִין מֵת בְּתוֹכָן עַד שֶׁיִּרְצוּ שִׁבְעָה טוֹבֵי הָעִיר אוֹ כָּל אַנְשֵׁי הָעִיר; וְאִם יָצָא הַמֵּת חוּץ לָעִיר, אֵין מַחְזִירִין אוֹתוֹ לְתוֹכָהּ אַף עַל פִּי שֶׁרָצוּ כֻּלָּן לְהַחְזִירוֹ.</p>

<p><b>ז,יד</b>&nbsp;&nbsp;רָצוּ בְּנֵי הָעִיר לְהוֹצִיא הַקֶּבֶר מִן הַמְּדִינָה, מְפַנִּין אוֹתוֹ; וְכָל הַקְּבָרוֹת מְפַנִּין, חוּץ מִקֶּבֶר נָבִיא אוֹ מֶלֶךְ.&nbsp; קֶבֶר שֶׁהִקִּיפַתּוּ הָעִיר, בֵּין מֵאַרְבַּע רוּחוֹתָיו בֵּין מִשְּׁתֵּי רוּחוֹת זוֹ כְּנֶגֶד זוֹ--אִם הָיָה בֵּינוֹ וּבֵין הָעִיר יָתֵר מֵחֲמִשִּׁים אַמָּה לְכָאן וַחֲמִשִּׁים לְכָאן, אֵין מְפַנִּין אוֹתוֹ עַד שֶׁיִּרְצוּ כֻּלָּן; פָּחוּת מִכָּאן, מְפַנִּין אוֹתוֹ.</p>

<p><b>ז,טו</b>&nbsp;&nbsp;[יד] יְרוּשָׁלַיִם מְקֻדֶּשֶׁת מִשְּׁאָר הָעֲיָרוֹת הַמֻּקָּפוֹת--שֶׁאוֹכְלִין קֳדָשִׁים קַלִּים וּמַעֲשֵׂר שֵׁנִי, לִפְנִים מֵחוֹמָתָהּ.&nbsp; וְאֵלּוּ דְּבָרִים שֶׁנֶּאְמְרוּ בִּירוּשָׁלַיִם:&nbsp; אֵין מְלִינִין בָּהּ אֶת הַמֵּת, וְאֵין מַעְבִירִין בְּתוֹכָהּ עַצְמוֹת אָדָם, וְאֵין מַשְׂכִּירִין בְּתוֹכָהּ בָּתִּים, וְאֵין נוֹתְנִין בָּהּ מָקוֹם לְגֵר תּוֹשָׁב, וְאֵין מְקַיְּמִין בָּהּ קְבָרוֹת חוּץ מִקִּבְרֵי בֵּית דָּוִיד וְקֶבֶר חֻלְדָּה שֶׁהָיוּ בָּהּ מִיְּמוֹת נְבִיאִים הָרִאשׁוֹנִים, וְאֵין נוֹטְעִין בָּהּ גִּנּוֹת וּפַרְדֵּסִים, וְאֵינָהּ נִזְרַעַת וְלֹא נֶחֱרֶשֶׁת שֶׁמֶּא תִסְרַח, וְאֵין מְקַיְּמִין בָּהּ אִילָנוֹת חוּץ מִגִּנַּת וְרָדִים שֶׁהָיְתָה שָׁם מִיְּמוֹת נְבִיאִים הָרִאשׁוֹנִים, וְאֵין מְקַיְּמִין בָּהּ אַשְׁפּוֹת מִפְּנֵי הַשְּׁרָצִים, וְאֵין מוֹצִיאִין מִמֶּנָּה זִיזִין וּכְצוֹצְטְרָאוֹת לִרְשׁוּת הָרַבִּים מִפְּנֵי אֹהֶל הַטֻּמְאָה, וְאֵין עוֹשִׂין בָּהּ כִּבְשׁוֹנוֹת מִפְּנֵי הֶעָשָׁן, וְאֵין מְגַדְּלִין בָּהּ תֻּרְנְגוֹלִין מִפְּנֵי הַקֳּדָשִׁים; וְכֵן לֹא יְגַדְּלוּ הַכּוֹהֲנִים תֻּרְנְגוֹלִין בְּכָל אֶרֶץ יִשְׂרָאֵל, מִפְּנֵי הַטְּהָרוֹת.&nbsp; וְאֵין הַבַּיִת נֶחְלָט בָּהּ, וְאֵינוּ מִטַּמֵּא בַּנְּגָעִים, וְאֵינָהּ נַעֲשֵׂית עִיר הַנִּדַּחַת, וְאֵינָהּ מְבִיאָה עֶגְלָה עֲרוּפָה לְפִי שֶׁלֹּא נִתְחַלְּקָה לַשְּׁבָטִים.</p>

<p><b>ז,טז</b>&nbsp;&nbsp;[טו] הַר הַבַּיִת מְקֻדָּשׁ מִמֶּנָּה--שְׁאֵין זָבִין וְזָבוֹת נִדּוֹת וְיוֹלְדוֹת נִכְנָסִין לְשָׁם, וּמֻתָּר לְהַכְנִיס הַמֵּת עַצְמוֹ לְהַר הַבַּיִת; וְאֵין צָרִיךְ לוֹמַר, טְמֵא מֵת שְׁהוּא נִכְנָס לְשָׁם.</p>

<p><b>ז,יז</b>&nbsp;&nbsp;[טז] הַחֵיל מְקֻדָּשׁ מִמֶּנּוּ--שְׁאֵין גּוֹיִים וּטְמֵא מֵת וּבוֹעֵל נִדָּה, נִכְנָסִים לְשָׁם.&nbsp; [יז] עֲזֶרֶת הַנָּשִׁים מְקֻדֶּשֶׁת מִן הַחֵיל--שְׁאֵין טְבוּל יוֹם נִכְנָס לְשָׁם, וְאִסּוּר זֶה מִדִּבְרֵיהֶם; אֲבָל מִן הַתּוֹרָה, מֻתָּר טְבוּל יוֹם לְהִכָּנֵס לְמַחֲנֵה לְוִיָּה.&nbsp; וְטָמֵא שֶׁנִּכְנָס לַעֲזֶרֶת הַנָּשִׁים, אֵינוּ חַיָּב חַטָּאת.</p>

<p><b>ז,יח</b>&nbsp;&nbsp;עֲזֶרֶת יִשְׂרָאֵל מְקֻדֶּשֶׁת מֵעֲזֶרֶת נָשִׁים--שְׁאֵין מְחֻסָּר כִּפּוּרִים נִכְנָס לְשָׁם, וְטָמֵא שֶׁנִּכְנַס לָהּ חַיָּב כָּרֵת.&nbsp; [יט] עֲזֶרֶת הַכּוֹהֲנִים מְקֻדֶּשֶׁת מִמֶּנָּה--שְׁאֵין יִשְׂרָאֵל נִכְנָסִין לְשָׁם, אֵלָא בְּשָׁעַת צָרְכֵּיהֶם לִסְמִיכָה וְלִשְׁחִיטָה וְלִתְנוּפָה.</p>

<p><b>ז,יט</b>&nbsp;&nbsp;[כ] בֵּין הָאוּלָם וְלַמִּזְבֵּחַ מְקֻדָּשׁ מִמֶּנָּה--שְׁאֵין בַּעֲלֵי מוּמִין וּפְרוּעֵי רֹאשׁ וּקְרוּעֵי בְּגָדִים, נִכְנָסִין לְשָׁם.&nbsp; [כא] הַהֵיכָל מְקֻדָּשׁ מִבֵּין הָאוּלָם וְלַמִּזְבֵּחַ--שְׁאֵין נִכְנָס לְשָׁם, אֵלָא רָחוּץ יָדַיִם וְרַגְלַיִם.&nbsp; [כב] בֵּית קֹדֶשׁ הַקֳּדָשִׁים מְקֻדָּשׁ מִמֶּנּוּ--שְׁאֵין נִכְנָס לְשָׁם אֵלָא כּוֹהֵן גָּדוֹל בְּיוֹם הַכִּפּוּרִים, בְּשָׁעַת הָעֲבוֹדָה.</p>

<p><b>ז,כ</b>&nbsp;&nbsp;[כג] מְקוֹם שֶׁהָיָה בָּעֲלִיָּה מְכֻוָּן עַל קֹדֶשׁ הַקֳּדָשִׁים--אֵין נִכְנָסִין לוֹ אֵלָא פַּעַם אַחַת בַּשָּׁבוּעַ, לֵידַע מַה הוּא צָרִיךְ לְחַזַּק בִּדְקוֹ.</p>

<p><b>ז,כא</b>&nbsp;&nbsp;בְּשָׁעָה שֶׁנִּכְנָסִין הַבַּנָּאִים לִבְנוֹת וּלְתַקַּן בַּהֵיכָל, אוֹ לְהוֹצִיא מִשָּׁם אֶת הַטֻּמְאָה--מִצְוָה שֶׁיִּהְיוּ הַנִּכְנָסִין כּוֹהֲנִים תְּמִימִים; לֹא מָצְאוּ תְּמִימִים, יִכָּנְסוּ בַּעֲלֵי מוּמִין; אִם אֵין שָׁם כּוֹהֲנִים, יִכָּנְסוּ לְוִיִּים; לֹא מָצְאוּ לְוִיִּים, יִכָּנְסוּ יִשְׂרָאֵל.&nbsp; מִצְוָה בַּטְּהוֹרִים; לֹא מָצְאוּ טְהוֹרִים, יִכָּנְסוּ טְמֵאִים.&nbsp; טָמֵא וּבַעַל מוּם--יִכָּנֵס טָמֵא וְאַל יִכָּנֵס בַּעַל מוּם, שֶׁהַטֻּמְאָה דְּחוּיָה בַּצִּבּוּר.</p>

<p><b>ז,כב</b>&nbsp;&nbsp;וְכָל הַנִּכְנָסִין לַהֵיכָל לְתַקַּן, יִכָּנְסוּ בְּתֵבוֹת; אִם אֵין שָׁם תֵּבוֹת, אוֹ שְׁאֵי אִפְשָׁר לָהֶם שֶׁיַּעֲשׂוּ בַּתֵּבוֹת--יִכָּנְסוּ דֶּרֶךְ פְּתָחִים.
<br>&nbsp;</p>

<h2>הִלְכּוֹת בֵּית הַבְּחִירָה פֵּרֶק ח</h2>

<p><b>ח,א</b>&nbsp;&nbsp;שְׁמִירַת הַמִּקְדָּשׁ מִצְוַת עֲשֵׂה--וְאַף עַל פִּי שְׁאֵין שָׁם פַּחַד מֵאוֹיֵב, וְלֹא מִלִּסְטִים:&nbsp; שְׁאֵין שְׁמִירָתוֹ אֵלָא כָּבוֹד לוֹ; אֵינוּ דּוֹמֶה פַּלְטוֹרִין שֶׁיֵּשׁ עָלָיו שׁוֹמְרִין, לְפַלְטוֹרִין שְׁאֵין עָלָיו שׁוֹמְרִין.&nbsp; [ב] וּשְׁמִירָה זוֹ, מִצְוָתָהּ כָּל הַלַּיְלָה; וְהַשּׁוֹמְרִין הֶם הַכּוֹהֲנִים וְהַלְּוִיִּים--שֶׁנֶּאֱמָר "אַתָּה וּבָנֶיךָ אִתָּךְ, לִפְנֵי אֹהֶל הָעֵדֻת" (במדבר יח,ב), כְּלוֹמַר אַתֶּם תִּהְיוּ שׁוֹמְרִין לוֹ.&nbsp; וַהֲרֵי נֶאֱמָר "וְשָׁמְרוּ אֶת-מִשְׁמֶרֶת אֹהֶל מוֹעֵד" (במדבר יח,ד), וְנֶאֱמָר "וְהַחֹנִים קֵדְמָה לִפְנֵי אֹהֶל-מוֹעֵד מִזְרָחָה מֹשֶׁה וְאַהֲרֹן וּבָנָיו, שֹׁמְרֵי מִשְׁמֶרֶת הַמִּקְדָּשׁ" (ראה במדבר ג,לח).</p>

<p><b>ח,ב</b>&nbsp;&nbsp;[ג] וְאִם בִּטְּלוּ שְׁמִירָה זוֹ--עָבְרוּ בְּלֹא תַעֲשֶׂה, שֶׁנֶּאֱמָר "וּשְׁמַרְתֶּם, אֵת מִשְׁמֶרֶת הַקֹּדֶשׁ" (במדבר יח,ה):&nbsp; וּלְשׁוֹן שְׁמִירָה, אַזְהָרָה הִיא; הַא לָמַדְתָּ שֶׁשְּׁמִירָתוֹ מִצְוַת עֲשֵׂה, וּבִטּוּל שְׁמִירָתוֹ בְּלֹא תַעֲשֶׂה.</p>

<p><b>ח,ג</b>&nbsp;&nbsp;[ד] מִצְוַת שְׁמִירָתוֹ שֶׁיִּהְיוּ הַכּוֹהֲנִים שׁוֹמְרִים מִבִּפְנִים, וְהַלְּוִיִּים מִבַּחוּץ; וְאַרְבַּע וְעֶשְׂרִים עֵדָה שׁוֹמְרִין אוֹתוֹ בְּכָל לַיְלָה תָּמִיד, בְּאַרְבָּעָה וְעֶשְׂרִים מָקוֹם--הַכּוֹהֲנִים בִּשְׁלוֹשָׁה מְקוֹמוֹת, וְהַלְּוִיִּים בְּאֶחָד וְעֶשְׂרִים מָקוֹם.</p>

<p><b>ח,ד</b>&nbsp;&nbsp;[ה] וְהֵיכָן הָיוּ שׁוֹמְרִים--כּוֹהֲנִים הָיוּ שׁוֹמְרִים בְּבֵית אַבְטִינָס, וּבְבֵית הַנִּיצוֹץ, וּבְבֵית הַמּוֹקֵד:&nbsp; בֵּית אַבְטִינָס וּבֵית הַנִּיצוֹץ, הָיוּ עֲלִיּוֹת בְּנוּיוֹת בְּצַד שַׁעֲרֵי הָעֲזָרָה; וְהָרוֹבִין הָיוּ שׁוֹמְרִים שָׁם.&nbsp; בֵּית הַמּוֹקֵד, בָּאָרֶץ; וְזִקְנֵי בֵּית אָב שֶׁלְּאוֹתוֹ הַיּוֹם הָיוּ יְשֵׁנִים שָׁם, וּמַפְתְּחוֹת הָעֲזָרָה בְּיָדָם.</p>

<p><b>ח,ה</b>&nbsp;&nbsp;[ו] לֹא הָיוּ הַכּוֹהֲנִים הַשּׁוֹמְרִים יְשֵׁנִים בְּבִגְדֵי כְּהֻנָּה, אֵלָא מְקַפְּלִין אוֹתָן וּמַנִּיחִין אוֹתָן כְּנֶגֶד רָאשֵׁיהֶן; וְלוֹבְשִׁין בִּגְדֵי עַצְמָן, וִישֵׁנִים עַל הָאָרֶץ, כְּדֶרֶךְ כָּל שׁוֹמְרֵי חַצְרוֹת הַמְּלָכִים, לֹא שֶׁיִּישְׁנוּ עַל הַמִּטּוֹת.&nbsp; [ז] אֵרַע קֶרִי לְאֶחָד מֵהֶן--הוֹלֵךְ בַּמְּסִבָּה שֶׁתַּחַת הַקַּרְקָע, שֶׁהַמְּחִלּוֹת הַפְּתוּחוֹת לְהַר הַבַּיִת לֹא נִתְקַדְּשׁוּ; וְטוֹבֵל וְחוֹזֵר וְיוֹשֵׁב אֵצֶל אֶחָיו הַכּוֹהֲנִים עַד שֶׁפּוֹתְחִין הַשְּׁעָרִים בַּבֹּקֶר, יוֹצֶא וְהוֹלֵךְ לוֹ.</p>

<p><b>ח,ו</b>&nbsp;&nbsp;[ח] וְהֵיכָן הָיוּ הַלְּוִיִּים שׁוֹמְרִים--עַל חֲמִשָּׁה שַׁעֲרֵי הַר הַבַּיִת, וְעַל אַרְבַּע פִּנּוֹתָיו מִתּוֹכוֹ, וְעַל אַרְבַּע פִּנּוֹת הָעֲזָרָה מִבַּחוּץ, שֶׁאָסוּר לֵישֵׁב בָּעֲזָרָה; וְעַל חֲמִשָּׁה שַׁעֲרֵי הָעֲזָרָה חוּץ לָעֲזָרָה, שֶׁהֲרֵי הַכּוֹהֲנִים שׁוֹמְרִים עַל שַׁעַר הַמּוֹקֵד וְעַל שַׁעַר הַנִּיצוֹץ:&nbsp; הֲרֵי שְׁמוֹנָה עָשָׂר מָקוֹם.&nbsp; [ט] וְעוֹד שׁוֹמְרִים בְּלִשְׁכַּת הַקָּרְבָּן, וּבְלִשְׁכַּת הַפָּרֹכֶת, וַאֲחוֹרֵי בֵּית הַכַּפֹּרֶת.</p>

<p><b>ח,ז</b>&nbsp;&nbsp;[י] וּמַעְמִידִין מְמֻנֶּה אֶחָד עַל כָּל הַמִּשְׁמָרוֹת הַשּׁוֹמְרִים, וְאִישׁ הַר הַבַּיִת הָיָה נִקְרָא; וְהָיָה מְחַזֵּר עַל כָּל מִשְׁמָר וּמִשְׁמָר כָּל הַלַּיְלָה, וַאֲבוּקוֹת דּוֹלְקוֹת לְפָנָיו.&nbsp; וְכָל מִשְׁמָר שְׁאֵינוּ עוֹמֵד וְאוֹמֵר לוֹ אִישׁ הַר הַבַּיִת, שָׁלוֹם עָלֶיךָ--נִכָּר שְׁהוּא יָשֵׁן, חוֹבְטוֹ בְּמַקְלוֹ; וּרְשׁוּת הָיָה לוֹ לִשְׂרֹף אֶת כְּסוּתוֹ, עַד שֶׁהָיוּ אוֹמְרִין בִּירוּשָׁלַיִם מַה קוֹל בָּעֲזָרָה, קוֹל בֶּן לֵוִי לוֹקֶה וּבְגָדָיו נִשְׂרָפִין, שֶׁיָּשַׁן לוֹ עַל מִשְׁמָרוֹ.</p>

<p><b>ח,ח</b>&nbsp;&nbsp;[יא] בַּשַּׁחַר קֹדֶם שֶׁיַּעֲלֶה עַמּוּד הַשַּׁחַר, סָמוּךְ לוֹ--יָבוֹא הַמְּמֻנֶּה שֶׁלַּמִּקְדָּשׁ, וְיִדְפֹּק עַל הַכּוֹהֲנִים שֶׁבְּבֵית הַמּוֹקֵד; וְהֶן פּוֹתְחִין לוֹ.&nbsp; נָטַל אֶת הַמַּפְתֵּחַ, וּפָתַח אֶת הַשַּׁעַר הַקָּטָן שֶׁבֵּין בֵּית הַמּוֹקֵד וּבֵין הָעֲזָרָה, וְנִכְנָס מִבֵּית הַמּוֹקֵד לָעֲזָרָה, וְנִכְנְסוּ אַחֲרָיו הַכּוֹהֲנִים.&nbsp; וּשְׁתֵּי אֲבוּקוֹת שֶׁלְּאוּר בְּיָדָם, וְנֶחְלְקוּ לִשְׁתֵּי כִּתּוֹת--כַּת הוֹלֶכֶת לַמִּזְרָח, וְכַת הוֹלֶכֶת לַמַּעְרָב; וְהָיוּ בּוֹדְקִין וְהוֹלְכִין אֶת כָּל הָעֲזָרָה, עַד שֶׁיַּגִּיעוּ שְׁתֵּי הַכִּתּוֹת לִמְקוֹם בֵּית עוֹשֵׂי חֲבִתִּין.&nbsp; הִגִּיעוּ אֵלּוּ וְאֵלּוּ--אוֹמְרִין שָׁלוֹם, הַכֹּל שָׁלוֹם; וְהִעְמִידוּ עוֹשֵׂי חֲבִתִּין לַעֲשׂוֹת חֲבִתִּין.</p>

<p><b>ח,ט</b>&nbsp;&nbsp;[יב] כַּסֵּדֶר הַזֶּה עוֹשִׂין בְּכָל לַיְלָה, חוּץ מִלֵּילֵי שַׁבַּת--שְׁאֵין בְּיָדָם אוּר, אֵלָא בּוֹדְקִין בַּנֵּרוֹת הַדְּלוּקִין שָׁם מֵעֶרֶב שַׁבָּת.
<br>&nbsp;</p>
</div>
</body></html>
