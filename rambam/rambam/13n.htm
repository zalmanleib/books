<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר המדע - הלכות תלמוד תורה</title>
    <link rel="icon" href="icon.jpg">
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת תַּלְמוּד תּוֹרָה</h1>

<p>יֵשׁ בִּכְלָלָן שְׁתֵּי מִצְווֹת עֲשֵׂה--(א) לִלְמֹד תּוֹרָה; (ב) לְכַבַּד מְלַמְּדֶיהָ וְיוֹדְעֶיהָ.&nbsp; וּבֵאוּר שְׁתֵּי מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק א</h2>

<p><b>א,א</b>&nbsp;&nbsp;נָשִׁים וַעֲבָדִים, פְּטוּרִים מִתַּלְמוּד תּוֹרָה; אֲבָל קָטָן--אָבִיו חַיָּב לְלַמְּדוֹ תּוֹרָה, שֶׁנֶּאֱמָר "וְלִמַּדְתֶּם אֹתָם אֶת-בְּנֵיכֶם, לְדַבֵּר בָּם" (דברים יא,יט).&nbsp; וְאֵין הָאִשָּׁה חַיֶּבֶת לְלַמַּד אֶת בְּנָהּ, שֶׁכָּל הַחַיָּב לִלְמֹד חַיָּב לְלַמַּד.</p>

<p><b>א,ב</b>&nbsp;&nbsp;כְּשֵׁם שֶׁאָדָם חַיָּב לְלַמַּד אֶת בְּנוֹ--כָּךְ הוּא חַיָּב לְלַמַּד אֶת בֶּן בְּנוֹ, שֶׁנֶּאֱמָר "וְהוֹדַעְתָּם לְבָנֶיךָ, וְלִבְנֵי בָנֶיךָ" (דברים ד,ט).&nbsp; וְלֹא בְּנוֹ וּבֶן בְּנוֹ בִּלְבָד, אֵלָא מִצְוָה עַל כָּל חָכָם וְחָכָם מִיִּשְׂרָאֵל לְלַמַּד אֶת כָּל הַתַּלְמִידִים, אַף עַל פִּי שְׁאֵינָן בָּנָיו:&nbsp; שֶׁנֶּאֱמָר "וְשִׁנַּנְתָּם לְבָנֶיךָ" (דברים ו,ז)--מִפִּי הַשְּׁמוּעָה לָמְדוּ, בָּנֶיךָ אֵלּוּ תַּלְמִידֶיךָ, שֶׁהַתַּלְמִידִים קְרוּאִים בָּנִים, שֶׁנֶּאֱמָר "וַיֵּצְאוּ בְנֵי-הַנְּבִיאִים" (מלכים&nbsp;ב ב,ג).</p>

<p><b>א,ג</b>&nbsp;&nbsp;אִם כֵּן לָמָּה נִצְטַוָּה עַל בְּנוֹ, וְעַל בֶּן בְּנוֹ--לְהַקְדִּים בְּנוֹ לְבֶן בְּנוֹ, וּבֶן בְּנוֹ לְבֶן חֲבֵרוֹ; [ג] וְחַיָּב לִשְׂכֹּר מְלַמֵּד לִבְנוֹ לְלַמְּדוֹ, וְאֵינוּ חַיָּב לְלַמַּד בֶּן חֲבֵרוֹ אֵלָא בְּחִנָּם.</p>

<p><b>א,ד</b>&nbsp;&nbsp;מִי שֶׁלֹּא לִמְּדוֹ אָבִיו--חַיָּב לְלַמַּד אֶת עַצְמוֹ כְּשֶׁיַּכִּיר, שֶׁנֶּאֱמָר "וּלְמַדְתֶּם אֹתָם, וּשְׁמַרְתֶּם לַעֲשֹׂתָם" (דברים ה,א).&nbsp; וְכֵן אַתָּה מוֹצֶא בְּכָל מָקוֹם, שֶׁהַתַּלְמוּד קוֹדֵם לַמַּעֲשֶׂה, מִפְּנֵי שֶׁהַתַּלְמוּד מֵבִיא לִידֵי מַעֲשֶׂה, וְאֵין הַמַּעֲשֶׂה מֵבִיא לִידֵי תַּלְמוּד.</p>

<p><b>א,ה</b>&nbsp;&nbsp;[ד] הָיָה הוּא לִלְמֹד תּוֹרָה וְיֵשׁ לוֹ בֵּן לִלְמֹד תּוֹרָה, הוּא קוֹדֵם לִבְנוֹ.&nbsp; וְאִם הָיָה בְּנוֹ נָבוֹן וּמַשְׂכִּיל מַה שֶׁיִּלְמֹד יוֹתֵר מִמֶּנּוּ, בְּנוֹ קוֹדֵם; וְאַף עַל פִּי שֶׁבְּנוֹ קוֹדֵם, לֹא יִבָּטֵל הוּא--שֶׁכְּשֵׁם שֶׁמִּצְוָה עָלָיו לְלַמַּד אֶת בְּנוֹ, כָּךְ הוּא מְצֻוֶּה לְלַמַּד אֶת עַצְמוֹ.</p>

<p><b>א,ו</b>&nbsp;&nbsp;[ה] לְעוֹלָם יִלְמֹד אָדָם תּוֹרָה, וְאַחַר כָּךְ יִשָּׂא אִשָּׁה--שְׁאִם נָשָׂא אִשָּׁה תְּחִלָּה, אֵין דַּעְתּוֹ פְּנוּיָה לִלְמֹד.&nbsp; וְאִם הָיָה יִצְרוֹ מִתְגַּבֵּר עָלָיו, עַד שֶׁנִּמְצָא שְׁאֵין לִבּוֹ פָּנוּי--יִשָּׂא אִשָּׁה, וְאַחַר כָּךְ יִלְמֹד תּוֹרָה.</p>

<p><b>א,ז</b>&nbsp;&nbsp;[ו] מֵאֵימָתַי מַתְחִיל אָבִיו לְלַמְּדוֹ תּוֹרָה--מִשֶּׁיַּתְחִיל לְדַבַּר, מְלַמְּדוֹ "תּוֹרָה צִוָּה-לָנוּ, מֹשֶׁה" (דברים לג,ד) וּפָסוּק רִאשׁוֹן מִפָּרָשַׁת "שְׁמַע" (דברים ו,ד); וְאַחַר כָּךְ מְלַמְּדוֹ מְעַט מְעַט פְּסוּקִים פְּסוּקִים, עַד שֶׁיִּהְיֶה בֶּן שֵׁשׁ אוֹ בֶּן שֶׁבַע לְפִי בָּרְיוֹ, מוֹלִיכוֹ אֵצֶל מְלַמֵּד הַתִּינוֹקוֹת.</p>

<p><b>א,ח</b>&nbsp;&nbsp;[ז] הָיָה מִנְהַג הַמְּדִינָה לִקַּח מְלַמֵּד הַתִּינוֹקוֹת שָׂכָר, נוֹתֵן לוֹ שְׂכָרוֹ; וְחַיָּב לְלַמְּדוֹ בְּשָׂכָר, עַד שֶׁיִּקְרָא תּוֹרָה שֶׁבִּכְתָב כֻּלָּהּ.</p>

<p><b>א,ט</b>&nbsp;&nbsp;מְקוֹם שֶׁנָּהֲגוּ לְלַמַּד תּוֹרָה שֶׁבִּכְתָב בְּשָׂכָר, מֻתָּר לְלַמַּד בְּשָׂכָר.&nbsp; אֲבָל תּוֹרָה שֶׁבְּעַל פֶּה, אָסוּר לְלַמְּדָהּ בְּשָׂכָר:&nbsp; שֶׁנֶּאֱמָר "רְאֵה לִמַּדְתִּי אֶתְכֶם" (דברים ד,ה)--מַה אֲנִי בְּחִנָּם לָמַדְתִּי, אַף אַתֶּם בְּחִנָּם לְמַדְתֶּם מִמֶּנִּי; וְכֵן כְּשֶׁתְּלַמְּדוּ לְדוֹרוֹת, בְּחִנָּם כְּמוֹ שֶׁלְּמַדְתֶּם מִמֶּנִּי.</p>

<p><b>א,י</b>&nbsp;&nbsp;לֹא מָצָא מִי שֶׁיְּלַמְּדוֹ בְּחִנָּם--יִלְמֹד בְּשָׂכָר, שֶׁנֶּאֱמָר "אֱמֶת קְנֵה" (משלי כג,כג).&nbsp; יָכוֹל, לְלַמַּד לַאֲחֵרִים בְּשָׂכָר:&nbsp; תִּלְמֹד לוֹמַר, "וְאַל-תִּמְכֹּר" (שם)--הַא לָמַדְתָּ שֶׁאָסוּר לוֹ לְלַמַּד בְּשָׂכָר, אַף עַל פִּי שֶׁלִּמְּדוֹ רִבּוֹ בְּשָׂכָר.</p>

<p><b>א,יא</b>&nbsp;&nbsp;[ח] כָּל אִישׁ מִיִּשְׂרָאֵל, חַיָּב בְּתַלְמוּד תּוֹרָה:&nbsp; בֵּין עָנִי בֵּין עָשִׁיר, בֵּין שָׁלֵם בְּגוּפוֹ בֵּין בַּעַל יִסּוּרִין, בֵּין בָּחוּר בֵּין שֶׁהָיָה זָקֵן גָּדוֹל שֶׁתָּשַׁשׁ כּוֹחוֹ, אַפִלּוּ עָנִי הַמְּחַזֵּר עַל הַפְּתָחִים, וְאַפִלּוּ בַּעַל אִשָּׁה וּבָנִים--חַיָּב לִקְבֹּעַ לוֹ זְמָן לְתַלְמוּד תּוֹרָה בַּיּוֹם וּבַלַּיְלָה, שֶׁנֶּאֱמָר "וְהָגִיתָ בּוֹ יוֹמָם וָלַיְלָה" (יהושוע א,ח).</p>

<p><b>א,יב</b>&nbsp;&nbsp;[ט] גְּדוֹלֵי חַכְמֵי יִשְׂרָאֵל--הָיָה מֵהֶם חוֹטְבֵי עֵצִים וּמֵהֶם שׁוֹאֲבֵי מַיִם, וּמֵהֶם סוֹמִין.&nbsp; וְאַף עַל פִּי כֵן הָיוּ עוֹסְקִין בַּתּוֹרָה, בַּיּוֹם וּבַלַּיְלָה; וְהֶם מִכְּלַל מַעְתִּיקֵי הַשְּׁמוּעָה, אִישׁ מִפִּי אִישׁ מִפִּי מֹשֶׁה רַבֵּנוּ.</p>

<p><b>א,יג</b>&nbsp;&nbsp;[י] עַד אֵימָתַי חַיָּב אָדָם לִלְמֹד תּוֹרָה--עַד יוֹם מוֹתוֹ, שֶׁנֶּאֱמָר "וּפֶן-יָסוּרוּ מִלְּבָבְךָ, כֹּל, יְמֵי חַיֶּיךָ" (דברים ד,ט); וְכָל זְמָן שֶׁלֹּא יַעְסֹק בְּלִמּוּד, הוּא שׁוֹכֵחַ.&nbsp; [יא] וְחַיָּב לְשַׁלַּשׁ אֶת זְמָן לְמִידָתוֹ:&nbsp; שְׁלִישׁ בְּתוֹרָה שֶׁבִּכְתָב; וּשְׁלִישׁ בְּתוֹרָה שֶׁבְּעַל פֶּה; וּשְׁלִישׁ יָבִין וְיַשְׂכִּיל אַחֲרִית דָּבָר מֵרֵאשִׁיתוֹ, וְיוֹצִיא דָּבָר מִדָּבָר, וִידַמֶּה דָּבָר לְדָבָר, וְיָדִין בַּמִּדּוֹת שֶׁהַתּוֹרָה נִדְרֶשֶׁת בָּהֶן עַד שֶׁיֵּדַע הֵיאַךְ הוּא עִיקַר הַמִּדּוֹת וְהֵיאַךְ יוֹצִיא הָאָסוּר וְהַמֻּתָּר וְכַיּוֹצֶא בָּהֶן מִדְּבָרִים שֶׁלָּמַד מִפִּי הַשְּׁמוּעָה--וְעִנְיָן זֶה, הוּא הַנִּקְרָא תַּלְמוּד.</p>

<p><b>א,יד</b>&nbsp;&nbsp;[יב] כֵּיצַד:&nbsp; הָיָה בַּעַל אֻמָּנוּת--יִהְיֶה עוֹסֵק בַּמְּלָאכָה שָׁלוֹשׁ שָׁעוֹת בַּיּוֹם, וּבַתּוֹרָה תֵּשַׁע:&nbsp; אוֹתָן הַתֵּשַׁע--קוֹרֶא בְּשָׁלוֹשׁ מֵהֶן, בְּתוֹרָה שֶׁבִּכְתָב; וּבְשָׁלוֹשׁ, בְּתוֹרָה שֶׁבְּעַל פֶּה; וּבְשָׁלוֹשׁ, מִתְבּוֹנֵן בְּדַעְתּוֹ לְהָבִין דָּבָר מִדָּבָר.&nbsp; וְדִבְרֵי קַבָּלָה, בִּכְלַל תּוֹרָה שֶׁבִּכְתָב הֶן; וּפֵרוּשָׁן, בִּכְלַל תּוֹרָה שֶׁבְּעַל פֶּה; וְהָעִנְיָנוֹת הַנִּקְרָאִין פַּרְדֵּס, בִּכְלַל הַתַּלְמוּד.</p>

<p><b>א,טו</b>&nbsp;&nbsp;בַּמֶּה דְּבָרִים אֲמוּרִים, בִּתְחִלַּת תַּלְמוּדוֹ שֶׁלָּאָדָם; אֲבָל כְּשֶׁיַּגְדִּיל בְּחָכְמָה וְלֹא יִהְיֶה צָרִיךְ לֹא לִלְמֹד תּוֹרָה שֶׁבִּכְתָב, וְלֹא לַעְסֹק תָּמִיד בְּתוֹרָה שֶׁבְּעַל פֶּה--יִקְרָא בְּעִתִּים מְזֻמָּנִים תּוֹרָה שֶׁבִּכְתָב וְדִבְרֵי הַשְּׁמוּעָה, כְּדֵי שֶׁלֹּא יִשְׁכַּח דָּבָר מִדִּבְרֵי דִּינֵי תּוֹרָה, וְיִפָּנֶה כָּל יָמָיו לַתַּלְמוּד בִּלְבָד, לְפִי רֹחַב לִבּוֹ וְיִשּׁוּב דַּעְתּוֹ.</p>

<p><b>א,טז</b>&nbsp;&nbsp;[יג] אִשָּׁה שֶׁלָּמְדָה תּוֹרָה, יֵשׁ לָהּ שָׂכָר; אֲבָל אֵינוּ כִּשְׂכַר הָאִישׁ, מִפְּנֵי שֶׁלֹּא נִצְטַוֵּית, וְכָל הָעוֹשֶׂה דָּבָר שְׁאֵינוּ מְצֻוֶּה עָלָיו, אֵין שְׂכָרוֹ כִּשְׂכַר הַמְּצֻוֶּה שֶׁעָשָׂה אֵלָא פָּחוּת מִמֶּנּוּ.&nbsp; וְאַף עַל פִּי שֶׁיֵּשׁ לָהּ שָׂכָר, צִוּוּ חֲכָמִים שֶׁלֹּא יְלַמַּד אָדָם אֶת בִּתּוֹ תּוֹרָה:&nbsp; מִפְּנֵי שֶׁרֹב הַנָּשִׁים, אֵין דַּעְתָּן מְכֻוֶּנֶת לְהִתְלַמַּד, וְהֶן מוֹצִיאִין דִּבְרֵי תּוֹרָה לְדִבְרֵי הֲבָאי, לְפִי עֲנִיּוּת דַּעְתָּן.</p>

<p><b>א,יז</b>&nbsp;&nbsp;אָמְרוּ חֲכָמִים, כָּל הַמְּלַמֵּד אֶת בִּתּוֹ תּוֹרָה, כְּאִלּוּ לִמְּדָהּ תִּפְלוּת.&nbsp; בַּמֶּה דְּבָרִים אֲמוּרִים, בְּתוֹרָה שֶׁבְּעַל פֶּה.&nbsp; אֲבָל תּוֹרָה שֶׁבִּכְתָב, לֹא יְלַמַּד אוֹתָהּ לְכַתְּחִלָּה; וְאִם לִמְּדָהּ, אֵינוּ כִּמְלַמְּדָהּ תִּפְלוּת.
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק ב</h2>

<p><b>ב,א</b>&nbsp;&nbsp;מוֹשִׁיבִין מְלַמְּדֵי תִּינוֹקוֹת בְּכָל מְדִינָה וּמְדִינָה, וּבְכָל פֶּלֶךְ וּפֶלֶךְ.&nbsp; וְכָל עִיר שְׁאֵין בָּהּ תִּינוֹקוֹת שֶׁלְּבֵית רִבָּן--מַחְרִימִין אֶת אַנְשֵׁי הָעִיר, עַד שֶׁמּוֹשִׁיבִין מְלַמֵּד תִּינוֹקוֹת; וְאִם לֹא הוֹשִׁיבוּ, מַחְרִיבִין אֶת הָעִיר:&nbsp; שְׁאֵין הָעוֹלָם מִתְקַיֵּם, אֵלָא בְּהֶבֶל פִּיהֶם שֶׁלְּתִינוֹקוֹת שֶׁלְּבֵית רִבָּן.</p>

<p><b>ב,ב</b>&nbsp;&nbsp;מַכְנִיסִין אֶת הַתִּינוֹקוֹת לְהִתְלַמַּד כְּבֶן שֵׁשׁ כְּבֶן שֶׁבַע, לְפִי כּוֹחַ הַבֵּן וּבִנְיַן גּוּפוֹ; וּפָחוּת מִבֶּן שֵׁשׁ, אֵין מַכְנִיסִין אוֹתוֹ.&nbsp; וּמַכֶּה אוֹתָן הַמְּלַמֵּד, לְהַטִּיל עֲלֵיהֶן אֵימָה.&nbsp; וְאֵינוּ מַכֶּה אוֹתָן מַכַּת אוֹיֵב, מוּסַר אַכְזָרִי; לְפִיכָּךְ לֹא יַכֶּה אוֹתָן בְּשׁוֹטִים וְלֹא בְּמַקְלוֹת, אֵלָא בִּרְצוּעָה קְטַנָּה.</p>

<p><b>ב,ג</b>&nbsp;&nbsp;וְיוֹשֵׁב וּמְלַמְּדָן כָּל הַיּוֹם כֻּלּוֹ, וּמִקְצָת מִן הַלַּיְלָה--כְּדֵי לְחַנְּכָן לִלְמֹד בַּיּוֹם, וּבַלַּיְלָה.&nbsp; וְלֹא יִבָּטְלוּ הַתִּינוֹקוֹת כְּלָל, חוּץ מֵעַרְבֵּי שַׁבָּתוֹת וְעַרְבֵּי יָמִים טוֹבִים בְּסוֹף הַיּוֹם, וּבְיָמִים טוֹבִים; אֲבָל בַּשַּׁבָּת, אֵין קוֹרִין לְכַתְּחִלָּה, אֲבָל שׁוֹנִין לָרִאשׁוֹן.&nbsp; וְאֵין מְבַטְּלִין הַתִּינוֹקוֹת, וְאַפִלּוּ לְבִנְיַן בֵּית הַמִּקְדָּשׁ.</p>

<p><b>ב,ד</b>&nbsp;&nbsp;[ג] מְלַמֵּד תִּינוֹקוֹת שְׁהוּא מַנִּיחַ אֶת הַתִּינוֹקוֹת וְיוֹצֶא, אוֹ שְׁהוּא עוֹשֶׂה מְלָאכָה אַחֶרֶת עִמָּהֶן, אוֹ שְׁהוּא מִתְרַשֵּׁל בְּתַלְמוּדָן--הֲרֵי הוּא בִּכְלַל "אָרוּר, עֹשֶׂה מְלֶאכֶת ה'--רְמִיָּה" (ירמיהו מח,י).&nbsp; לְפִיכָּךְ אֵין רָאוּי לְהוֹשִׁיב מְלַמֵּד אֵלָא בַּעַל יִרְאָה, מָהִיר לִקְרוֹת וּלְדַקְדַּק.&nbsp; [ד] וּמִי שְׁאֵין לוֹ אִשָּׁה--לֹא יְלַמַּד תִּינוֹקוֹת, מִפְּנֵי אִמּוֹתֵיהֶן שְׁהֶן בָּאִין אֵצֶל בְּנֵיהֶן; וְכֵן הָאִשָּׁה--לֹא תְלַמַּד תִּינוֹקוֹת, מִפְּנֵי אֲבוֹתֵיהֶן שְׁהֶן בָּאִין אֵצֶל הַבָּנִים.</p>

<p><b>ב,ה</b>&nbsp;&nbsp;עֶשְׂרִים וַחֲמִשָּׁה תִּינוֹקוֹת, לְמֵדִים אֵצֶל מְלַמֵּד אֶחָד.&nbsp; הָיוּ יָתֵר עַל חֲמִשָּׁה וְעֶשְׂרִים--עַד אַרְבָּעִים, מוֹשִׁיבִין עִמּוֹ אַחֵר לְסַיְּעוֹ בְּלִמּוּדָן; הָיוּ יָתֵר עַל אַרְבָּעִים, מַעְמִידִין לָהֶם שְׁנֵי מְלַמְּדֵי תִּינוֹקוֹת.</p>

<p><b>ב,ו</b>&nbsp;&nbsp;מוֹלִיכִין אֶת הַקָּטָן מִמְּלַמֵּד לִמְלַמֵּד אַחֵר שְׁהוּא מָהִיר מִמֶּנּוּ, בֵּין בְּמִקְרָא בֵּין בְּדִקְדּוּק.&nbsp; בַּמֶּה דְּבָרִים אֲמוּרִים, בְּשֶׁהָיוּ שְׁנֵיהֶן בְּעִיר אַחַת, וְלֹא הָיָה הַנָּהָר מַפְסִיק בֵּינֵיהֶן; אֲבָל מֵעִיר לְעִיר, אוֹ מִצַּד נָהָר לְצִדּוֹ אַפִלּוּ בְּאוֹתָהּ הָעִיר--אֵין מוֹלִיכִין אֶת הַקָּטָן, אֵלָא אִם כֵּן הָיָה בִּנְיָן בָּרִיא עַל גַּבֵּי הַנָּהָר, בִּנְיָן שְׁאֵינוּ רָאוּי לִפֹּל בִּמְהֵרָה.</p>

<p><b>ב,ז</b>&nbsp;&nbsp;אֶחָד מִבְּנֵי מָבוֹי שֶׁבִּקַּשׁ לְהֵעָשׂוֹת מְלַמֵּד, אַפִלּוּ אֶחָד מִבְּנֵי הֶחָצֵר--אֵין יְכוּלִין שְׁכֵנָיו לְמַחוֹת בְּיָדוֹ.&nbsp; וְכֵן מְלַמֵּד תִּינוֹקוֹת שֶׁבָּא חֲבֵרוֹ וּפָתַח בַּיִת לְלַמַּד תִּינוֹקוֹת בְּצִדּוֹ כְּדֵי שֶׁיָּבוֹאוּ תִּינוֹקוֹת אֲחֵרִים לוֹ, אוֹ כְּדֵי שֶׁיָּבוֹאוּ מִתִּינוֹקוֹת שֶׁלְּזֶה אֵצֶל זֶה--אֵינוּ יָכוֹל לְמַחוֹת בְּיָדוֹ, שֶׁנֶּאֱמָר "ה' חָפֵץ, לְמַעַן צִדְקוֹ; יַגְדִּיל תּוֹרָה, וְיַאְדִּיר" (ישעיהו מב,כא).
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק ג</h2>

<p><b>ג,א</b>&nbsp;&nbsp;בִּשְׁלוֹשָׁה כְּתָרִים נִכְתְּרוּ יִשְׂרָאֵל--כֶּתֶר תּוֹרָה, וְכֶתֶר כְּהֻנָּה, וְכֶתֶר מַלְכוּת:&nbsp; כֶּתֶר כְּהֻנָּה--זָכָה בּוֹ אַהֲרוֹן, שֶׁנֶּאֱמָר "וְהָיְתָה לּוֹ וּלְזַרְעוֹ אַחֲרָיו, בְּרִית כְּהֻנַּת עוֹלָם" (במדבר כה,יג).&nbsp; כֶּתֶר מַלְכוּת--זָכָה בּוֹ דָּוִיד, שֶׁנֶּאֱמָר "זַרְעוֹ, לְעוֹלָם יִהְיֶה; וְכִסְאוֹ כַּשֶּׁמֶשׁ, נֶגְדִּי" (תהילים פט,לז).&nbsp; כֶּתֶר תּוֹרָה--הֲרֵי הוּא מֻנָּח וְעוֹמֵד וּמוּכָן לַכֹּל, שֶׁנֶּאֱמָר "מוֹרָשָׁה, קְהִלַּת יַעֲקֹב" (דברים לג,ד):&nbsp; כָּל מִי שֶׁיִּרְצֶה, יָבוֹא וְיִטֹּל.</p>

<p><b>ג,ב</b>&nbsp;&nbsp;שֶׁמֶּא תֹּאמַר שֶׁאוֹתָן הַכְּתָרִים גְּדוֹלִים מִכֶּתֶר תּוֹרָה, הֲרֵי הוּא אוֹמֵר "בִּי, מְלָכִים יִמְלֹכוּ; וְרֹזְנִים, יְחֹקְקוּ צֶדֶק.&nbsp; בִּי, שָׂרִים יָשֹׂרוּ" (משלי ח,טו-טז).&nbsp; הַא לָמַדְתָּ, שֶׁכֶּתֶר הַתּוֹרָה גָּדוֹל מִכֶּתֶר כְּהֻנָּה וְכֶתֶר מַלְכוּת.&nbsp; [ב] אָמְרוּ חֲכָמִים, מַמְזֵר תַּלְמִיד חֲכָמִים קוֹדֵם לְכוֹהֵן גָּדוֹל עַם הָאָרֶץ:&nbsp; שֶׁנֶּאֱמָר "יְקָרָה הִיא, מִפְּנִינִים" (משלי ג,טו)--יְקָרָה הִיא מִכּוֹהֵן גָּדוֹל, שֶׁנִּכְנָס לִפְנַי לִפְנִים.</p>

<p><b>ג,ג</b>&nbsp;&nbsp;אֵין לָךְ מִצְוָה בְּכָל הַמִּצְווֹת כֻּלָּן שְׁהִיא שְׁקוּלָה כְּנֶגֶד תַּלְמוּד תּוֹרָה, אֵלָא תַּלְמוּד תּוֹרָה כְּנֶגֶד כָּל הַמִּצְווֹת כֻּלָּן--שֶׁהַתַּלְמוּד מֵבִיא לִידֵי מַעֲשֶׂה.&nbsp; לְפִיכָּךְ הַתַּלְמוּד קוֹדֵם לְמַעֲשֶׂה, בְּכָל מָקוֹם:&nbsp; [ד] הָיָה לְפָנָיו עֲשִׂיַּת מִצְוָה וְתַלְמוּד תּוֹרָה--אִם אִפְשָׁר לַמִּצְוָה לְהֵעָשׂוֹת עַל יְדֵי אֲחֵרִים, לֹא יַפְסִיק תַּלְמוּדוֹ; וְאִם לָאו, יַעֲשֶׂה הַמִּצְוָה וְיַחְזֹר לְתוֹרָתוֹ.</p>

<p><b>ג,ד</b>&nbsp;&nbsp;[ה] תְּחִלַּת דִּינוֹ שֶׁלָּאָדָם, אֵינוּ נִדּוֹן אֵלָא עַל הַתַּלְמוּד, וְאַחַר כָּךְ, עַל שְׁאָר מַעֲשָׂיו; לְפִיכָּךְ אָמְרוּ חֲכָמִים, לְעוֹלָם יַעְסֹק אָדָם בַּתּוֹרָה, אַפִלּוּ שֶׁלֹּא לִשְׁמָהּ--שֶׁמִּתּוֹךְ שֶׁלֹּא לִשְׁמָהּ, בָּא לִשְׁמָהּ.</p>

<p><b>ג,ה</b>&nbsp;&nbsp;[ו] מִי שֶׁנְּשָׂאוֹ לִבּוֹ לְקַיַּם מִצְוָה זוֹ כָּרָאוּי לָהּ, וְלִהְיוֹת מֻכְתָּר בְּכִתְרָהּ שֶׁלַּתּוֹרָה--לֹא יַסִּיחַ דַּעְתּוֹ לִדְבָרִים אֲחֵרִים, וְלֹא יָשִׂים עַל לִבּוֹ שֶׁיִּקְנֶה תּוֹרָה עִם הָעֹשֶׁר וְהַכָּבוֹד כְּאֶחָד.&nbsp; כָּךְ הוּא דַּרְכָּהּ שֶׁלַּתּוֹרָה:&nbsp; פַּת בְּמֶלַח תֹּאכַל, וְעַל הָאָרֶץ תִּישַׁן, וְחַיֵּי צַעַר תִּחְיֶה, וּבַתּוֹרָה אַתָּה עָמֵל.&nbsp; וְלֹא עָלֶיךָ כָּל הַמְּלָאכָה לִגְמֹר, וְלֹא אַתָּה בֶּן חוֹרִין לִבָּטֵל; אֲבָל אִם הִרְבֵּיתָ תּוֹרָה, הִרְבֵּיתָ שָׂכָר, וְהַשָּׂכָר, לְפִי הַצַּעַר.</p>

<p><b>ג,ו</b>&nbsp;&nbsp;[ז] שֶׁמֶּא תֹּאמַר עַד שֶׁאֲקַבַּץ מָמוֹן וְאֶחְזֹר וְאֶקְרָא, עַד שֶׁאֶקְנֶה מַה שֶׁאֲנִי צָרִיךְ וְאֶפְנֶה מֵעֲסָקַי וְאֶחְזֹר וְאֶקְרָא--אִם תַּעֲלֶה מַחְשָׁבָה זוֹ עַל לִבָּךְ, אֵין אַתָּה זוֹכֶה לְכִתְרָהּ שֶׁלַּתּוֹרָה לְעוֹלָם; אֵלָא עֲשֵׂה תּוֹרָתָךְ קְבָע, וּמְלַאכְתָּךְ עֲרַאי, וְאַל תֹּאמַר לִכְשֶׁאֶפְנֶה אֶשְׁנֶה, שֶׁמֶּא לֹא תִפְנֶה.</p>

<p><b>ג,ז</b>&nbsp;&nbsp;[ח] כָּתוּב בַּתּוֹרָה "לֹא בַשָּׁמַיִם, הִיא .&nbsp;.&nbsp;. וְלֹא-מֵעֵבֶר לַיָּם, הִיא" (דברים ל,יב-יג):&nbsp; "לֹא בַשָּׁמַיִם, הִיא", לֹא בְּגַסֵּי הָרוּחַ הִיא מְצוּיָה; "וְלֹא-מֵעֵבֶר לַיָּם, הִיא", לֹא בִּמְהַלְּכֵי מֵעֵבֶר לַיָּם הִיא.&nbsp; לְפִיכָּךְ אָמְרוּ חֲכָמִים, לֹא כָּל הַמַּרְבֶּה סְחוֹרָה מַחְכִּים; וְצִוּוּ וְאָמְרוּ, הֱוִי מַעַט עֲסָק, וַעֲסֹק בַּתּוֹרָה.</p>

<p><b>ג,ח</b>&nbsp;&nbsp;[ט] דִּבְרֵי תּוֹרָה נִמְשְׁלוּ בַּמַּיִם, שֶׁנֶּאֱמָר "הוֹי כָּל-צָמֵא לְכוּ לַמַּיִם" (ישעיהו נה,א)--לוֹמַר לָךְ:&nbsp; מַה הַמַּיִם אֵין מִתְכַּנְּסִין בִּמְקוֹם מִדְרוֹן, אֵלָא נִזְחָלִין מֵעָלָיו וּמִתְקַבְּצִין בִּמְקוֹם אֶשְׁבֹּרֶן--כָּךְ דִּבְרֵי תּוֹרָה, אֵינָן נִמְצָאִין בְּגַסֵּי הָרוּחַ וְלֹא בְּלֵב כָּל גְּבַהּ לֵב; אֵלָא בְּדַכָּא וּשְׁפַל רוּחַ שֶׁמִּתְאַבֵּק בַּעֲפַר רַגְלֵי הַחֲכָמִים, וּמֵסִיר הַתַּאֲווֹת וְתַעֲנוּגֵי הַזְּמָן מִלִּבּוֹ, וְעוֹשֶׂה מְלָאכָה בְּכָל יוֹם מְעַט כְּדֵי חַיָּיו, אִם לֹא הָיָה לוֹ מַה יֹאכַל, וּשְׁאָר יוֹמוֹ וְלֵילוֹ, עוֹסֵק בַּתּוֹרָה.</p>

<p><b>ג,ט</b>&nbsp;&nbsp;[י] כָּל הַמֵּשִׂים עַל לִבּוֹ שֶׁיַּעְסֹק בַּתּוֹרָה וְלֹא יַעֲשֶׂה מְלָאכָה, וְיִתְפַּרְנַס מִן הַצְּדָקָה--הֲרֵי זֶה חִלַּל אֶת הַשֵּׁם, וּבִזָּה אֶת הַתּוֹרָה, וְכִבָּה מְאוֹר הַדָּת, וְגָרַם רָעָה לְעַצְמוֹ, וְנָטַל חַיָּיו מִן הָעוֹלָם הַבָּא:&nbsp; לְפִי שֶׁאָסוּר לֵהָנוֹת בְּדִבְרֵי תּוֹרָה, בָּעוֹלָם הַזֶּה.</p>

<p><b>ג,י</b>&nbsp;&nbsp;אָמְרוּ חֲכָמִים, כָּל הַנִּהְנֶה מִדִּבְרֵי תּוֹרָה, נָטַל חַיָּיו מִן הָעוֹלָם.&nbsp; וְעוֹד צִוּוּ וְאָמְרוּ, לֹא תַעֲשֵׂם עֲטָרָה לְהִתְגַּדַּל בָּהֶם, וְלֹא קֻרְדֹּם לַחְפֹּר בָּהֶם.&nbsp; וְעוֹד צִוּוּ וְאָמְרוּ, אֱהֹב אֶת הַמְּלָאכָה, וּשְׂנֹא אֶת הָרַבָּנוּת.&nbsp; וְכָל תּוֹרָה שְׁאֵין עִמָּהּ מְלָאכָה, סוֹפָהּ בְּטֵלָה; וְסוֹף אָדָם זֶה, שֶׁיְּהֶא מְלַסְטֵס אֶת הַבְּרִיּוֹת.</p>

<p><b>ג,יא</b>&nbsp;&nbsp;מַעֲלָה גְּדוֹלָה הִיא לְמִי שְׁהוּא מִתְפַּרְנֵס מִמַּעֲשֶׂה יָדָיו, וּמִדַּת חֲסִידִים הָרִאשׁוֹנִים הִיא; וּבְזֶה זוֹכֶה לְכָל כָּבוֹד וְטוֹבָה שֶׁבָּעוֹלָם הַזֶּה, וְלָעוֹלָם הַבָּא:&nbsp; שֶׁנֶּאֱמָר "יְגִיעַ כַּפֶּיךָ, כִּי תֹאכֵל; אַשְׁרֶיךָ, וְטוֹב לָךְ" (תהילים קכח,ב)--"אַשְׁרֶיךָ" בָּעוֹלָם הַזֶּה, "וְטוֹב לָךְ" לָעוֹלָם הַבָּא שֶׁכֻּלּוֹ טוֹב.</p>

<p><b>ג,יב</b>&nbsp;&nbsp;אֵין דִּבְרֵי תּוֹרָה מִתְקַיְּמִין בְּמִי שֶׁמַּרְפֶּה עַצְמוֹ עֲלֵיהֶן, וְלֹא בְּאֵלּוּ שֶׁלּוֹמְדִין מִתּוֹךְ עִדּוּן וּמִתּוֹךְ אֲכִילָה וּשְׁתִיָּה--אֵלָא בְּמִי שֶׁמֵּמִית עַצְמוֹ עֲלֵיהֶן, וּמְצַעֵר גּוּפוֹ תָּמִיד, וְלֹא יִתֵּן שְׁנַת לְעֵינָיו, לְעַפְעַפָּיו תְּנוּמָה.</p>

<p><b>ג,יג</b>&nbsp;&nbsp;אָמְרוּ חֲכָמִים דֶּרֶךְ רְמָז, "זֹאת, הַתּוֹרָה, אָדָם, כִּי-יָמוּת בְּאֹהֶל" (במדבר יט,יד)--אֵין הַתּוֹרָה מִתְקַיֶּמֶת, אֵלָא בְּמִי שֶׁמֵּמִית עַצְמוֹ בְּאָהֳלֵי הַחָכְמָה.&nbsp; וְכָּךְ אָמַר שְׁלֹמֹה בְּחָכְמָתוֹ, "הִתְרַפִּיתָ, בְּיוֹם צָרָה--צַר כֹּחֶכָה" (משלי כד,י); וְעוֹד אָמַר, "אַף חָכְמָתִי, עָמְדָה לִּי" (קוהלת ב,ט)--חָכְמָה שֶׁלָּמַדְתִּי בְּאַף, עָמְדָה לִי.</p>

<p><b>ג,יד</b>&nbsp;&nbsp;אָמְרוּ חֲכָמִים, בְּרִית כְּרוּתָה שֶׁכָּל הַיָּגֵעַ בְּתַלְמוּדוֹ בְּבֵית הַכְּנֶסֶת, לֹא בִּמְהֵרָה הוּא מְשַׁכֵּחַ; וְכָל הַיָּגֵעַ בְּתַלְמוּדוֹ בְּצִנְעָה מַחְכִּים, שֶׁנֶּאֱמָר "וְאֶת-צְנוּעִים חָכְמָה" (משלי יא,ב).&nbsp; וְכָל הַמַּשְׁמִיעַ קוֹלוֹ בְּשָׁעַת תַּלְמוּדוֹ, תַּלְמוּדוֹ מִתְקַיֵּם בְּיָדוֹ; אֲבָל הַקּוֹרֶא בְּלַחַשׁ, בִּמְהֵרָה הוּא שׁוֹכֵחַ.</p>

<p><b>ג,טו</b>&nbsp;&nbsp;[יג] אַף עַל פִּי שֶׁמִּצְוָה לִלְמֹד בַּיּוֹם וּבַלַּיְלָה, אֵין אָדָם לָמֵד רֹב חָכְמָתוֹ אֵלָא בַּלַּיְלָה; לְפִיכָּךְ מִי שֶׁרָצָה לִזְכּוֹת בְּכֶתֶר הַתּוֹרָה, יִזָּהֵר בְּכָל לֵילוֹתָיו, וְלֹא יְאַבַּד אַפִלּוּ אַחַת מֵהֶן בְּשִׁינָה וַאֲכִילָה וּשְׁתִיָּה וְשִׂיחָה וְכַיּוֹצֶא בָּהֶן, אֵלָא בְּתַלְמוּד תּוֹרָה וְדִבְרֵי חָכְמָה.&nbsp; אָמְרוּ חֲכָמִים, אֵין גָּרְנָהּ שֶׁלַּתּוֹרָה אֵלָא לַיְלָה, שֶׁנֶּאֱמָר "קוּמִי רֹנִּי בַלַּיְלָה" (איכה ב,יט).&nbsp; וְכָל הָעוֹסֵק בַּתּוֹרָה בַּלַּיְלָה, חוּט שֶׁלְּחֶסֶד נִמְשָׁךְ עָלָיו בַּיּוֹם, שֶׁנֶּאֱמָר "יוֹמָם, יְצַוֶּה ה' חַסְדּוֹ, וּבַלַּיְלָה, שִׁירֹה עִמִּי--תְּפִלָּה, לְאֵל חַיָּי" (תהילים מב,ט).&nbsp; וְכָל בַּיִת שְׁאֵין דִּבְרֵי תּוֹרָה נִשְׁמָעִין בּוֹ בַּלַּיְלָה, אֵשׁ אוֹכְלַתּוּ.</p>

<p><b>ג,טז</b>&nbsp;&nbsp;"כִּי דְבַר-ה' בָּזָה" (במדבר טו,לא)--זֶה שֶׁלֹּא הִשְׁגִּיחַ עַל דִּבְרֵי תּוֹרָה, כָּל עִיקָר.&nbsp; וְכֵן כָּל שֶׁאִפְשָׁר לוֹ לַעְסֹק בַּתּוֹרָה, וְאֵינוּ עוֹסֵק, אוֹ שֶׁקָּרָא וְשָׁנָה, וּפֵרַשׁ לְהַבְלֵי עוֹלָם וְהִנִּיחַ תַּלְמוּדוֹ וּזְנָחוֹ--הֲרֵי זֶה בִּכְלַל בּוֹזֶה דְּבַר ה'.</p>

<p><b>ג,יז</b>&nbsp;&nbsp;אָמְרוּ חֲכָמִים, כָּל הַמְּבַטֵּל אֶת הַתּוֹרָה מֵעֹשֶׁר, סוֹפוֹ לְבַטְּלָהּ מֵעֹנִי; וְכָל הַמְּקַיֵּם אֶת הַתּוֹרָה מֵעֹנִי, סוֹפוֹ לְקַיְּמָהּ מֵעֹשֶׁר.&nbsp; וְעִנְיָן זֶה מְפֹרָשׁ הוּא בַּתּוֹרָה:&nbsp; הֲרֵי הוּא אוֹמֵר "תַּחַת, אֲשֶׁר לֹא-עָבַדְתָּ אֶת-ה' אֱלֹהֶיךָ, בְּשִׂמְחָה, וּבְטוּב לֵבָב--מֵרֹב, כֹּל.&nbsp; וְעָבַדְתָּ אֶת-אֹיְבֶיךָ" (דברים כח,מז-מח); וְאוֹמֵר "לְמַעַן עַנֹּתְךָ, וּלְמַעַן נַסֹּתֶךָ--לְהֵיטִבְךָ, בְּאַחֲרִיתֶךָ" (דברים ח,טז).
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק ד</h2>

<p><b>ד,א</b>&nbsp;&nbsp;אֵין מְלַמְּדִין דִּבְרֵי תּוֹרָה אֵלָא לְתַלְמִיד הָגוּן נָאֶה בְּמַעֲשָׂיו, אוֹ לְתָם.&nbsp; אֲבָל אִם הָיָה הוֹלֵךְ בְּדֶרֶךְ לֹא טוֹבָה, מַחְזִירִין אוֹתוֹ לַמּוּטָב, וּמַנְהִיגִין אוֹתוֹ בְּדֶרֶךְ יְשָׁרָה, וּבוֹדְקִין אוֹתוֹ; וְאַחַר כָּךְ מַכְנִיסִין אוֹתוֹ לְבֵית הַמִּדְרָשׁ, וּמְלַמְּדִין אוֹתוֹ.&nbsp; אָמְרוּ חֲכָמִים, כָּל הַשּׁוֹנֶה לְתַלְמִיד שְׁאֵינוּ הָגוּן, כְּאִלּוּ זָרַק אֶבֶן לְמֶרְקֻלְיָס, שֶׁנֶּאֱמָר "כִּצְרוֹר אֶבֶן, בְּמַרְגֵּמָה--כֵּן-נוֹתֵן לִכְסִיל, כָּבוֹד" (משלי כו,ח):&nbsp; וְאֵין "כָּבוֹד" אֵלָא תּוֹרָה, שֶׁנֶּאֱמָר "כָּבוֹד, חֲכָמִים יִנְחָלוּ" (משלי ג,לה).</p>

<p><b>ד,ב</b>&nbsp;&nbsp;וְכֵן הָרָב שְׁאֵינוּ הוֹלֵךְ בְּדֶרֶךְ טוֹבָה--אַף עַל פִּי שֶׁחָכָם גָּדוֹל הוּא, וְכָל הָעָם צְרִיכִין לוֹ--אֵין מִתְלַמְּדִין מִמֶּנּוּ, עַד שֶׁיַּחְזֹר לַמּוּטָב:&nbsp; שֶׁנֶּאֱמָר "כִּי-שִׂפְתֵי כֹהֵן יִשְׁמְרוּ-דַעַת, וְתוֹרָה יְבַקְשׁוּ מִפִּיהוּ:&nbsp; כִּי מַלְאַךְ ה'-צְבָאוֹת, הוּא" (מלאכי ב,ז).&nbsp; אָמְרוּ חֲכָמִים, אִם דּוֹמֶה הָרָב לְמַלְאַךְ ה' צְבָאוֹת, תּוֹרָה יְבַקְּשׁוּ מִפִּיהוּ; וְאִם לָאו, אַל יְבַקְּשׁוּ תּוֹרָה מִפִּיהוּ.</p>

<p><b>ד,ג</b>&nbsp;&nbsp;[ב] כֵּיצַד מְלַמְּדִין:&nbsp; הָרָב יוֹשֵׁב בָּרֹאשׁ, וְהַתַּלְמִידִים לְפָנָיו מֻקָּפִין עֲטָרָה, כְּדֵי שֶׁיְּהוּ כֻּלָּן רוֹאִין אֶת הָרָב, וְשׁוֹמְעִין דְּבָרָיו.&nbsp; וְלֹא יֵשֵׁב הָרָב עַל הַכִּסֵּא, וְתַלְמִידָיו עַל הַקַּרְקָע, אֵלָא אוֹ הַכֹּל עַל הָאָרֶץ, אוֹ הַכֹּל עַל הַכִּסְאוֹת.&nbsp; וּבָרִאשׁוֹנָה, הָיָה הָרָב יוֹשֵׁב וְהַתַּלְמִידִים עוֹמְדִים; וּמִקֹּדֶם חָרְבַּן בַּיִת שֵׁנִי, נָהֲגוּ הַכֹּל לְלַמַּד לַתַּלְמִידִים, וְהֶן יוֹשְׁבִין.</p>

<p><b>ד,ד</b>&nbsp;&nbsp;[ג] אִם הָיָה הָרָב מְלַמֵּד מִפִּיו לַתַּלְמִידִים, מְלַמֵּד.&nbsp; וְאִם הָיָה מְלַמֵּד עַל יְדֵי מְתַרְגֵּם--הַמְּתַרְגֵּם עוֹמֵד בֵּינוֹ וּבֵין הַתַּלְמִידִים, וְהָרָב אוֹמֵר לַמְּתַרְגֵּם, וְהַמְּתַרְגֵּם מַשְׁמִיעַ לְכָל הַתַּלְמִידִים; וְכִשְׁהֶן שׁוֹאֲלִין לַמְּתַרְגֵּם, הוּא שׁוֹאֵל לָרָב, וְהָרָב מֵשִׁיב לַמְּתַרְגֵּם, וְהַמְּתַרְגֵּם מֵשִׁיב לַשּׁוֹאֵל.&nbsp; וְלֹא יַגְבִּיהַּ הָרָב קוֹלוֹ, יוֹתֵר מִקּוֹל הַמְּתַרְגֵּם; וְלֹא יַגְבִּיהַּ הַמְּתַרְגֵּם קוֹלוֹ בְּעֵת שֶׁשּׁוֹאֵל אֶת הָרָב, יוֹתֵר מִקּוֹל הָרָב.</p>

<p><b>ד,ה</b>&nbsp;&nbsp;אֵין הַתֻּרְגְּמָן רַשָּׁאי, לֹא לִפְחֹת וְלֹא לְהוֹסִיף וְלֹא לְשַׁנּוֹת, אֵלָא אִם כֵּן הָיָה הַתֻּרְגְּמָן אָבִיו שֶׁלֶּחָכָם, אוֹ רִבּוֹ.&nbsp; אָמַר הָרָב לַתֻּרְגְּמָן, כָּךְ אָמַר לִי רִבִּי, אוֹ כָּךְ אָמַר לִי אַבָּא מָרִי--כְּשֶׁאוֹמֵר הַתֻּרְגְּמָן הַדְּבָרִים לָעָם, אוֹמְרָן בְּשֵׁם הֶחָכָם וּמַזְכִּיר שְׁמוֹ שֶׁלַּאֲבִי הָרָב אוֹ שֶׁלְּרִבּוֹ, וְאוֹמֵר כָּךְ אָמַר רַבָּנָא פְּלוֹנִי, אַף עַל פִּי שֶׁלֹּא הִזְכִּיר הֶחָכָם שְׁמוֹ:&nbsp; שֶׁאָסוּר לוֹ לִקְרוֹת לְרִבּוֹ אוֹ לְאָבִיו, בִּשְׁמוֹ.</p>

<p><b>ד,ו</b>&nbsp;&nbsp;[ד] הָרָב שֶׁלִּמַּד וְלֹא הֵבִינוּ הַתַּלְמִידִים, לֹא יִכְעֹס עֲלֵיהֶם וְיִרְגַּז, אֵלָא חוֹזֵר וְשׁוֹנֶה הַדָּבָר אַפִלּוּ כַּמָּה פְּעָמִים, עַד שֶׁיָּבִינוּ עֹמֶק הַהֲלָכָה.&nbsp; וְכֵן לֹא יֹאמַר הַתַּלְמִיד הֵבַנְתִּי, וְהוּא לֹא הֵבִין, אֵלָא חוֹזֵר וְשׁוֹאֵל, אַפִלּוּ כַּמָּה פְּעָמִים.&nbsp; וְאִם כָּעַס עָלָיו רִבּוֹ, וְרָגַז--יֹאמַר לוֹ:&nbsp; רִבִּי, תּוֹרָה הִיא, וְלִלְמֹד אֲנִי צָרִיךְ; וְדַעְתִּי קְצָרָה.</p>

<p><b>ד,ז</b>&nbsp;&nbsp;[ה] לֹא יִהְיֶה הַתַּלְמִיד בּוֹשׁ מֵחֲבֵרָיו שֶׁלָּמְדוּ מִפַּעַם רִאשׁוֹנָה אוֹ שְׁנִיָּה, וְהוּא לֹא לָמַד אֵלָא אַחַר כַּמָּה פְּעָמִים:&nbsp; שְׁאִם נִתְבַּיַּשׁ מִדָּבָר זֶה--נִמְצָא נִכְנָס וְיוֹצֶא לְבֵית הַמִּדְרָשׁ, וְהוּא אֵינוּ לָמֵד כְּלוּם.&nbsp; לְפִיכָּךְ אָמְרוּ חֲכָמִים הָרִאשׁוֹנִים, אֵין הַבַּיְשָׁן לָמֵד, וְלֹא הַקַּפְדָּן מְלַמֵּד.</p>

<p><b>ד,ח</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁלֹּא הֵבִינוּ הַתַּלְמִידִים הַדָּבָר מִפְּנֵי עָמְקוֹ, אוֹ מִפְּנֵי דַּעְתָּן שְׁהִיא קְצָרָה; אֲבָל אִם נִכָּר לָרָב שְׁהֶן מִתְרַשְּׁלִין בְּדִבְרֵי תּוֹרָה וּמִתְרַפִּין עֲלֵיהֶן, וּלְפִיכָּךְ לֹא הֵבִינוּ--חַיָּב לִרְגֹז עֲלֵיהֶן וּלְהַכְלִימָן בִּדְבָרִים, כְּדֵי לְחַדְּדָן; וּבְעִנְיָן זֶה אָמְרוּ חֲכָמִים, זְרֹק מָרָה בַּתַּלְמִידִים.</p>

<p><b>ד,ט</b>&nbsp;&nbsp;לְפִיכָּךְ אֵין רָאוּי לָרָב לִנְהֹג קַלּוּת רֹאשׁ בִּפְנֵי הַתַּלְמִידִים, וְלֹא לִשְׂחֹק בִּפְנֵיהֶם, וְלֹא לֶאֱכֹל וְלִשְׁתּוֹת עִמָּהֶם--כְּדֵי שֶׁתְּהֶא אֵימָתוֹ עֲלֵיהֶן, וְיִלְמְדוּ מִמֶּנּוּ בִּמְהֵרָה.</p>

<p><b>ד,י</b>&nbsp;&nbsp;[ו] אֵין שׁוֹאֲלִין אֶת הָרָב כְּשֶׁיִּכָּנֵס לְבֵית הַמִּדְרָשׁ, עַד שֶׁתִּתְיַשַּׁב דַּעְתּוֹ עָלָיו; וְאֵין הַתַּלְמִיד שׁוֹאֵל כְּשֶׁיִּכָּנֵס, עַד שֶׁיֵּשֵׁב וְיָנוּחַ.&nbsp; וְאֵין שׁוֹאֲלִין שְׁנַיִם, כְּאֶחָד.&nbsp; וְאֵין שׁוֹאֲלִין אֶת הָרָב מֵעִנְיָן אַחֵר, אֵלָא מֵאוֹתוֹ הָעִנְיָן שְׁהֶן עוֹסְקִין בּוֹ, כְּדֵי שֶׁלֹּא יִתְבַּיַּשׁ.&nbsp; וְיֵשׁ לָרָב לְהַטְעוֹת אֶת הַתַּלְמִידִים בִּשְׁאֵלוֹתָיו, וּבַמַּעֲשִׂים שֶׁעוֹשֶׂה בִּפְנֵיהֶם, כְּדֵי לְחַדְּדָן, וּכְדֵי שֶׁיֵּדַע אִם זוֹכְרִים הֶם מַה שֶׁלִּמְּדָם אוֹ אֵינָם זוֹכְרִים.&nbsp; וְאֵין צָרִיךְ לוֹמַר, שֶׁיֵּשׁ לוֹ רְשׁוּת לִשְׁאֹל אוֹתָן בְּעִנְיָן אַחֵר שְׁאֵינָן עוֹסְקִין בּוֹ, כְּדֵי לְזָרְזָן.</p>

<p><b>ד,יא</b>&nbsp;&nbsp;[ז] אֵין שׁוֹאֲלִין מֵעוֹמֵד, וְאֵין מְשִׁיבִין מֵעוֹמֵד; וְלֹא מִגָּבוֹהַּ וְלֹא מֵרָחוֹק, וְלֹא מֵאֲחוֹרֵי הַזְּקֵנִים.&nbsp; וְאֵין שׁוֹאֲלִין אֶת הָרָב אֵלָא בָּעִנְיָן, וְאֵין שׁוֹאֲלִין אֵלָא מִיִּרְאָה; וְלֹא יִשְׁאַל בָּעִנְיָן, יוֹתֵר מִשָּׁלוֹשׁ הֲלָכוֹת.</p>

<p><b>ד,יב</b>&nbsp;&nbsp;[ח] שְׁנַיִם שֶׁשָּׁאֲלוּ--שָׁאַל אֶחָד בָּעִנְיָן וְשָׁאַל אֶחָד שֶׁלֹּא בָּעִנְיָן, נִזְקָקִין לָעִנְיָן; מַעֲשֶׂה וּשְׁאֵינוּ מַעֲשֶׂה, נִזְקָקִין לַמַּעֲשֶׂה; הֲלָכָה וּמִדְרָשׁ, נִזְקָקִין לַהֲלָכָה; מִדְרָשׁ וְהַגָּדָה, נִזְקָקִין לַמִּדְרָשׁ; הַגָּדָה וְקַל וְחֹמֶר, נִזְקָקִין לַקַּל וְחֹמֶר; קַל וְחֹמֶר וּגְזֵרָה שׁוֹוָה, נִזְקָקִין לַקַּל וְחֹמֶר.</p>

<p><b>ד,יג</b>&nbsp;&nbsp;הָיוּ הַשּׁוֹאֲלִין אֶחָד חָכָם וְאֶחָד תַּלְמִיד, נִזְקָקִין לֶחָכָם; תַּלְמִיד וְעַם הָאָרֶץ, נִזְקָקִין לַתַּלְמִיד.&nbsp; שְׁנֵיהֶם חֲכָמִים, שְׁנֵיהֶם תַּלְמִידִים, שְׁנֵיהֶם עַמֵּי הָאָרֶץ, שָׁאֲלוּ שְׁנֵיהֶם בִּשְׁתֵּי הֲלָכוֹת, אוֹ בִּשְׁתֵּי שְׁאֵלוֹת, שְׁתֵּי תְּשׁוּבוֹת, שְׁתֵּי מַעֲשִׂים--הָרְשׁוּת בְּיַד הַתֻּרְגְּמָן, מֵעַתָּה.</p>

<p><b>ד,יד</b>&nbsp;&nbsp;[ט] אֵין יְשֵׁנִים בְּבֵית הַמִּדְרָשׁ.&nbsp; וְכָל הַמִּתְנַמְנֵם בְּבֵית הַמִּדְרָשׁ, חָכְמָתוֹ נַעֲשֵׂית קְרָעִים קְרָעִים; וְכֵן אָמַר שְׁלֹמֹה בְּחָכְמָתוֹ, "וּקְרָעִים, תַּלְבִּישׁ נוּמָה" (משלי כג,כא).&nbsp; וְאֵין מְסִיחִין בְּבֵית הַמִּדְרָשׁ, אֵלָא בְּדִבְרֵי תּוֹרָה בִּלְבָד:&nbsp; אַפִלּוּ מִי שֶׁנִּתְעַטַּשׁ, אֵין אוֹמְרִין לוֹ רְפוּאָה בְּבֵית הַמִּדְרָשׁ; וְאֵין צָרִיךְ לוֹמַר, שְׁאָר הַדְּבָרִים.&nbsp; וּקְדֻשַּׁת בֵּית הַמִּדְרָשׁ, חֲמוּרָה מִקְּדֻשַּׁת בָּתֵּי כְּנָסִיּוֹת.
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק ה</h2>

<p><b>ה,א</b>&nbsp;&nbsp;כְּשֵׁם שֶׁאָדָם מְצֻוֶּה בִּכְבוֹד אָבִיו, וּבְיִרְאָתוֹ--כָּךְ הוּא חַיָּב בִּכְבוֹד רִבּוֹ, וְיִרְאָתוֹ; וְרִבּוֹ, יָתֵר מֵאָבִיו:&nbsp; שֶׁאָבִיו, הֵבִיאוֹ לְחַיֵּי הָעוֹלָם הַזֶּה; וְרִבּוֹ שֶׁלִּמְּדוֹ חָכְמָה, הֵבִיאוֹ לְחַיֵּי הָעוֹלָם הַבָּא.</p>

<p><b>ה,ב</b>&nbsp;&nbsp;רָאָה אֲבֵדַת אָבִיו וַאֲבֵדַת רִבּוֹ, שֶׁלְּרִבּוֹ קוֹדֶמֶת לְשֶׁלְּאָבִיו.&nbsp; אָבִיו וְרִבּוֹ נְשׂוּאִים בְּמַשָּׂא, מַנִּיחַ אֶת שֶׁלְּרִבּוֹ וְאַחַר כָּךְ אֶת שֶׁלְּאָבִיו.&nbsp; אָבִיו וְרִבּוֹ שְׁבוּיִים בַּשִּׁבְיָה, פּוֹדֶה אֶת רִבּוֹ וְאַחַר כָּךְ פּוֹדֶה אֶת אָבִיו; וְאִם הָיָה אָבִיו תַּלְמִיד חֲכָמִים, פּוֹדֶה אֶת אָבִיו תְּחִלָּה.&nbsp; וְכֵן אִם הָיָה אָבִיו חָכָם, אַף עַל פִּי שְׁאֵינוּ שָׁקוּל כְּנֶגֶד רִבּוֹ--מֵשִׁיב אֲבֵדָתוֹ וְאַחַר כָּךְ מֵשִׁיב אֲבֵדַת רִבּוֹ.&nbsp; וְאֵין לָךְ כָּבוֹד, גָּדוֹל מִכְּבוֹד הָרָב; וְלֹא מוֹרָא, יָתֵר מִמּוֹרָא הָרָב.&nbsp; אָמְרוּ חֲכָמִים, מוֹרָא רִבָּךְ כְּמוֹרָא שָׁמַיִם.</p>

<p><b>ה,ג</b>&nbsp;&nbsp;לְפִיכָּךְ אָמְרוּ, כָּל הַחוֹלֵק עַל רִבּוֹ--כְּחוֹלֵק עַל הַשְּׁכִינָה, שֶׁנֶּאֱמָר "בְּהַצֹּתָם, עַל-ה'" (במדבר כו,ט).&nbsp; וְכָל הָעוֹשֶׂה מְרִיבָה עִם רִבּוֹ--כְּעוֹשֶׂה עִם הַשְּׁכִינָה, שֶׁנֶּאֱמָר "אֲשֶׁר-רָבוּ בְנֵי-יִשְׂרָאֵל אֶת-ה'" (במדבר כ,יג).&nbsp; וְכָל הַמִּתְרַעֵם עַל רִבּוֹ--כְּמִתְרַעֵם עַל הַשְּׁכִינָה, שֶׁנֶּאֱמָר "לֹא-עָלֵינוּ תְלֻנֹּתֵיכֶם כִּי עַל-ה'" (שמות טז,ח).&nbsp; וְכָל הַמְּהַרְהֵר אַחַר רִבּוֹ--כִּמְהַרְהֵר אַחַר הַשְּׁכִינָה, שֶׁנֶּאֱמָר "וַיְדַבֵּר הָעָם, בֵּאלֹהִים וּבְמֹשֶׁה" (במדבר כא,ה).</p>

<p><b>ה,ד</b>&nbsp;&nbsp;[ב] אֵיזֶה הוּא חוֹלֵק עַל רִבּוֹ--זֶה שֶׁקּוֹבֵעַ לוֹ מִדְרָשׁ וְיוֹשֵׁב וְדוֹרֵשׁ וּמְלַמֵּד שֶׁלֹּא בִּרְשׁוּת רִבּוֹ, וְרִבּוֹ קַיָּם, וְאַף עַל פִּי שֶׁרִבּוֹ בִּמְדִינָה אַחֶרֶת.&nbsp; וְאָסוּר לָאָדָם לְהוֹרוֹת בִּפְנֵי רִבּוֹ, לְעוֹלָם; וְכָל הַמּוֹרֶה הֲלָכָה בִּפְנֵי רִבּוֹ, חַיָּב מִיתָה.</p>

<p><b>ה,ה</b>&nbsp;&nbsp;[ג] הָיָה בֵּינוֹ וּבֵין רִבּוֹ שְׁנֵים עָשָׂר מִיל, וְשָׁאַל לוֹ אָדָם דְּבַר הֲלָכָה--מֻתָּר לְהָשִׁיב.&nbsp; וּלְהַפְרִישׁ מִן הָאִסּוּר--אַפִלּוּ בִּפְנֵי רִבּוֹ, מֻתָּר לְהוֹרוֹת.&nbsp; כֵּיצַד:&nbsp; כְּגוֹן שֶׁרָאָה אָדָם עוֹשֶׂה דָּבָר הָאָסוּר מִפְּנֵי שֶׁלֹּא יָדַע בְּאִסּוּרוֹ, אוֹ מִפְּנֵי רִשְׁעוֹ--יֵשׁ לוֹ לְהַפְרִישׁוֹ, וְלוֹמַר לוֹ דָּבָר זֶה אָסוּר, וְאַפִלּוּ בִּפְנֵי רִבּוֹ, וְאַף עַל פִּי שֶׁלֹּא נָתַן לוֹ רִבּוֹ רְשׁוּת:&nbsp; שֶׁכָּל מָקוֹם שֶׁיֵּשׁ חִלּוּל הַשֵּׁם, אֵין חוֹלְקִין כָּבוֹד לָרָב.</p>

<p><b>ה,ו</b>&nbsp;&nbsp;בַּמֶּה דְּבָרִים אֲמוּרִים, בְּדָבָר שֶׁנִּקְרֹא נִקְרֶה; אֲבָל לִקְבֹּעַ עַצְמוֹ לַהוֹרָאָה, וְלֵישֵׁב וּלְהוֹרוֹת לְכָל שׁוֹאֵל--אַפִלּוּ הוּא בְּסוֹף הָעוֹלָם, וְרִבּוֹ בְּסוֹף הָעוֹלָם--אָסוּר לוֹ לְהוֹרוֹת עַד שֶׁיָּמוּת רִבּוֹ, אֵלָא אִם כֵּן נָטַל רְשׁוּת מֵרִבּוֹ.</p>

<p><b>ה,ז</b>&nbsp;&nbsp;וְלֹא כָּל מִי שֶׁמֵּת רִבּוֹ, מֻתָּר לוֹ לֵישֵׁב וּלְהוֹרוֹת בַּתּוֹרָה, אֵלָא אִם כֵּן הָיָה תַּלְמִיד שֶׁהִגִּיעַ לַהוֹרָאָה.&nbsp; [ד] וְכָל תַּלְמִיד שֶׁלֹּא הִגִּיעַ לַהוֹרָאָה, וּמוֹרֶה--הֲרֵי זֶה שׁוֹטֶה רָשָׁע וְגַס רוּחַ; וְעָלָיו נֶאֱמָר "כִּי-רַבִּים חֲלָלִים, הִפִּילָה" (משלי ז,כו).&nbsp; וְכֵן חָכָם שֶׁהִגִּיעַ לַהוֹרָאָה, וְאֵינוּ מוֹרֶה--הֲרֵי זֶה מוֹנֵעַ תּוֹרָה, וְנוֹתֵן מִכְשׁוֹלוֹת לִפְנֵי הָעִוְרִים; וְעָלָיו נֶאֱמָר "וַעֲצֻמִים, כָּל-הֲרֻגֶיהָ" (שם).</p>

<p><b>ה,ח</b>&nbsp;&nbsp;אֵלּוּ הַתַּלְמִידִים הַקְּטַנִּים שֶׁלֹּא הִרְבּוּ תּוֹרָה כָּרָאוּי, וְהֶם מְבַקְּשִׁים לְהִתְגַּדַּל בִּפְנֵי עַמֵּי הָאָרֶץ וּבֵין אַנְשֵׁי עִירָם, וְקוֹפְצִים וְיוֹשְׁבִים בָּרֹאשׁ לָדוּן וּלְהוֹרוֹת בְּיִשְׂרָאֵל--הֶם הַמַּרְבִּים אֶת הַמַּחְלְקוֹת, וְהֶם הַמַּחְרִיבִים אֶת הָעוֹלָם, וְהַמְּכַבִּים נֵרָהּ שֶׁלַּתּוֹרָה, וְהַמְּחַבְּלִים כֶּרֶם ה' צְבָאוֹת.&nbsp; וַעֲלֵיהֶם אָמַר שְׁלֹמֹה בְּחָכְמָתוֹ, "אֶחֱזוּ-לָנוּ, שֻׁעָלִים--שֻׁעָלִים קְטַנִּים, מְחַבְּלִים כְּרָמִים" (שיר השירים ב,טו).</p>

<p><b>ה,ט</b>&nbsp;&nbsp;[ה] וְאָסוּר לוֹ לְתַלְמִיד לִקְרוֹת לְרִבּוֹ בִּשְׁמוֹ, וְאַפִלּוּ שֶׁלֹּא בְּפָנָיו.&nbsp; וְלֹא יַזְכִּיר שְׁמוֹ בְּפָנָיו, וְאַפִלּוּ לִקְרוֹת לַאֲחֵרִים שֶׁשְּׁמָם כְּשֵׁם רִבּוֹ, כְּדֶרֶךְ שֶׁעוֹשֶׂה בְּשֵׁם אָבִיו; אֵלָא יְשַׁנֶּה שְׁמָם, וְאַפִלּוּ לְאַחַר מוֹתָם--וְהוּא שֶׁיִּהְיֶה הַשֵּׁם פָּלִיא, שֶׁכָּל הַשּׁוֹמֵעַ יֵדַע שְׁהוּא פְּלוֹנִי.&nbsp; וְלֹא יִתֵּן שָׁלוֹם לְרִבּוֹ אוֹ יַחְזִיר לוֹ שָׁלוֹם, כְּדֶרֶךְ שֶׁנּוֹתְנִין הָרֵעִים וּמַחְזִירִין זֶה לְזֶה; אֵלָא שׁוֹחֶה לְפָנָיו, וְאוֹמֵר לוֹ בְּיִרְאָה וְכָבוֹד, שָׁלוֹם עָלֶיךָ, רִבִּי.&nbsp; וְאִם נָתַן לוֹ רִבּוֹ שָׁלוֹם, יַחְזִיר לוֹ, שָׁלוֹם עָלֶיךָ, רִבִּי וּמָרִי.</p>

<p><b>ה,י</b>&nbsp;&nbsp;[ו] וְכֵן לֹא יַחְלֹץ תְּפִלָּיו בִּפְנֵי רִבּוֹ, וְלֹא יָסֵב אֵלָא יוֹשֵׁב כְּיוֹשֵׁב לִפְנֵי הַמֶּלֶךְ.&nbsp; וְלֹא יִתְפַּלַּל לִפְנֵי רִבּוֹ, וְלֹא לְאַחַר רִבּוֹ, וְלֹא בְּצַד רִבּוֹ; וְאֵין צָרִיךְ לוֹמַר, שֶׁאָסוּר לוֹ לְהַלַּךְ בְּצִדּוֹ:&nbsp; אֵלָא יִתְרַחַק לְאַחַר רִבּוֹ, וְלֹא יְהֶא מְכֻוָּן כְּנֶגֶד אֲחוֹרָיו; וְאַחַר כָּךְ יִתְפַּלַּל.&nbsp; וְלֹא יִכָּנֵס עִם רִבּוֹ, לַמֶּרְחֵץ.</p>

<p><b>ה,יא</b>&nbsp;&nbsp;לֹא יֵשֵׁב בִּמְקוֹם רִבּוֹ.&nbsp; וְלֹא יַכְרִיעַ דְּבָרָיו בְּפָנָיו, וְלֹא יִסְתֹּר אֶת דְּבָרָיו.&nbsp; וְלֹא יֵשֵׁב לְפָנָיו, עַד שֶׁיֹּאמַר לוֹ שֵׁב; וְלֹא יַעֲמֹד מִלְּפָנָיו, עַד שֶׁיֹּאמַר לוֹ עֲמֹד, אוֹ עַד שֶׁיִּטֹּל רְשׁוּת לַעֲמֹד.&nbsp; וּכְשֶׁיִּפָּטֵר מֵרִבּוֹ, לֹא יַחְזִיר לוֹ אֲחוֹרָיו, אֵלָא נִרְתָּע לַאֲחוֹרָיו, וּפָנָיו כְּנֶגֶד פָּנָיו.&nbsp; [ז] וְחַיָּב לַעֲמֹד מִפְּנֵי רִבּוֹ, מִשֶּׁיִּרְאֶנּוּ מֵרָחוֹק מְלוֹא עֵינָיו, עַד שֶׁיִּתְכַּסֶּה מִמֶּנּוּ וְלֹא יִרְאֶה קוֹמָתוֹ; וְאַחַר כָּךְ יֵשֵׁב.&nbsp; וְחַיָּב אָדָם לְהַקְבִּיל אֶת פְּנֵי רִבּוֹ, בָּרֶגֶל.</p>

<p><b>ה,יב</b>&nbsp;&nbsp;[ח] אֵין חוֹלְקִין כָּבוֹד לְתַלְמִיד בִּפְנֵי הָרָב, אֵלָא אִם כֵּן הָיָה דֶּרֶךְ רִבּוֹ לַחְלֹק לוֹ כָּבוֹד.&nbsp; וְכָל מְלָאכוֹת שֶׁהָעֶבֶד עוֹשֶׂה לְרִבּוֹ, תַּלְמִיד עוֹשֶׂה לְרִבּוֹ; וְאִם הָיָה בִּמְקוֹם שְׁאֵין מַכִּירִין אוֹתוֹ, וְלֹא הָיוּ לוֹ תְּפִלִּין וְחָשׁ שֶׁמֶּא יֹאמְרוּ עֶבֶד הוּא--אֵינוּ נוֹעֵל לוֹ מַנְעָלוֹ, וְלֹא חוֹלְצוֹ.&nbsp; וְכָל הַמּוֹנֵעַ תַּלְמִידוֹ מִלְּשַׁמְּשׁוֹ--מוֹנֵעַ מִמֶּנּוּ חֶסֶד, וּפוֹרֵק מִמֶּנּוּ יִרְאַת שָׁמַיִם; וְכָל תַּלְמִיד שֶׁמְּזַלְזֵל בְּדָבָר מִכָּל כְּבוֹד רִבּוֹ, גּוֹרֵם לַשְּׁכִינָה שֶׁתִּסְתַּלַּק מִיִּשְׂרָאֵל.</p>

<p><b>ה,יג</b>&nbsp;&nbsp;[ט] רָאָה אֶת רִבּוֹ עוֹבֵר עַל דִּבְרֵי תּוֹרָה, אוֹמֵר לוֹ לִמַּדְתָּנוּ רַבֵּנוּ כָּךְ וְכָּךְ.&nbsp; וְכָל זְמָן שֶׁמַּזְכִּיר שְׁמוּעָה בְּפָנָיו, אוֹמֵר לוֹ כָּךְ לִמַּדְתָּנוּ רַבֵּנוּ.&nbsp; וְאַל יֹאמַר דָּבָר שֶׁלֹּא שָׁמַע מֵרִבּוֹ, עַד שֶׁיַּזְכִּיר שֵׁם אוֹמְרוֹ.&nbsp; וּכְשֶׁיָּמוּת רִבּוֹ--קוֹרֵעַ כָּל בְּגָדָיו, עַד שְׁהוּא מְגַלֶּה אֶת לִבּוֹ; וְאֵינוּ מְאַחֶה, לְעוֹלָם.</p>

<p><b>ה,יד</b>&nbsp;&nbsp;בַּמֶּה דְּבָרִים אֲמוּרִים, בְּרִבּוֹ מֻבְהָק שֶׁלָּמַד מִמֶּנּוּ רֹב חָכְמָתוֹ.&nbsp; אֲבָל אִם לֹא לָמַד מִמֶּנּוּ רֹב חָכְמָתוֹ--הֲרֵי זֶה תַּלְמִיד חָבֵר, וְאֵינוּ חַיָּב בִּכְבוֹדוֹ בְּכָל הַדְּבָרִים הָאֵלּוּ; אֲבָל עוֹמֵד מִלְּפָנָיו, וְקוֹרֵעַ עָלָיו כְּשֵׁם שְׁהוּא קוֹרֵעַ עַל כָּל הַמֵּתִים שְׁהוּא מִתְאַבֵּל עֲלֵיהֶן.</p>

<p><b>ה,טו</b>&nbsp;&nbsp;אַפִלּוּ לֹא לָמַד מִמֶּנּוּ אֵלָא דָּבָר אֶחָד, בֵּין קָטָן בֵּין גָּדוֹל--עוֹמֵד מִלְּפָנָיו, וְקוֹרֵעַ עָלָיו.&nbsp; [י] וְכָל תַּלְמִיד חֲכָמִים שֶׁדֵּעוֹתָיו מְכֻוָּנוֹת--אֵינוּ מְדַבֵּר בִּפְנֵי מִי שְׁהוּא גָּדוֹל מִמֶּנּוּ בְּחָכְמָה, אַף עַל פִּי שֶׁלֹּא לָמַד מִמֶּנּוּ כְּלוּם.</p>

<p><b>ה,טז</b>&nbsp;&nbsp;[יא] הָרָב הַמֻּבְהָק שֶׁרָצָה לִמְחֹל עַל כְּבוֹדוֹ בְּכָל הַדְּבָרִים הָאֵלּוּ, אוֹ בְּאֶחָד מֵהֶן, לְכָל תַּלְמִידָיו, אוֹ לְאֶחָד מֵהֶן--הָרְשׁוּת בְּיָדוֹ.&nbsp; וְאַף עַל פִּי שֶׁמָּחַל, חַיָּב הַתַּלְמִיד לְהַדְּרוֹ, וְאַפִלּוּ בְּשָׁעָה שֶׁמָּחַל.</p>

<p><b>ה,יז</b>&nbsp;&nbsp;[יב] כְּשֵׁם שֶׁהַתַּלְמִידִים חַיָּבִין בִּכְבוֹד הָרָב, כָּךְ הָרָב צָרִיךְ לְכַבַּד אֶת תַּלְמִידָיו וּלְקָרְבָן:&nbsp; כָּךְ אָמְרוּ חֲכָמִים, יְהִי כְּבוֹד תַּלְמִידָךְ חַבִּיב עָלֶיךָ, כְּשֶׁלַּחֲבֵרָךְ.&nbsp; וְצָרִיךְ אָדָם לְהִזָּהֵר בְּתַלְמִידָיו, וּלְאָהֳבָן, שְׁהֶם הַבָּנִים הַמְּהַנִּין בָּעוֹלָם הַזֶּה, וְלָעוֹלָם הַבָּא.</p>

<p><b>ה,יח</b>&nbsp;&nbsp;[יג] הַתַּלְמִידִים מוֹסִיפִין חָכְמַת הָרָב, וּמַרְחִיבִין לִבּוֹ.&nbsp; אָמְרוּ חֲכָמִים, הַרְבֵּה חָכְמָה לָמַדְתִּי מֵחֲבֵרַי יָתֵר מֵרִבּוֹתַי, וּמִתַּלְמִידַי יָתֵר מִכֻּלָּם; וּכְשֵׁם שֶׁעֵץ קָטָן מַדְלִיק אֶת הַגָּדוֹל, כָּךְ תַּלְמִיד קָטָן מְחַדֵּד אֶת הָרָב, עַד שֶׁיּוֹצִיא מִמֶּנּוּ בִּשְׁאֵלוֹתָיו, חָכְמָה מְפֹאָרָה.
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק ו</h2>

<p><b>ו,א</b>&nbsp;&nbsp;כָּל תַּלְמִיד חֲכָמִים--מִצְוָה לְהַדְּרוֹ, וְאַף עַל פִּי שְׁאֵינוּ רִבּוֹ:&nbsp; שֶׁנֶּאֱמָר "מִפְּנֵי שֵׂיבָה תָּקוּם, וְהָדַרְתָּ פְּנֵי זָקֵן" (ויקרא יט,לב), זֶה שֶׁקָּנָה חָכְמָה.&nbsp; וּמֵאֵימָתַי חַיָּבִין לַעֲמֹד מִפְּנֵי הֶחָכָם--מִשֶּׁיִּקְרַב מִמֶּנּוּ בְּאַרְבַּע אַמּוֹת, עַד שֶׁיַּעֲבֹר מִכְּנֶגֶד פָּנָיו.</p>

<p><b>ו,ב</b>&nbsp;&nbsp;אֵין עוֹמְדִין מִפָּנָיו לֹא בְּבֵית הַמֶּרְחֵץ, וְלֹא בְּבֵית הַכִּסֵּא--שֶׁנֶּאֱמָר "תָּקוּם, וְהָדַרְתָּ" (ויקרא יט,לב), קִימָה שֶׁיֵּשׁ בָּהּ הִדּוּר.&nbsp; וְאֵין בַּעֲלֵי אֻמָּנִיּוֹת חַיָּבִין לַעֲמֹד מִפְּנֵי תַּלְמִידֵי חֲכָמִים, בְּשָׁעָה שֶׁעוֹסְקִין בִּמְלַאכְתָּן:&nbsp; שֶׁנֶּאֱמָר "תָּקוּם, וְהָדַרְתָּ"--מַה הִדּוּר שְׁאֵין בּוֹ חֶסְרוֹן כִּיס, אַף קִימָה שְׁאֵין בָּהּ חֶסְרוֹן כִּיס.</p>

<p><b>ו,ג</b>&nbsp;&nbsp;וּמְנַיִן שֶׁלֹּא יַעֲצִים עֵינָיו מִן הֶחָכָם, כְּדֵי שֶׁלֹּא יִרְאֵהוּ עַד שֶׁלֹּא יַעֲמֹד מִפָּנָיו:&nbsp; תִּלְמֹד לוֹמַר "וְיָרֵאתָ מֵּאֱלֹהֶיךָ" (ויקרא יט,לב)--הַא כָּל דָּבָר שְׁהוּא מָסוּר לַלֵּב, נֶאֱמָר בּוֹ "וְיָרֵאתָ מֵּאֱלֹהֶיךָ" (שם; וגם ויקרא יט,יד; ויקרא כה,יז; ויקרא כה,לו; ויקרא כה,מג).</p>

<p><b>ו,ד</b>&nbsp;&nbsp;[ג] אֵין רָאוּי לֶחָכָם שֶׁיַּטְרִיחַ עַל הָעָם, וִיכַוַּן עַצְמוֹ לָהֶן כְּדֵי שֶׁיַּעַמְדוּ מִפָּנָיו, אֵלָא יֵלֵךְ בְּדֶרֶךְ קְצָרָה וּמִתְכַּוֵּן שֶׁלֹּא יִרְאֶה אוֹתוֹ אֶחָד, כְּדֵי שֶׁלֹּא יַטְרִיחוֹ לַעֲמֹד.&nbsp; וְהַחֲכָמִים הָיוּ מַקִּיפִין, וְהוֹלְכִין בַּדֶּרֶךְ הַחִיצוֹנָה שְׁאֵין מַכִּירֵיהֶן מְצוּיִין שָׁם, כְּדֵי שֶׁלֹּא יַטְרִיחוּ.</p>

<p><b>ו,ה</b>&nbsp;&nbsp;[ד] רוֹכֵב, הֲרֵי הוּא כִּמְהַלֵּךְ, וּכְשֵׁם שֶׁעוֹמְדִין מִפְּנֵי הַמְּהַלֵּךְ, כָּךְ עוֹמְדִין מִפְּנֵי הָרוֹכֵב.&nbsp; [ה] שְׁלוֹשָׁה שֶׁהָיוּ מְהַלְּכִין בַּדֶּרֶךְ--הָרָב בָּאֶמְצָע, גָּדוֹל מִיְּמִינוֹ, וְקָטָן מִשְּׂמֹאלוֹ.</p>

<p><b>ו,ו</b>&nbsp;&nbsp;הָרוֹאֶה חָכָם--אֵינוּ עוֹמֵד מִלְּפָנָיו, עַד שֶׁיַּגִּיעַ לוֹ לְאַרְבַּע אַמּוֹת; וְכֵיוָן שֶׁעָבַר, יֵשֵׁב.&nbsp; רָאָה אָב בֵּית דִּין, עוֹמֵד מִלְּפָנָיו מִשֶּׁיִּרְאֶנּוּ מֵרָחוֹק מְלוֹא עֵינָיו; וְאֵינוּ יוֹשֵׁב, עַד שֶׁיַּעֲבֹר מֵאֲחוֹרָיו אַרְבַּע אַמּוֹת.&nbsp; רָאָה אֶת הַנָּשִׂיא, עוֹמֵד מִלְּפָנָיו מְלוֹא עֵינָיו; וְאֵינוּ יוֹשֵׁב עַד שֶׁיֵּשֵׁב בִּמְקוֹמוֹ, אוֹ עַד שֶׁיִּתְכַּסֶּה מֵעֵינָיו.&nbsp; וְהַנָּשִׂיא שֶׁמָּחַל עַל כְּבוֹדוֹ, כְּבוֹדוֹ מָחוּל.</p>

<p><b>ו,ז</b>&nbsp;&nbsp;כְּשֶׁהַנָּשִׂיא נִכְנָס, כָּל הָעָם עוֹמְדִין; וְאֵינָן יוֹשְׁבִין, עַד שֶׁיֹּאמַר לָהֶם שְׁבוּ.&nbsp; כְּשֶׁאָב בֵּית דִּין נִכְנָס, עוֹשִׂין לוֹ שְׁתֵּי שׁוּרוֹת עוֹמְדִין מִכָּאן וּמִכָּאן, עַד שֶׁנִּכְנַס וְיָשַׁב בִּמְקוֹמוֹ, וּשְׁאָר הָעָם יוֹשְׁבִין בִּמְקוֹמָן.&nbsp; [ז] חָכָם שֶׁנִּכְנָס, כָּל שֶׁיַּגִּיעַ לוֹ בְּאַרְבַּע אַמּוֹת עוֹמֵד מִלְּפָנָיו, אֶחָד עוֹמֵד וְאֶחָד יוֹשֵׁב, עַד שֶׁנִּכְנַס וְיָשַׁב בִּמְקוֹמוֹ.</p>

<p><b>ו,ח</b>&nbsp;&nbsp;בְּנֵי חֲכָמִים וְתַלְמִידֵי חֲכָמִים--בִּזְמָן שֶׁהָרַבִּים צְרִיכִין לָהֶם, מְקַפְּצִין עַל רָאשֵׁי הָעָם וְנִכְנָסִין לִמְקוֹמָן.&nbsp; וְאֵין שְׁבָח לְתַלְמִיד חֲכָמִים, שֶׁיִּכָּנֵס בָּאַחֲרוֹנָה; יָצָא לְצֹרֶךְ, חוֹזֵר לִמְקוֹמוֹ.</p>

<p><b>ו,ט</b>&nbsp;&nbsp;בְּנֵי חֲכָמִים--בִּזְמָן שֶׁיֵּשׁ בָּהֶן דַּעַת לִשְׁמֹעַ, הוֹפְכִין פְּנֵיהֶן כְּלַפֵּי אֲבִיהֶן; אֵין בָּהֶן דַּעַת לִשְׁמֹעַ, הוֹפְכִין פְּנֵיהֶן כְּלַפֵּי הָעָם.&nbsp; [ח] תַּלְמִיד שְׁהוּא יוֹשֵׁב לִפְנֵי רִבּוֹ תָּמִיד, אֵינוּ רַשָּׁאי לַעֲמֹד מִלְּפָנָיו אֵלָא שַׁחְרִית וְעַרְבִּית בִּלְבָד, שֶׁלֹּא יְהֶא כְּבוֹדוֹ מְרֻבֶּה, מִכְּבוֹד שָׁמַיִם.</p>

<p><b>ו,י</b>&nbsp;&nbsp;[ט] מִי שְׁהוּא זָקֵן מֻפְלָג בְּזִקְנָה--אַף עַל פִּי שְׁאֵינוּ חָכָם, עוֹמְדִין לְפָנָיו; וְאַפִלּוּ הֶחָכָם שְׁהוּא יֶלֶד, עוֹמֵד בִּפְנֵי הַזָּקֵן הַמֻּפְלָג בְּזִקְנָה, וְאֵינוּ חַיָּב לַעֲמֹד מְלוֹא קוֹמָתוֹ, אֵלָא כְּדֵי לְהַדְּרוֹ.&nbsp; וְאַפִלּוּ זָקֵן גּוֹי, מְהַדְּרִין אוֹתוֹ בִּדְבָרִים וְנוֹתְנִין לוֹ יָד לְסָמְכוֹ--שֶׁנֶּאֱמָר "מִפְּנֵי שֵׂיבָה תָּקוּם" (ויקרא יט,לב), כָּל שֵׂיבָה בְּמַשְׁמָע.</p>

<p><b>ו,יא</b>&nbsp;&nbsp;[י] תַּלְמִידֵי חֲכָמִים--אֵינָן יוֹצְאִין לַעֲשׂוֹת בְּעַצְמָן עִם כָּל הַקָּהָל בְּבִנְיָן וַחֲפִירָה שֶׁלַּמְּדִינָה וְכַיּוֹצֶא בָּהֶן, כְּדֵי שֶׁלֹּא יִתְבַּזּוּ בִּפְנֵי עַמֵּי הָאָרֶץ.&nbsp; וְאֵין גּוֹבִין מֵהֶן לְבִנְיַן הַחוֹמוֹת וְתִקּוּן הַשְּׁעָרִים וּשְׂכַר הַשּׁוֹמְרִים וְכַיּוֹצֶא בָּהֶן, וְלֹא לִתְשׁוּרַת הַמֶּלֶךְ.&nbsp; וְאֵין מְחַיְּבִין אוֹתָן לִתֵּן הַמַּס, בֵּין מַס שְׁהוּא קָצוּב עַל בְּנֵי הָעִיר בֵּין מַס שְׁהוּא קָצוּב עַל כָּל אִישׁ וְאִישׁ, שֶׁנֶּאֱמָר "גַּם כִּי-יִתְנוּ בַגּוֹיִם, עַתָּה אֲקַבְּצֵם; וַיָּחֵלּוּ מְּעָט, מִמַּשָּׂא מֶלֶךְ וְשָׂרִים" (ראה הושע ח,י).</p>

<p><b>ו,יב</b>&nbsp;&nbsp;וְכֵן אִם הָיְתָה סְחוֹרָה לְתַלְמִיד חֲכָמִים, מַנִּיחִין אוֹתוֹ לִמְכֹּר תְּחִלָּה; וְאֵין מַנִּיחִין אֶחָד מִבְּנֵי הַשּׁוּק לִמְכֹּר, עַד שֶׁיִּמְכֹּר הוּא.&nbsp; וְכֵן אִם הָיָה לוֹ דִּין, וְהָיָה עוֹמֵד בִּכְלַל בַּעֲלֵי דִּינִין הַרְבֵּה--מַקְדִּימִין אוֹתוֹ וּמוֹשִׁיבִין אוֹתוֹ.</p>

<p><b>ו,יג</b>&nbsp;&nbsp;[יא] עָווֹן גָּדוֹל הוּא לְבַזּוֹת אֶת הַחֲכָמִים, אוֹ לִשְׂנֹא אוֹתָן:&nbsp; לֹא חָרְבָה יְרוּשָׁלַיִם, עַד שֶׁבִּזּוּ בָּהּ תַּלְמִידֵי חֲכָמִים--שֶׁנֶּאֱמָר "וַיִּהְיוּ מַלְעִבִים, בְּמַלְאֲכֵי הָאֱלֹהִים, וּבוֹזִים דְּבָרָיו, וּמִתַּעְתְּעִים בִּנְבִאָיו" (דברי הימים&nbsp;ב לו,טז), כְּלוֹמַר בּוֹזִים מְלַמְּדֵי דְּבָרָיו.&nbsp; וְכֵן זֶה שֶׁאָמְרָה תּוֹרָה, "אִם-בְּחֻקֹּתַי תִּמְאָסוּ" (ויקרא כו,טו)--מְלַמְּדֵי חֻקּוֹתַי תִּמְאֲסוּ.&nbsp; וְכָל הַמְּבַזֶּה אֶת הַחֲכָמִים--אֵין לוֹ חֵלֶק לָעוֹלָם הַבָּא, וַהֲרֵי הוּא בִּכְלַל "כִּי דְבַר-ה' בָּזָה" (במדבר טו,לא).</p>

<p><b>ו,יד</b>&nbsp;&nbsp;[יב] אַף עַל פִּי שֶׁהַמְּבַזֶּה אֶת הַחֲכָמִים, אֵין לוֹ חֵלֶק לָעוֹלָם הַבָּא--אִם בָּאוּ עֵדִים שֶׁבִּזָּהוּ, אַפִלּוּ בִּדְבָרִים--חַיָּב נִדּוּי, וּמְנַדִּין אוֹתוֹ בֵּית דִּין בָּרַבִּים, וְקוֹנְסִין אוֹתוֹ לִיטְרָה זָהָב בְּכָל מָקוֹם, וְנוֹתְנִין אוֹתָהּ לֶחָכָם.&nbsp; וְהַמְּבַזֶּה אֶת הֶחָכָם בִּדְבָרִים, אַפִלּוּ לְאַחַר מִיתָה--מְנַדִּין אוֹתוֹ בֵּית דִּין, וְהֶם מַתִּירִין אוֹתוֹ כְּשֶׁיַּחְזֹר בִּתְשׁוּבָה; אֲבָל אִם הָיָה הֶחָכָם חַי--אֵין מַתִּירִין לוֹ, עַד שֶׁיְּרַצֶּה זֶה שֶׁנִּדּוּהוּ בִּשְׁבִילוֹ.</p>

<p><b>ו,טו</b>&nbsp;&nbsp;וְכֵן הֶחָכָם עַצְמוֹ, מְנַדֶּה לִכְבוֹדוֹ לְעַם הָאָרֶץ שֶׁהִפְקִיר בּוֹ, וְאֵינוּ צָרִיךְ לֹא עֵדִים, וְלֹא הַתְרָאָה; וְאֵין מַתִּירִין לוֹ, עַד שֶׁיְּרַצֶּה אֶת הֶחָכָם.&nbsp; וְאִם מֵת הֶחָכָם, בָּאִין שְׁלוֹשָׁה וּמַתִּירִין לוֹ.&nbsp; וְאִם רָצָה הֶחָכָם לִמְחֹל לוֹ וְלֹא נִדָּהוּ, הָרְשׁוּת בְּיָדוֹ.</p>

<p><b>ו,טז</b>&nbsp;&nbsp;[יג] הָרָב שֶׁנִּדָּה לִכְבוֹדוֹ, חַיָּבִין כָּל תַּלְמִידָיו לִנְהֹג נִדּוּי בַּמְּנֻדֶּה; אֲבָל תַּלְמִיד שֶׁנִּדָּה לִכְבוֹד עַצְמוֹ, אֵין הָרָב חַיָּב לִנְהֹג בּוֹ נִדּוּי, אֲבָל כָּל הָעָם, חַיָּבִין לִנְהֹג בּוֹ נִדּוּי.&nbsp; וְכֵן מְנֻדֶּה לַנָּשִׂיא, מְנֻדֶּה לְכָל יִשְׂרָאֵל; מְנֻדֶּה לְכָל יִשְׂרָאֵל, אֵינוּ מְנֻדֶּה לַנָּשִׂיא.&nbsp; מְנֻדֶּה לְעִירוֹ, מְנֻדֶּה לְעִיר אַחֶרֶת; מְנֻדֶּה לְעִיר אַחֶרֶת, אֵינוּ מְנֻדֶּה לְעִירוֹ.</p>

<p><b>ו,יז</b>&nbsp;&nbsp;[יד] בַּמֶּה דְּבָרִים אֲמוּרִים, בְּמִי שֶׁנִּדּוּהוּ מִפְּנֵי שֶׁבִּזָּה תַּלְמִידֵי חֲכָמִים.&nbsp; אֲבָל מִי שֶׁנִּדּוּהוּ עַל שְׁאָר דְּבָרִים שֶׁחַיָּבִין עֲלֵיהֶם נִדּוּי--אַפִלּוּ נִדָּהוּ קָטָן שֶׁבְּיִשְׂרָאֵל, חַיָּב הַנָּשִׂיא וְכָל יִשְׂרָאֵל לִנְהֹג בּוֹ נִדּוּי, עַד שֶׁיַּחְזֹר בִּתְשׁוּבָה מִדָּבָר שֶׁנִּדּוּהוּ בִּשְׁבִילוֹ, וְיַתִּירוּ לוֹ.</p>

<p><b>ו,יח</b>&nbsp;&nbsp;עַל אַרְבָּעָה וְעֶשְׂרִים דְּבָרִים מְנַדִּין אֶת הָאָדָם, בֵּין אִישׁ בֵּין אִשָּׁה; וְאֵלּוּ הֶן:&nbsp; (א) הַמְּבַזֶּה אֶת הֶחָכָם, וְאַפִלּוּ לְאַחַר מוֹתוֹ; (ב) הַמְּבַזֶּה שְׁלִיחַ בֵּית דִּין; (ג) הַקּוֹרֶא לַחֲבֵרוֹ עֶבֶד; (ד) הַמְּזַלְזֵל בְּדָבָר אֶחָד מִדִּבְרֵי סוֹפְרִים, וְאֵין צָרִיךְ לוֹמַר בְּדִבְרֵי תּוֹרָה; (ה) מִי שֶׁשָּׁלְחוּ לוֹ בֵּית דִּין וְקָבְעוּ לוֹ זְמָן, וְלֹא בָא; (ו) מִי שֶׁלֹּא קִבַּל עָלָיו אֶת הַדִּין, מְנַדִּין אוֹתוֹ עַד שֶׁיִּתֵּן; (ז) מִי שֶׁיֵּשׁ בִּרְשׁוּתוֹ דָּבָר הַמַּזִּיק, כְּגוֹן כֶּלֶב רָע אוֹ סֻלָּם רָעוּעַ, מְנַדִּין אוֹתוֹ עַד שֶׁיָּסִיר הֶזֵּקוֹ; (ח) הַמּוֹכֵר קַרְקָע שֶׁלּוֹ לַגּוֹי, מְנַדִּין אוֹתוֹ עַד שֶׁיְּקַבַּל עָלָיו כָּל אֹנֶס שֶׁיָּבוֹא מִן הַגּוֹי לְיִשְׂרָאֵל חֲבֵרוֹ בַּעַל הַמְּצָר; (ט) הַמֵּעִיד עַל יִשְׂרָאֵל בְּעַרְכָּאוֹת שֶׁלַּגּוֹיִים וְהוֹצִיא מִמֶּנּוּ בְּעֵדוּתוֹ מָמוֹן שֶׁלֹּא כְּדִין יִשְׂרָאֵל, מְנַדִּין אוֹתוֹ עַד שֶׁיְּשַׁלַּם; (י) טַבָּח כּוֹהֵן שְׁאֵינוּ מַפְרִישׁ הַמַּתָּנוֹת וְנוֹתְנָן לְכוֹהֵן אַחֵר, מְנַדִּין אוֹתוֹ עַד שֶׁיִּתֵּן; (יא) הַמְּחַלֵּל יוֹם טוֹב שֵׁנִי שֶׁלַּגָּלִיּוֹת, אַף עַל פִּי שְׁהוּא מִנְהָג; (יב) הָעוֹשֶׂה מְלָאכָה בְּעֶרֶב הַפֶּסַח אַחַר חֲצוֹת; (יג) הַמַּזְכִּיר שֵׁם שָׁמַיִם לְבַטָּלָה, אוֹ לִשְׁבוּעָה בְּדִבְרֵי הֲבָאי; (יד) הַמֵּבִיא אֶת הָרַבִּים לִידֵי חִלּוּל הַשֵּׁם; (טו) הַמֵּבִיא אֶת הָרַבִּים לִידֵי אֲכִילַת קֳדָשִׁים בַּחוּץ; (טז) הַמְּחַשֵּׁב שָׁנִים וְקוֹבֵעַ חֳדָשִׁים בְּחוּצָה לָאָרֶץ; (יז) הַמַּכְשִׁיל אֶת הָעִוֵּר; (יח) הַמְּעַכֵּב אֶת הָרַבִּים מִלַּעֲשׂוֹת מִצְוָה; (יט) טַבָּח שֶׁיָּצַאת טְרֵיפָה מִתַּחַת יָדוֹ; (כ) טַבָּח שֶׁלֹּא בָדַק סַכִּינוֹ לִפְנֵי חָכָם; (כא) הַמַּקְשֶׁה עַצְמוֹ לַדַּעַת; (כב) מִי שֶׁגֵּרַשׁ אֶת אִשְׁתּוֹ, וְעָשָׂה בֵּינוֹ וּבֵינָהּ שֻׁתָּפוּת אוֹ מַשָּׂא וּמַתָּן, הַמְּבִיאִין לָהֶן לְהִזָּקֵק זֶה לְזֶה, כְּשֶׁיָּבוֹאוּ שְׁנֵיהֶן לְבֵית דִּין מְנַדִּין אוֹתָן; (כג) חָכָם שֶׁשְּׁמוּעָתוֹ רָעָה; (כד) הַמְּנַדֶּה מִי שְׁאֵינוּ חַיָּב נִדּוּי.
<br>&nbsp;</p>

<h2>הִלְכּוֹת תַּלְמוּד תּוֹרָה פֵּרֶק ז</h2>

<p><b>ז,א</b>&nbsp;&nbsp;חָכָם זָקֵן בְּחָכְמָה, וְכֵן נָשִׂיא אוֹ אָב בֵּית דִּין, שֶׁסָּרַח--אֵין מְנַדִּין אוֹתוֹ בְּפַרְהֶסְיָה לְעוֹלָם, אֵלָא אִם כֵּן עָשָׂה כְּיָרָבְעָם בֶּן נְבָט וַחֲבֵרָיו.&nbsp; אֲבָל כְּשֶׁחָטָא שְׁאָר חַטָּאוֹת, מַלְקִין אוֹתוֹ בְּצִנְעָה:&nbsp; שֶׁנֶּאֱמָר "וְכָשַׁלְתָּ הַיּוֹם, וְכָשַׁל גַּם-נָבִיא עִמְּךָ לָיְלָה" (הושע ד,ה)--אַף עַל פִּי שֶׁכָּשַׁל, כַּסֵּהוּ כַּלַּיְלָה.&nbsp; וְאוֹמְרִין לוֹ, הִכָּבֵד וְשֵׁב בְּבֵיתָךְ.</p>

<p><b>ז,ב</b>&nbsp;&nbsp;וְכֵן כָּל תַּלְמִיד חֲכָמִים שֶׁנִּתְחַיַּב נִדּוּי--אָסוּר לְבֵית דִּין לִקְפֹּץ וּלְנַדּוֹתוֹ בִּמְהֵרָה, אֵלָא בּוֹרְחִין מִדָּבָר זֶה וְנִשְׁמָטִין מִמֶּנּוּ.&nbsp; וַחֲסִידֵי הַחֲכָמִים הָיוּ מִשְׁתַּבְּחִין, שֶׁלֹּא נִמְנוּ מֵעוֹלָם לְנַדּוֹת תַּלְמִיד חֲכָמִים, אַף עַל פִּי שֶׁנִּמְנִין לְהַלְקוֹתוֹ, אִם נִתְחַיַּב מַלְקוּת; וְאַפִלּוּ מַכַּת מַרְדּוּת, נִמְנִין עָלָיו לְהַכּוֹתוֹ.</p>

<p><b>ז,ג</b>&nbsp;&nbsp;[ב] וְכֵיצַד הוּא הַנִּדּוּי, אוֹמְרִין פְּלוֹנִי בְּשַׁמְתָּא; וְאִם נִדּוּהוּ בְּפָנָיו, אוֹמְרִין פְּלוֹנִי זֶה.&nbsp; וְהַחֵרֶם, אוֹמְרִין פְּלוֹנִי מֻחְרָם.&nbsp; וְאָרוּר, בּוֹ אָלָה, בּוֹ שְׁבוּעָה, בּוֹ נִדּוּי.</p>

<p><b>ז,ד</b>&nbsp;&nbsp;[ג] וְכֵיצַד מַתִּירִין הַנִּדּוּי אוֹ הַחֵרֶם--אוֹמְרִין לוֹ, שָׁרוּי לָךְ וּמָחוּל לָךְ; וְאִם הִתִּירוּהוּ שֶׁלֹּא בְּפָנָיו, אוֹמְרִין פְּלוֹנִי שָׁרוּי לוֹ וּמָחוּל לוֹ.</p>

<p><b>ז,ה</b>&nbsp;&nbsp;[ד] מַה הוּא הַמִּנְהָג שֶׁיִּנְהֹג הַמְּנֻדֶּה בְּעַצְמוֹ, וְשֶׁנּוֹהֲגִין עִמּוֹ--מְנֻדֶּה אָסוּר לְסַפַּר וּלְכַבַּס כְּאָבֵל, כָּל יְמֵי נִדּוּיוֹ.&nbsp; וְאֵין מְזָמְנִין עָלָיו, וְלֹא כּוֹלְלִין אוֹתוֹ בַּעֲשָׂרָה לְכָל דָּבָר שֶׁצָּרִיךְ עֲשָׂרָה; וְלֹא יוֹשְׁבִין עִמּוֹ, בְּאַרְבַּע אַמּוֹת.&nbsp; אֲבָל שׁוֹנֶה הוּא לַאֲחֵרִים, וְשׁוֹנִין לוֹ; וְנִשְׂכָּר, וְשׂוֹכֵר.&nbsp; וְאִם מֵת בְּנִדּוּיוֹ--בֵּית דִּין שׁוֹלְחִין וּמַנִּיחִין אֶבֶן עַל אֲרוֹנוֹ, כְּלוֹמַר שְׁהֶן רוֹגְמִין אוֹתוֹ, לְפִי שְׁהוּא מֻבְדָּל מִן הַצִּבּוּר; וְאֵין צָרִיךְ לוֹמַר שְׁאֵין מַסְפִּידִין אוֹתוֹ, וְאֵין מְלַוִּין אֶת מִטָּתוֹ.</p>

<p><b>ז,ו</b>&nbsp;&nbsp;[ה] יָתֵר עָלָיו הַמֻּחְרָם--שְׁאֵינוּ שׁוֹנֶה לַאֲחֵרִים, וְאֵין שׁוֹנִין לוֹ; אֲבָל שׁוֹנֶה הוּא לְעַצְמוֹ, כְּדֵי שֶׁלֹּא יִשְׁכַּח תַּלְמוּדוֹ.&nbsp; וְאֵינוּ נִשְׂכָּר, וְאֵין נִשְׂכָּרִין לוֹ; וְאֵין נוֹשְׂאִין וְנוֹתְנִין עִמּוֹ, וְאֵין מִתְעַסְּקִין עִמּוֹ, אֵלָא מְעַט עֲסָק, כְּדֵי פַּרְנָסָתוֹ.</p>

<p><b>ז,ז</b>&nbsp;&nbsp;[ו] מִי שֶׁיָּשַׁב בְּנִדּוּיוֹ שְׁלוֹשִׁים יוֹם, וְלֹא בִקַּשׁ לְהַתִּירוֹ--מְנַדִּין אוֹתוֹ שְׁנִיָּה; יָשַׁב שְׁלוֹשִׁים יוֹם אֲחֵרִים, וְלֹא בִקַּשׁ לְהַתִּירוֹ--מַחְרִימִין אוֹתוֹ.</p>

<p><b>ז,ח</b>&nbsp;&nbsp;[ז] בְּכַמָּה מַתִּירִין הַנִּדּוּי אוֹ הַחֵרֶם--בִּשְׁלוֹשָׁה, אַפִלּוּ הִדְיוֹטוֹת; וְיָחִיד מֻמְחֶה, מַתִּיר הַנִּדּוּי לְבַדּוֹ.&nbsp; וְיֵשׁ לַתַּלְמִיד לְהַתִּיר הַנִּדּוּי אוֹ הַחֵרֶם, וְאַפִלּוּ בִּמְקוֹם הָרָב.&nbsp; [ח]&nbsp;.</p>

<p><b>ז,ט</b>&nbsp;&nbsp;שְׁלוֹשָׁה שֶׁנִּדּוּ וְהָלְכוּ לָהֶן, וְחָזַר זֶה מִדָּבָר שֶׁנִּדּוּהוּ בִּגְלָלוֹ--בָּאִין שְׁלוֹשָׁה אֲחֵרִים, וּמַתִּירִין לוֹ.&nbsp; [י] מִי שֶׁלֹּא יָדַע מִי נִדָּהוּ, יֵלֵךְ אֵצֶל הַנָּשִׂיא וְיַתִּיר לוֹ נִדּוּיוֹ.</p>

<p><b>ז,י</b>&nbsp;&nbsp;[יא] נִדּוּי עַל תְּנָאי, אַפִלּוּ מִפִּי עַצְמוֹ--צָרִיךְ הֲפָרָה.&nbsp; תַּלְמִיד חֲכָמִים שֶׁנִּדָּה עַצְמוֹ, וְאַפִלּוּ נִדָּה עַצְמוֹ עַל דַּעַת פְּלוֹנִי, וְאַפִלּוּ עַל דָּבָר שֶׁחַיָּב עָלָיו נִדּוּי--הֲרֵי זֶה מֵפֵר לְעַצְמוֹ.</p>

<p><b>ז,יא</b>&nbsp;&nbsp;[יב] מִי שֶׁנִּדּוּהוּ בַּחֲלוֹם, אַפִלּוּ יָדַע מִי נִדָּהוּ--צָרִיךְ עֲשָׂרָה בְּנֵי אָדָם שֶׁשּׁוֹנִין הֲלָכוֹת, לְהַתִּירוֹ מִנִּדּוּיוֹ; וְאִם לֹא מָצָא, טוֹרֵחַ אַחֲרֵיהֶם עַד פַּרְסָה.&nbsp; לֹא מָצָא, מַתִּירִין לוֹ עֲשָׂרָה שֶׁשּׁוֹנִין מִשְׁנָה; לֹא מָצָא, מַתִּירִין לוֹ מִי שֶׁיּוֹדְעִין לִקְרוֹת בַּתּוֹרָה; לֹא מָצָא, מַתִּירִין לוֹ אַפִלּוּ עֲשָׂרָה שְׁאֵינָן יוֹדְעִין לִקְרוֹת.&nbsp; לֹא מָצָא בִּמְקוֹמוֹ עֲשָׂרָה, מַתִּירִין לוֹ אַפִלּוּ שְׁלוֹשָׁה.</p>

<p><b>ז,יב</b>&nbsp;&nbsp;[יג] מִי שֶׁנִּדּוּהוּ בְּפָנָיו, אֵין מַתִּירִין לוֹ אֵלָא בְּפָנָיו; נִדּוּהוּ שֶׁלֹּא בְּפָנָיו, מַתִּירִין לוֹ בֵּין בְּפָנָיו בֵּין שֶׁלֹּא בְּפָנָיו.&nbsp; וְאֵין בֵּין נִדּוּי לַהֲפָרָה כְּלוּם, אֵלָא מְנַדִּין וּמַתִּירִין בְּרֶגַע אֶחָד, כְּשֶׁיַּחְזֹר הַמְּנֻדֶּה לַמּוּטָב.&nbsp; וְאִם רָאוּ בֵּית דִּין לְהַנִּיחַ זֶה בְּנִדּוּיוֹ כַּמָּה שָׁנִים, מַנִּיחִין כְּפִי רִשְׁעוֹ.</p>

<p><b>ז,יג</b>&nbsp;&nbsp;וְכֵן אִם רָאוּ בֵּית דִּין לְהַחְרִים לְזֶה לְכַתְּחִלָּה, וּלְהַחְרִים מִי שֶׁאוֹכֵל עִמּוֹ וְשׁוֹתֶה עִמּוֹ אוֹ מִי שֶׁיַּעֲמֹד עִמּוֹ בְּאַרְבַּע אַמּוֹת--מַחְרִימִין כְּדֵי לְיַסְּרוֹ, וּכְדֵי לַעֲשׂוֹת סְיָג לַתּוֹרָה עַד שֶׁלֹּא יִפְרְצוּהָ הַחַטָּאִים.</p>

<p><b>ז,יד</b>&nbsp;&nbsp;אַף עַל פִּי שֶׁיֵּשׁ רְשׁוּת לֶחָכָם לְנַדּוֹת לִכְבוֹדוֹ, אֵינוּ שְׁבָח לְתַלְמִיד חֲכָמִים לְהַנְהִיג עַצְמוֹ בְּדָבָר זֶה, אֵלָא מַעֲלִים אָזְנָיו מִדִּבְרֵי עַמֵּי הָאָרֶץ, וְלֹא יָשִׁית לִבּוֹ לָהֶן--כְּעִנְיַן שֶׁאָמַר שְׁלֹמֹה בְּחָכְמָתוֹ, "גַּם לְכָל-הַדְּבָרִים אֲשֶׁר יְדַבֵּרוּ, אַל-תִּתֵּן לִבֶּךָ" (קוהלת ז,כא).</p>

<p><b>ז,טו</b>&nbsp;&nbsp;וְכֵן הָיָה דֶּרֶךְ חֲסִידִים הָרִאשׁוֹנִים--שׁוֹמְעִין חֶרְפָּתָן, וְאֵינָן מְשִׁיבִין; וְלֹא עוֹד, אֵלָא שֶׁמּוֹחֲלִין לַמְּחָרֵף וְסוֹלְחִין לוֹ.&nbsp; וַחֲכָמִים גְּדוֹלִים הָיוּ מִשְׁתַּבְּחִין בְּמַעֲשֵׂיהֶן הַנָּאִים, וְאוֹמְרִין שֶׁמֵּעוֹלָם לֹא נִדּוּ אָדָם וְלֹא הִחְרִימוּהוּ לִכְבוֹדָן.&nbsp; וְזוֹ הִיא דַּרְכָּם שֶׁלְּתַלְמִידֵי חֲכָמִים, שֶׁרָאוּי לֵילֵךְ בָּהּ.</p>

<p><b>ז,טז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁבִּזּוּהוּ אוֹ חֵרְפוּהוּ בַּסֵּתֶר.&nbsp; אֲבָל תַּלְמִיד חֲכָמִים שֶׁבִּזָּהוּ אוֹ חֵרְפוֹ אָדָם בְּפַרְהֶסְיָה, אָסוּר לוֹ לִמְחֹל עַל כְּבוֹדוֹ.&nbsp; וְאִם מָחַל--נֶעְנָשׁ, מִפְּנֵי שֶׁזֶּה בִּזְיוֹן תּוֹרָה:&nbsp; אֲבָל נוֹקֵם וְנוֹטֵר הַרְבֵּה כַּנָּחָשׁ, עַד שֶׁיְּבַקַּשׁ מִמֶּנּוּ מְחִילָה; וְיִסְלַח לוֹ.
<br>&nbsp;</p>
</div>
</body></html>
