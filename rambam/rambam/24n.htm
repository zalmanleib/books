<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר אהבה - הלכות ציצית</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת צִיצִית</h1>

<p>מִצְוַת עֲשֵׂה אַחַת, וְהִיא לַעֲשׂוֹת צִיצִית עַל כַּנְפֵי הַכְּסוּת.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת צִיצִית פֵּרֶק א</h2>

<p><b>א,א</b>&nbsp;&nbsp;עָנָף שֶׁעוֹשִׂין עַל כְּנַף הַבֶּגֶד מִמִּין הַבֶּגֶד--הוּא הַנִּקְרָא צִיצִית, מִפְּנֵי שְׁהוּא דּוֹמֶה לְצִיצִית הָרֹאשׁ:&nbsp; שֶׁנֶּאֱמָר "וַיִּקָּחֵנִי בְּצִיצִת רֹאשִׁי" (יחזקאל ח,ג).&nbsp; וְזֶה הֶעָנָף--הוּא הַנִּקְרָא לָבָן, מִפְּנֵי שְׁאֵין אָנוּ מְצֻוִּין לְצָבְעוֹ.&nbsp; וְאֵין לְחוּטֵי הֶעָנָף, מִנְיָן מִן הַתּוֹרָה.</p>

<p><b>א,ב</b>&nbsp;&nbsp;וְלוֹקְחִין חוּט צֶמֶר שֶׁנִּצְבַּע כְּעֵין הָרָקִיעַ, וְכוֹרְכִין אוֹתוֹ עַל הֶעָנָף; וְחוּט זֶה, הוּא הַנִּקְרָא תְּכֵלֶת.&nbsp; וְאֵין לְמִנְיַן הַכְּרִיכוֹת שֶׁכּוֹרֵךְ חוּט זֶה, שֵׁעוּר מִן הַתּוֹרָה.</p>

<p><b>א,ג</b>&nbsp;&nbsp;נִמְצְאוּ בְּמִצְוָה זוֹ, שְׁתֵּי צַוָּיוֹת--שֶׁיַּעֲשֶׂה עַל הַכָּנָף עָנָף יוֹצֶא מִמֶּנָּה, וְשֶׁיִּכְרֹךְ עַל הֶעָנָף חוּט תְּכֵלֶת:&nbsp; שֶׁנֶּאֱמָר "וְעָשׂוּ לָהֶם צִיצִת .&nbsp;.&nbsp;. וְנָתְנוּ עַל-צִיצִת הַכָּנָף, פְּתִיל תְּכֵלֶת" (במדבר טו,לח).</p>

<p><b>א,ד</b>&nbsp;&nbsp;הַתְּכֵלֶת, אֵינוּ מְעַכֵּב אֶת הַלָּבָן; וְהַלָּבָן, אֵינוּ מְעַכֵּב אֶת הַתְּכֵלֶת.&nbsp; כֵּיצַד:&nbsp; הֲרֵי שְׁאֵין לוֹ תְּכֵלֶת, עוֹשֶׂה לָבָן לְבַדּוֹ; וְכֵן אִם עָשָׂה לָבָן וּתְכֵלֶת, וְנִפְסַק הַלָּבָן, וְנִתְמַעַט עַד הַכָּנָף, וְנִשְׁאָר הַתְּכֵלֶת לְבַדּוֹ--כָּשֵׁר.</p>

<p><b>א,ה</b>&nbsp;&nbsp;אַף עַל פִּי שְׁאֵין אֶחָד מֵהֶן מְעַכֵּב אֶת חֲבֵרוֹ, אֵינָן שְׁתֵּי מִצְווֹת, אֵלָא מִצְוַת עֲשֵׂה אַחַת הִיא; וְהַלּוֹבֵשׁ טְלִית שֶׁיֵּשׁ בָּהּ לָבָן, אוֹ תְּכֵלֶת, אוֹ שְׁנֵיהֶם כְּאֶחָד--הֲרֵי קִיַּם מִצְוַת עֲשֵׂה אַחַת.&nbsp; אָמְרוּ חֲכָמִים הָרִאשׁוֹנִים, "וְהָיָה לָכֶם, לְצִיצִת" (במדבר טו,לט), מְלַמֵּד שֶׁשְּׁנֵיהֶם מִצְוָה אַחַת.&nbsp; וְאַרְבַּע הַצִּיצִיּוֹת מְעַכְּבוֹת זוֹ אֶת זוֹ, שֶׁאַרְבַּעְתָּן מִצְוָה אַחַת.</p>

<p><b>א,ו</b>&nbsp;&nbsp;כֵּיצַד עוֹשִׂין הצִּיצִית:&nbsp; מַתְחִיל מִזָּוִית שֶׁלַּטְּלִית שְׁהִיא סוֹף הָאָרִיג, וּמַרְחִיק מִמֶּנָּה לֹא יָתֵר עַל שָׁלוֹשׁ אֶצְבָּעוֹת לְמַעְלָה, וְלֹא פָּחוּת מִקֶּשֶׁר גֻּדָּל; וּמַכְנִיס שָׁם אַרְבָּעָה חוּטִין, וְכוֹפְלָן בָּאֶמְצָע--נִמְצְאוּ שְׁמוֹנָה חוּטִין מְשֻׁלְשָׁלִין, תְּלוּיִין מִן הַקֶּרֶן.&nbsp; וְאֹרֶךְ הַחוּטִין הַשְּׁמוֹנָה, אֵין פָּחוּת מֵאַרְבַּע אֶצְבָּעוֹת; וְאִם הָיוּ יָתֵר עַל כֵּן, אַפִלּוּ אַמָּה אוֹ שְׁתַּיִם--כְּשֵׁרוֹת.&nbsp; וְכָל הָאֶצְבָּעוֹת, בַּגֻּדָּל.&nbsp; וְיִהְיֶה אֶחָד מִשְּׁמוֹנַת הַחוּטִין, חוּט תְּכֵלֶת; וְהַשִּׁבְעָה, לָבָן.</p>

<p><b>א,ז</b>&nbsp;&nbsp;וְלוֹקֵחַ חוּט אֶחָד מִן הַלָּבָן, וְכוֹרֵךְ בּוֹ כְּרִיכָה אַחַת עַל שְׁאָר הַחוּטִין בְּצַד הַבֶּגֶד וּמַנִּיחוֹ; וְלוֹקֵחַ חוּט הַתְּכֵלֶת, וְכוֹרֵךְ בּוֹ שְׁתֵּי כְּרִיכוֹת בְּצַד כְּרִיכָה שֶׁלַּלָּבָן, וְקוֹשֵׁר.&nbsp; וְאֵלּוּ הַשָּׁלוֹשׁ כְּרִיכוֹת, הֶן הַנִּקְרָאִין חֻלְיָה.&nbsp; וּמַרְחִיק מְעַט, וְעוֹשֶׂה חֻלְיָה שְׁנִיָּה בַּחוּט שֶׁלַּתְּכֵלֶת לְבַדּוֹ; וּמַרְחִיק מְעַט, וְעוֹשֶׂה חֻלְיָה שְׁלִישִׁית; וְכֵן עַד חֻלְיָה אַחֲרוֹנָה, שְׁהוּא כּוֹרֵךְ בָּהּ שְׁתֵּי כְּרִיכוֹת שֶׁלַּתְּכֵלֶת, וּכְרִיכָה אַחֲרוֹנָה שֶׁלַּלָּבָן--מִפְּנֵי שֶׁהִתְחִיל בַּלָּבָן, מְסַיֵּם בּוֹ, שֶׁמַּעֲלִין בַּקֹּדֶשׁ, וְלֹא מוֹרִידִין.&nbsp; וְלָמָּה יַתְחִיל בַּלָּבָן, כְּדֵי שֶׁיְּהֶא סָמוּךְ לַכָּנָף מִינָהּ.&nbsp; וְעַל דֶּרֶךְ זוֹ, הוּא עוֹשֶׂה בְּאַרְבַּע הַכְּנָפוֹת.</p>

<p><b>א,ח</b>&nbsp;&nbsp;כַּמָּה חֻלְיוֹת הוּא עוֹשֶׂה בְּכָל כָּנָף--לֹא פָּחוּת מִשֶּׁבַע, וְלֹא יָתֵר עַל שְׁלוֹשׁ עֶשְׂרֵה; וְזוֹ הִיא מִצְוָה מִן הַמֻּבְחָר.&nbsp; וְאִם לֹא כָרַךְ עָלֶיהָ אֵלָא חֻלְיָה אַחַת, כְּשֵׁרָה; וְאִם כָּרַךְ הַתְּכֵלֶת עַל רֹב הצִּיצִית, כְּשֵׁרָה.&nbsp; וְנוֹאי הַתְּכֵלֶת--שֶׁיִּהְיוּ כָּל הַחֻלְיוֹת בִּשְׁלִישׁ הַחוּטִין הַמְּשֻׁלְשָׁלִין, וּשְׁנֵי שְׁלִישֵׁיהֶן עָנָף.&nbsp; וְצָרִיךְ לְפָרְדוֹ, עַד שֶׁיִּהְיֶה כְּצִיצִית שְׂעַר הָרֹאשׁ.</p>

<p><b>א,ט</b>&nbsp;&nbsp;הָעוֹשֶׂה לָבָן בְּלֹא תְּכֵלֶת--לוֹקֵחַ אֶחָד מִשְּׁמוֹנַת הַחוּטִין, וְכוֹרֵךְ אוֹתוֹ עַל שְׁאָר הַחוּטִין עַד שְׁלִישָׁן, וּמַנִּיחַ שְׁנֵי שְׁלִישֵׁיהֶן עָנָף.&nbsp; וּכְרִיכָה זוֹ--אִם רָצָה לִכְרֹךְ אוֹתָהּ חֻלְיוֹת חֻלְיוֹת, כְּעֵין שֶׁכּוֹרֵךְ בַּתְּכֵלֶת--הָרְשׁוּת בְּיָדוֹ, וְזֶה הוּא מִנְהָגֵנוּ; וְאִם רָצָה לִכְרֹךְ בְּלֹא מִנְיַן חֻלְיוֹת, עוֹשֶׂה.&nbsp; כְּלָלוֹ שֶׁלַּדָּבָר--יִתְכַּוַּן לִהְיוֹת הַכָּרוּךְ שְׁלִישׁ, וְהֶעָנָף שְׁנֵי שְׁלִישִׁים.&nbsp; וְיֵשׁ מִי שְׁאֵינוּ מְדַקְדֵּק בְּדָבָר זֶה, בַּלָּבָן; וְאִם כָּרַךְ הַלָּבָן עַל רֹב הַחוּטִין, אוֹ שֶׁלֹּא כָרַךְ אֵלָא חֻלְיָה אַחַת--כְּשֵׁרָה.</p>

<p><b>א,י</b>&nbsp;&nbsp;אֶחָד חוּטֵי הַלָּבָן, וְאֶחָד חוּטֵי הַתְּכֵלֶת--אִם רָצָה לַעֲשׂוֹתָן שְׁזוּרִין, עוֹשֶׂה; אַפִלּוּ הָיָה הַחוּט כָּפוּל מִשְּׁמוֹנָה חוּטִין, וְשָׁזוּר עַד שֶׁנַּעֲשָׂה פְּתִיל אֶחָד--אֵינוּ נֶחְשָׁב אֵלָא חוּט אֶחָד.</p>

<p><b>א,יא</b>&nbsp;&nbsp;חוּטֵי צִיצִית, בֵּין לָבָן בֵּין תְּכֵלֶת--צְרִיכִין טְוִיָּה לְשֵׁם צִיצִית.&nbsp; וְאֵין עוֹשִׂין אוֹתָן, לֹא מִן הַצֶּמֶר הַנֶּאֱחָז בַּקּוֹצִים כְּשֶׁהַצֹּאן רוֹבְצִין בֵּינֵיהֶן, וְלֹא מִן הַנִּימִין הַנִּתְלָשִׁין מִן הַבְּהֵמָה, וְלֹא מִשִּׁיּוּרֵי שְׁתִי שֶׁהָאוֹרֵג מְשַׁיֵּר בְּסוֹף הַבֶּגֶד--אֵלָא מִן הַגִּזָּה שֶׁלַּצֶּמֶר, אוֹ מִן הַפִּשְׁתָּן.&nbsp; וְאֵין עוֹשִׂין אוֹתָן לֹא מִן הַצֶּמֶר הַגָּזוּל, וְלֹא מִשֶּׁלְּעִיר הַנִּדַּחַת, וְלֹא מִשֶּׁלַּקֳּדָשִׁים; וְאִם עָשָׂה, פְּסוּלָה.&nbsp; הַמִּשְׁתַּחֲוֶה לַבְּהֵמָה, צַמְרָהּ פָּסוּל לְצִיצִית; אֲבָל הַמִּשְׁתַּחֲוֶה לַפִּשְׁתָּן הַנָּטוּעַ--הֲרֵי זֶה כָּשֵׁר, שֶׁהֲרֵי נִשְׁתַּנָּה.</p>

<p><b>א,יב</b>&nbsp;&nbsp;צִיצִית שֶׁעָשָׂה אוֹתָהּ גּוֹי--פְּסוּלָה, שֶׁנֶּאֱמָר "דַּבֵּר אֶל-בְּנֵי יִשְׂרָאֵל .&nbsp;.&nbsp;. וְעָשׂוּ לָהֶם צִיצִת" (במדבר טו,לח); אֲבָל אִם עָשָׂה אוֹתָהּ יִשְׂרָאֵל בְּלֹא כַּוָּנָה, כְּשֵׁרָה.&nbsp; וְצִיצִית שֶׁנַּעֲשָׂת מִן הֶעָשׂוּי מִקֹּדֶם, פְּסוּלָה.</p>

<p><b>א,יג</b>&nbsp;&nbsp;כֵּיצַד:&nbsp; הֵבִיא כָּנָף שֶׁיֵּשׁ בּוֹ צִיצִית, וּתְפָרָהּ עַל הַבֶּגֶד--אַפִלּוּ יֵשׁ בְּאוֹתָהּ הַכָּנָף אַמָּה עַל אַמָּה, פְּסוּלָה:&nbsp; שֶׁנֶּאֱמָר "וְעָשׂוּ לָהֶם צִיצִת" (במדבר טו,לח), וְלֹא מִן הֶעָשׂוּי--שֶׁהֲרֵי זֶה דּוֹמֶה לְמִי שֶׁנַּעֲשָׂת מֵאֵלֶיהָ.&nbsp; וּמֻתָּר לְהַתִּיר צִיצִית מִבֶּגֶד זֶה, וְלִתְלוֹתָהּ בְּבֶגֶד אַחֵר, בֵּין לָבָן, בֵּין תְּכֵלֶת.</p>

<p><b>א,יד</b>&nbsp;&nbsp;תָּלָה הַחוּטִין בֵּין שְׁתֵּי כְּנָפַיִם מִזּוֹ לְזוֹ, וְקָשַׁר כָּנָף זוֹ כְּהִלְכָּתָהּ וְכָנָף זוֹ כְּהִלְכָּתָהּ, וְאַחַר כָּךְ חֲתָכָן בָּאֶמְצָע, וְנִפְרְדוּ זֶה מִזֶּה--פְּסוּלָה:&nbsp; שֶׁהֲרֵי בְּעֵת שֶׁקְּשָׁרָן, הָיוּ פְּסוּלִים לְפִי שֶׁשְּׁתֵּי הַכְּנָפַיִם מְעֻרּוֹת זוֹ בְּזוֹ בַּחוּטִין שֶׁבֵּינֵיהֶן, וּבְשָׁעָה שֶׁפְּסָקָן, וְנַעֲשׂוּ שְׁתֵּי צִיצִיּוֹת--נִמְצָא עוֹשֶׂה מִן הֶעָשׂוּי.</p>

<p><b>א,טו</b>&nbsp;&nbsp;הִטִּיל צִיצִית עַל צִיצִית--אִם נִתְכַּוַּן לְבַטַּל אֶת הָרִאשׁוֹנָה--מַתִּיר אֶת הָרִאשׁוֹנָה אוֹ חוֹתְכָהּ, וּכְשֵׁרָה.&nbsp; וְאִם נִתְכַּוַּן לְהוֹסִיף--אַף עַל פִּי שֶׁחָתַךְ אַחַת מִשְּׁתֵּיהֶן, הֲרֵי זוֹ פְּסוּלָה:&nbsp; שֶׁהֲרֵי כְּשֶׁהוֹסִיף פָּסַל הַכֹּל; וּכְשֶׁהִתִּיר אוֹ חָתַךְ הַתּוֹסֶפֶת, נִמְצָא הַנִּשְׁאָר נַעֲשֶׂה מִן הֶעָשׂוּי, שֶׁעֲשִׂיָּתוֹ הָרִאשׁוֹנָה, פְּסוּלָה הָיְתָה.</p>

<p><b>א,טז</b>&nbsp;&nbsp;וְכֵן הַמַּטִּיל לְבַעֲלַת שָׁלוֹשׁ, וְאַחַר כָּךְ הִשְׁלִימָהּ לְאַרְבַּע, וְהִטִּיל לָרְבִיעִית--כֻּלָּהּ פְּסוּלָה:&nbsp; מִשּׁוֹם "תַּעֲשֶׂה" (דברים כב,יב), וְלֹא מִן הֶעָשׂוּי.</p>

<p><b>א,יז</b>&nbsp;&nbsp;אֵין כּוֹפְלִין אֶת הַטְּלִית לִשְׁנַיִם, וּמַטִּילִין צִיצִית עַל אַרְבַּע כְּנָפֶיהָ כִּשְׁהִיא כְּפוּלָה, אֵלָא אִם כֵּן תְּפָרָהּ כֻּלָּהּ, וְאַפִלּוּ מֵרוּחַ אַחַת.</p>

<p><b>א,יח</b>&nbsp;&nbsp;נִפְסַק הַכָּנָף שֶׁיֵּשׁ בָּהּ הַצִּיצִית--חוּץ לְשָׁלוֹשׁ אֶצְבָּעוֹת, תּוֹפְרָהּ בִּמְקוֹמָהּ; בְּתוֹךְ שָׁלוֹשׁ, לֹא יִתְפֹּר.&nbsp; נִתְמַעֲטָה זָוִית שֶׁלַּבֶּגֶד שֶׁבֵּין חוּטֵי הַצִּיצִית וּבֵין סוֹף הָאָרִיג--אַפִלּוּ לֹא נִשְׁאָר מִן הֶאָרִיג אֵלָא כָּל שְׁהוּא, כְּשֵׁרָה.&nbsp; וְכֵן אִם נִתְמַעֲטוּ חוּטֵי הַצִּיצִית--אַפִלּוּ לֹא נִשְׁתַּיַּר מֵהֶן אֵלָא כְּדֵי עֲנִיבָה, כְּשֵׁרָה; וְאִם נִפְסַק הַחוּט מֵעִיקָרוֹ, אַפִלּוּ חוּט אֶחָד--פְּסוּלָה.
<br>&nbsp;</p>

<h2>הִלְכּוֹת צִיצִית פֵּרֶק ב</h2>

<p><b>ב,א</b>&nbsp;&nbsp;תְּכֵלֶת הָאֲמוּרָה בַּתּוֹרָה בְּכָל מָקוֹם, הוּא הַצֶּמֶר הַצָּבוּעַ כַּפָּתוּךְ שֶׁבַּכֹּחַל; וְזוֹ הִיא דְּמוּת הָרָקִיעַ, הַנִּרְאֵית לָעַיִן בְּטָהְרוֹ שֶׁלָּרָקִיעַ.&nbsp; וְהַתְּכֵלֶת הָאֲמוּרָה בְּצִיצִית, צָרִיךְ שֶׁתְּהֶא צְבִיעָתָהּ צְבִיעָה יְדוּעָה, שֶׁעוֹמֶדֶת בְּיָפְיָהּ, וְלֹא תִשְׁתַּנֶּה.&nbsp; וְכָל שֶׁלֹּא נִצְבַּע בְּאוֹתָהּ הַצְּבִיעָה, פָּסוּל לְצִיצִית:&nbsp; אַף עַל פִּי שְׁהוּא כְּעֵין הָרָקִיעַ, כְּגוֹן שֶׁצְּבָעוֹ בְּאִסְטִיס אוֹ בִּשְׁאָר הַמַּשְׁחִירִין--הֲרֵי זֶה פָּסוּל לְצִיצִית.&nbsp; וְרָחֵל בַּת עֵז, צַמְרָהּ פָּסוּל לְצִיצִית.</p>

<p><b>ב,ב</b>&nbsp;&nbsp;כֵּיצַד צוֹבְעִין תְּכֵלֶת שֶׁלַּצִּיצִית:&nbsp; לוֹקְחִין הַצֶּמֶר, וְשׁוֹרִין אוֹתוֹ בְּסִיד; וְאַחַר כָּךְ מְכַבְּסִין אוֹתוֹ, עַד שֶׁיִּהְיֶה נָקִי; וּמַרְתִּיחִין אוֹתוֹ בְּאַהֲלָא וְכַיּוֹצֶא בּוֹ, כְּדֶרֶךְ שֶׁהַצַּבָּעִין עוֹשִׂין כְּדֵי שֶׁיִּקְלֹט אֶת הָעַיִן.&nbsp; וְאַחַר כָּךְ מְבִיאִין דַּם חִלָּזוֹן, וְהוּא דָּג שֶׁדּוֹמֶה עֵינוֹ לְעֵין הַיָּם, וְדָמוּ שָׁחוֹר כַּדְּיוֹ, וּבְיָם הַמֶּלַח הוּא מָצוּי.&nbsp; וְנוֹתְנִין אֶת הַדָּם לְיוּרָה, וְנוֹתְנִין עִמּוֹ סַמָּמְנִין כְּמוֹ הַקִּימוּנְיָא וְכַיּוֹצֶא בָּהּ, כְּדֶרֶךְ שֶׁהַצַּבָּעִין עוֹשִׂים; וּמַרְתִּיחִין אוֹתוֹ, וְנוֹתְנִין בּוֹ הַצֶּמֶר, עַד שֶׁיֵּעָשֶׂה כְּעֵין הָרָקִיעַ.&nbsp; וְזוֹ הִיא צוּרַת הַתְּכֵלֶת שֶׁלַּצִּיצִית.</p>

<p><b>ב,ג</b>&nbsp;&nbsp;תְּכֵלֶת שֶׁלַּצִּיצִית, צְרִיכָה צְבִיעָה לִשְׁמָהּ; וְאִם צְבָעָהּ שֶׁלֹּא לִשְׁמָהּ, פְּסוּלָה.&nbsp; וְהַיּוּרָה שֶׁיֵּשׁ בָּהּ הַצְּבָע--אִם צָבַע בּוֹ מְעַט צֶמֶר לְבָדְקוֹ אִם הוּא יָפֶה אִם לָאו, נִפְסְלָה הַיּוּרָה כֻּלָּהּ.&nbsp; אֵלָא כֵּיצַד יַעֲשֶׂה:&nbsp; לוֹקֵחַ הַצְּבָע מִן הַיּוּרָה בִּכְלִי קָטָן, וּמַנִּיחַ בּוֹ מְעַט צֶמֶר שֶׁבּוֹדֵק בּוֹ; וְשׂוֹרֵף אֶת שֶׁבָּדַק, שֶׁהֲרֵי נִצְבַּע לִבְדִיקָה.&nbsp; וְשׁוֹפֵךְ הַצְּבָע שֶׁבַּכְּלִי שֶׁבָּדַק בּוֹ, שֶׁהֲרֵי טְעָמוֹ וּפְסָלוֹ; וְצוֹבֵעַ הַתְּכֵלֶת בִּשְׁאָר הַצְּבָע, שֶׁלֹּא נִפְגָם.</p>

<p><b>ב,ד</b>&nbsp;&nbsp;הַתְּכֵלֶת אֵינָהּ נִלְקַחַת, אֵלָא מִן הַמֻּמְחֶה--חוֹשְׁשִׁין, שֶׁמֶּא לֹא נִצְבְּעָה לִשְׁמָהּ.&nbsp; וְאַף עַל פִּי שֶׁנִּלְקְחָה מִן הַמֻּמְחֶה, אִם נִבְדְּקָה וְנוֹדַע שֶׁנִּצְבְּעָה בְּאֶחָד מִשְּׁאָר צִבְעוֹנִין הַמַּשְׁחִירִים שְׁאֵינָן עוֹמְדִין--פְּסוּלָה.</p>

<p><b>ב,ה</b>&nbsp;&nbsp;כֵּיצַד בּוֹדְקִין אוֹתָהּ עַד שֶׁיִּוָּדַע אִם נִצְבְּעָה כְּהִלְכָּתָהּ, אִם לָאו:&nbsp; לוֹקְחִין הַתֶּבֶן וְרִיר שֶׁלְּשַׁבְּלוּל, וּמֵי רַגְלַיִם שֶׁנִּתְחַמְּצוּ אַרְבָּעִים יוֹם; וְשׁוֹרִין הַתְּכֵלֶת בְּכֻלָּן, מֵעֵת לְעֵת.&nbsp; אִם עָמְדָה בְּעֵינֵיהָ וְלֹא כָהָת, כְּשֵׁרָה.&nbsp; וְאִם כָּהָת--לוֹקְחִין בָּצֵק שֶׁלִּשְׂעוֹרִים שֶׁמְּעַפְּשִׁין אוֹתוֹ לְמֻרְיָס, וְנוֹתְנִין אֶת זוֹ הַתְּכֵלֶת שֶׁנִּשְׁתַּנָּת בְּתוֹכוֹ, וְאוֹפֶה הַבָּצֵק בְּתַנּוּר; וּמוֹצִיאִין הַתְּכֵלֶת מִן הַפַּת, וְרוֹאִין אוֹתָהּ:&nbsp; אִם כָּהָת מִמַּה שֶׁהָיְתָה, פְּסוּלָה; וְאִם הוֹסִיף עֵינָהּ, וְהֻשְׁחֲרָה יָתֵר מִמַּה שֶׁהָיְתָה קֹדֶם הָאֲפִיָּה--כְּשֵׁרָה.</p>

<p><b>ב,ו</b>&nbsp;&nbsp;חָצֵר שֶׁמּוֹכְרִין בָּהּ הַתְּכֵלֶת, וְהָיוּ מֻחְזָקִין בְּכַשְׁרוּת--לוֹקְחִין מִמֶּנָּה סְתָם, וְאֵינוּ צָרִיךְ בְּדִיקָה, וַהֲרֵי הִיא בְּחֶזְקָתָהּ, עַד שֶׁתֵּחָשֵׁד.&nbsp; הַמַּפְקִיד תְּכֵלֶת אֵצֶל הַגּוֹי--הֲרֵי זוֹ פְּסוּלָה, שֶׁמֶּא הִחְלִיפָהּ.&nbsp; וְאִם הָיְתָה בִּכְלִי, וְהָיָה חָתוּם בִּשְׁנֵי חוֹתָמוֹת, חוֹתָם בְּתוֹךְ חוֹתָם--כְּשֵׁרָה; בְּחוֹתָם אֶחָד, פְּסוּלָה.</p>

<p><b>ב,ז</b>&nbsp;&nbsp;הַמּוֹצֶא תְּכֵלֶת בַּשּׁוּק, אַפִלּוּ מָצָא חוּטִין פְּסוּקִין וּשְׁזוּרִין--פְּסוּלָה.&nbsp; הַלּוֹקֵחַ טְלִית מְצֻיֶּצֶת מִן הַשּׁוּק מִיִּשְׂרָאֵל, הֲרֵי הִיא כְּחֶזְקָתָהּ.&nbsp; מִן הַגּוֹי--מִן הַתַּגָּר, כְּשֵׁרָה; מִן הַהִדְיוֹט, פְּסוּלָה.</p>

<p><b>ב,ח</b>&nbsp;&nbsp;טְלִית שְׁהִיא כֻּלָּהּ אֲדֻמָּה, אוֹ יְרֻקָּה, אוֹ מִשְּׁאָר צִבְעוֹנִים--עוֹשֶׂה חוּטֵי לָבָן שֶׁלָּהּ, כְּעֵין צְבָעָהּ:&nbsp; אִם יְרֻקָּה, יְרֻקִּין; וְאִם אֲדֻמָּה, אֲדֻמִּין.&nbsp; הָיְתָה כֻּלָּהּ תְּכֵלֶת--עוֹשֶׂה לָבָן שֶׁלָּהּ מִשְּׁאָר צִבְעוֹנִים, חוּץ מִן הַשָּׁחוֹר, מִפְּנֵי שְׁהוּא נִרְאֶה כִּתְכֵלֶת; וְכוֹרֵךְ עַל הַכֹּל חוּט אֶחָד תְּכֵלֶת, כְּדֶרֶךְ שֶׁעוֹשֶׂה בִּשְׁאָר צִיצִיּוֹת שְׁאֵינָן צְבוּעִין.</p>

<p><b>ב,ט</b>&nbsp;&nbsp;קָשֶׁה עֹנֶשׁ מִי שְׁאֵינוּ מַנִּיחַ לָבָן, יָתֵר מֵעֹנֶשׁ מִי שֶׁלֹּא הִנִּיחַ תְּכֵלֶת:&nbsp; לְפִי שֶׁהַלָּבָן, מָצוּי לַכֹּל; וְהַתְּכֵלֶת, אֵינָהּ מְצוּיָה לַכֹּל--לְפִי שְׁאֵינָהּ מְצוּיָה בְּכָל מָקוֹם וְלֹא בְּכָל זְמָן, מִפְּנֵי הַצְּבָע שֶׁאָמַרְנוּ.
<br>&nbsp;</p>

<h2>הִלְכּוֹת צִיצִית פֵּרֶק ג</h2>

<p><b>ג,א</b>&nbsp;&nbsp;כְּסוּת שֶׁחַיָּב אָדָם לַעֲשׂוֹת בָּהּ צִיצִית מִן הַתּוֹרָה--הִיא כְּסוּת שֶׁיֵּשׁ לָהּ אַרְבַּע כְּנָפַיִם, אוֹ יָתֵר עַל אַרְבַּע; וְתִהְיֶה מִדָּתָהּ, כְּדֵי שֶׁיִּתְכַּסֶּה בָּהּ רֹאשׁוֹ וְרֻבּוֹ שֶׁלַּקָּטָן הַמְּהַלֵּךְ לְבַדּוֹ בַּשּׁוּק, וְאֵינוּ צָרִיךְ אַחֵר לְשָׁמְרוֹ וְלֵילֵךְ עִמּוֹ; וְתִהְיֶה הַכְּסוּת שֶׁלְּצֶמֶר אוֹ שֶׁלְּפִשְׁתָּים, בִּלְבָד.</p>

<p><b>ג,ב</b>&nbsp;&nbsp;אֲבָל טְלִית שֶׁלִּשְׁאָר מִינִין--כְּגוֹן בִּגְדֵי מֶשִׁי, וּבִגְדֵי צֶמֶר גֶּפֶן, וּבִגְדֵי צֶמֶר גְּמַלִּים, וְצֶמֶר אַרְנָבִים, וְנוֹצָה שֶׁלְּעִזִּים, וְכַיּוֹצֶא בָּהֶן--אֵין חַיָּבִין בְּמִצְוַת צִיצִית אֵלָא מִדִּבְרֵי חֲכָמִים, כְּדֵי לְהִזָּהֵר בְּמִצְוַת צִיצִית:&nbsp; וְהוּא שֶׁתִּהְיֶה מְרֻבַּעַת אוֹ יָתֵר עַל אַרְבַּע, וְיִהְיֶה שֵׁעוּרָהּ כַּשֵּׁעוּר.&nbsp; שֶׁכָּל בְּגָדִים הָאֲמוּרִין בַּתּוֹרָה סְתָם, אֵינָן אֵלָא צֶמֶר וּפִשְׁתִּים בִּלְבָד.</p>

<p><b>ג,ג</b>&nbsp;&nbsp;"עַל-אַרְבַּע כַּנְפוֹת כְּסוּתְךָ" (דברים כב,יב)--"אַרְבַּע", וְלֹא בַּעֲלַת שָׁלוֹשׁ.&nbsp; אִם כֵּן--"אַרְבַּע", וְלֹא בַּעֲלַת חָמֵשׁ:&nbsp; תִּלְמֹד לוֹמַר "אֲשֶׁר תְּכַסֶּה-בָּהּ" (שם), אַפִלּוּ בַּעֲלַת חָמֵשׁ אוֹ יָתֵר עַל זֶה.&nbsp; וְלָמָּה אֲנִי מְחַיֵּב בַּעֲלַת חָמֵשׁ וּפוֹטֵר בַּעֲלַת שָׁלוֹשׁ, וּשְׁתֵּיהֶן אֵינָן בַּעֲלֵי אַרְבַּע כְּנָפוֹת--מִפְּנֵי שֶׁיֵּשׁ בִּכְלַל חָמֵשׁ, אַרְבַּע.&nbsp; לְפִיכָּךְ כִּשְׁהוּא עוֹשֶׂה צִיצִית לְבַעֲלַת חָמֵשׁ אוֹ שֵׁשׁ, אֵינוּ עוֹשֶׂה אֵלָא לְאַרְבַּע הַכְּנָפַיִם, הַמְּרֹחָקוֹת זוֹ מִזּוֹ מֵאוֹתָן הֶחָמֵשׁ אוֹ הַשֵּׁשׁ בִּלְבָד, שֶׁנֶּאֱמָר "עַל-אַרְבַּע כַּנְפוֹת כְּסוּתְךָ".</p>

<p><b>ג,ד</b>&nbsp;&nbsp;כְּסוּת שֶׁלְּבֶגֶד, וּכְנָפֶיהָ שֶׁלְּעוֹר--חַיֶּבֶת; הִיא שֶׁלְּעוֹר, וּכְנָפֶיהָ שֶׁלְּבֶגֶד--פְּטוּרָה:&nbsp; שְׁאֵין הוֹלְכִין אֵלָא אַחַר עִיקַר הַכְּסוּת.&nbsp; כְּסוּת שֶׁלִּשְׁנֵי שֻׁתָּפִין--חַיֶּבֶת, שֶׁנֶּאֱמָר "עַל-כַּנְפֵי בִגְדֵיהֶם" (במדבר טו,לח):&nbsp; לֹא נֶאֱמָר "כְּסוּתְךָ" (דברים כב,יב), אֵלָא לְמַעַט שְׁאוּלָה--שֶׁהַטְּלִית הַשְּׁאוּלָה, פְּטוּרָה מִן הַצִּיצִית שְׁלוֹשִׁים יוֹם; מִכָּאן וְאִלַּךְ, חַיֶּבֶת.</p>

<p><b>ג,ה</b>&nbsp;&nbsp;כְּסוּת שֶׁלְּצֶמֶר, עוֹשִׂין לָבָן שֶׁלָּהּ חוּטֵי צֶמֶר, וּכְסוּת שֶׁלְּפִשְׁתָּן, עוֹשִׂין לָבָן שֶׁלָּהּ חוּטֵי פִּשְׁתָּן--מִמִּינָהּ.&nbsp; וּשְׁאָר בְּגָדִים, עוֹשִׂין לָבָן שֶׁלְּכָל מִין וּמִין מִמִּינוֹ--כְּגוֹן חוּטֵי מֶשִׁי לִכְסוּת מֶשִׁי, וְחוּטֵי נוֹצָה לִכְסוּת נוֹצָה.&nbsp; וְאִם רָצָה לַעֲשׂוֹת לָבָן שֶׁלִּשְׁאָר מִינִין מִצֶּמֶר אוֹ מִפִּשְׁתִּים, עוֹשֶׂה:&nbsp; מִפְּנֵי שֶׁהַצֶּמֶר וְהַפִּשְׁתִּים פּוֹטְרִין, בֵּין בְּמִינָן בֵּין שֶׁלֹּא בְּמִינָן.&nbsp; וּשְׁאָר מִינִין--בְּמִינָן, פּוֹטְרִין; שֶׁלֹּא בְּמִינָן, אֵין פּוֹטְרִין.</p>

<p><b>ג,ו</b>&nbsp;&nbsp;וּמַה הוּא לַעֲשׂוֹת חוּטֵי צֶמֶר בִּכְסוּת שֶׁלְּפִשְׁתָּן, אוֹ חוּטֵי פִּשְׁתָּן בִּכְסוּת שֶׁלְּצֶמֶר, אַף עַל פִּי שְׁהוּא לָבָן לְבַדּוֹ, בְּלֹא תְּכֵלֶת--בַּדִּין הוּא שֶׁיְּהֶא מֻתָּר, שֶׁהַשַּׁעַטְנֵז מֻתָּר לְעִנְיַן צִיצִית, שֶׁהֲרֵי הַתְּכֵלֶת צֶמֶר הִיא, וּמַטִּילִין אוֹתָהּ לְפִשְׁתָּן.&nbsp; וּמִפְּנֵי מַה אֵין עוֹשִׂין כֵּן--מִפְּנֵי שֶׁאִפְשָׁר לַעֲשׂוֹת הַלָּבָן שֶׁלָּהּ מִמִּינָהּ, וְכָל מָקוֹם שֶׁאַתָּה מוֹצֶא עֲשֵׂה וְלֹא תַעֲשֶׂה, אִם יָכוֹל אַתָּה לְקַיַּם אֶת שְׁנֵיהֶם, הֲרֵי מוּטָב; וְאִם לָאו, יָבוֹא עֲשֵׂה וְיִדְחֶה אֶת לֹא תַעֲשֶׂה.&nbsp; וְכָאן, אִפְשָׁר לְקַיַּם אֶת שְׁנֵיהֶן.</p>

<p><b>ג,ז</b>&nbsp;&nbsp;כְּסוּת שֶׁלְּפִשְׁתָּן--אֵין מַטִּילִין בָּהּ תְּכֵלֶת, אֵלָא עוֹשֶׂה הַלָּבָן בִּלְבָד שֶׁלְּחוּטֵי פִּשְׁתָּן:&nbsp; לֹא מִפְּנֵי שֶׁהַצִּיצִית נִדְחֵית מִפְּנֵי הַשַּׁעַטְנֵז, אֵלָא גְּזֵרָה מִדִּבְרֵיהֶם, שֶׁמֶּא יִתְכַּסֶּה בָּהּ בַּלַּיְלָה שְׁאֵינוּ זְמָן חִיּוּב צִיצִית, וְנִמְצָא עוֹבֵר עַל לֹא תַעֲשֶׂה בָּעֵת שְׁאֵין שָׁם מִצְוַת עֲשֵׂה--שֶׁחוֹבַת הַצִּיצִית בַּיּוֹם, וְלֹא בַּלַּיְלָה, שֶׁנֶּאֱמָר "וּרְאִיתֶם אֹתוֹ" (במדבר טו,לט), בְּשָׁעַת רְאִיָּה.&nbsp; וְסוֹמֶה, חַיָּב בְּצִיצִית--שֶׁאַף עַל פִּי שְׁאֵינוּ רוֹאֶה, אֲחֵרִים רוֹאִים אוֹתוֹ.</p>

<p><b>ג,ח</b>&nbsp;&nbsp;מֻתָּר לָאָדָם לִלְבֹּשׁ צִיצִית בַּלַּיְלָה, בֵּין בַּחֹל בֵּין בַּשַּׁבָּת, וְאַף עַל פִּי שְׁאֵינוּ זְמַנָּהּ, וּבִלְבָד שֶׁלֹּא יְבָרַךְ; וּמֵאֵימָתַי מְבָרֵךְ עַל הַצִּיצִית בַּשַּׁחַר, מִשֶּׁיַּכִּיר בֵּין תְּכֵלֶת שֶׁבָּהּ לְלָבָן שֶׁבָּהּ.&nbsp; וְכֵיצַד מְבָרֵךְ עָלֶיהָ--בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו, וְצִוָּנוּ לְהִתְעַטֵּף בַּצִּיצִית.&nbsp; וְכָל זְמָן שֶׁמִּתְעַטֵּף בָּהּ בַּיּוֹם, מְבָרֵךְ עָלֶיהָ קֹדֶם שֶׁיִּתְעַטַּף; וְאֵינוּ מְבָרֵךְ עַל הַצִּיצִית בְּשָׁעַת עֲשִׂיָּתָהּ, מִפְּנֵי שֶׁסּוֹף הַמִּצְוָה הוּא שֶׁיִּתְעַטַּף בָּהּ.</p>

<p><b>ג,ט</b>&nbsp;&nbsp;וּמֻתָּר לְהִכָּנֵס בַּצִּיצִית לְבֵית הַכִּסֵּא, וּלְבֵית הַמֶּרְחֵץ.&nbsp; נִפְסְקוּ לוֹ חוּטֵי לָבָן, אוֹ תְּכֵלֶת--זוֹרְקָן בָּאַשְׁפָּה, מִפְּנֵי שְׁהִיא מִצְוָה שְׁאֵין בְּגוּפָהּ קְדֻשָּׁה.&nbsp; וְאָסוּר לִמְכֹּר טְלִית מְצֻיֶּצֶת לַגּוֹי, עַד שֶׁיַּתִּיר צִיצִיּוֹתֶיהָ:&nbsp; לֹא מִפְּנֵי שֶׁיֵּשׁ בְּגוּפָהּ קְדֻשָּׁה--אֵלָא שֶׁמֶּא יִתְעַטַּף בָּהּ, וְיִתְלַוֶּה עִמּוֹ יִשְׂרָאֵל, וִידַמֶּה שְׁהוּא יִשְׂרָאֵל, וְיַהַרְגֶנּוּ.</p>

<p><b>ג,י</b>&nbsp;&nbsp;נָשִׁים וַעֲבָדִים וּקְטַנִּים, פְּטוּרִין מִן הַצִּיצִית מִן הַתּוֹרָה; וּמִדִּבְרֵי חֲכָמִים, שֶׁכָּל קָטָן שֶׁיּוֹדֵעַ לְהִתְעַטַּף, חַיָּב בַּצִּיצִית, כְּדֵי לְחַנְּכוֹ בַּמִּצְווֹת.&nbsp; וְנָשִׁים וַעֲבָדִים שֶׁרָצוּ לְהִתְעַטַּף בַּצִּיצִית, מִתְעַטְּפִין בְּלֹא בְּרָכָה; וְכֵן שְׁאָר כָּל מִצְווֹת עֲשֵׂה שֶׁהַנָּשִׁים פְּטוּרוֹת מֵהֶן--אִם רָצוּ לַעֲשׂוֹת אוֹתָהּ בְּלֹא בְּרָכָה, אֵין מְמַחִין בְּיָדָן.&nbsp; טֻמְטוֹם וְאַנְדְּרֻגִּינוֹס, חַיָּבִין בְּכֻלָּן מִסָּפֵק; לְפִיכָּךְ אֵין מְבָרְכִין, אֵלָא עוֹשִׂין בְּלֹא בְּרָכָה.</p>

<p><b>ג,יא</b>&nbsp;&nbsp;[י] הֵיאַךְ חִיּוּב מִצְוַת הַצִּיצִית:&nbsp; כָּל אָדָם שְׁהוּא חַיָּב לַעֲשׂוֹת מִצְוָה זוֹ--אִם יִתְכַּסֶּה בִּכְסוּת הָרְאוּיָה לְצִיצִית--יַטִּיל לָהּ צִיצִית, וְאַחַר כָּךְ יִתְכַּסֶּה בָּהּ; וְאִם נִתְכַּסָּה בָּהּ בְּלֹא צִיצִית, הֲרֵי בִּטַּל מִצְוַת עֲשֵׂה.&nbsp; אֲבָל הַבְּגָדִים הָרְאוּיִין לְצִיצִית--כָּל זְמָן שֶׁלֹּא יִתְכַּסֶּה בָּהֶן אָדָם, אֵלָא מְקֻפָּלִין וּמֻנָּחִין--פְּטוּרִין מִן הַצִּיצִית:&nbsp; שְׁאֵינָהּ חוֹבַת הַטְּלִית, אֵלָא חוֹבַת הָאִישׁ שֶׁיֵּשׁ לוֹ טְלִית.</p>

<p><b>ג,יב</b>&nbsp;&nbsp;[יא] אַף עַל פִּי שְׁאֵין אָדָם מְחֻיָּב לִקְנוֹת טְלִית וּלְהִתְעַטַּף בָּהּ, כְּדֵי שֶׁיַּעֲשֶׂה בָּהּ צִיצִית, אֵין רָאוּי לְאָדָם חָסִיד, לִפְטֹר עַצְמוֹ מִמִּצְוָה זוֹ; אֵלָא לְעוֹלָם יִשְׁתַּדַּל לִהְיוֹת עָטוּף בִּכְסוּת הַמְּחֻיֶּבֶת בְּצִיצִית, כְּדֵי שֶׁיְּקַיַּם מִצְוָה זוֹ.&nbsp; וּבְשָׁעַת הַתְּפִלָּה, צָרִיךְ לְהִזָּהֵר בְּיוֹתֵר; גְּנָאי גָּדוֹל הוּא לְתַלְמִיד חֲכָמִים, שֶׁיִּתְפַּלַּל וְהוּא אֵינוּ עָטוּף.</p>

<p><b>ג,יג</b>&nbsp;&nbsp;[יב] לְעוֹלָם יְהֶא אָדָם זָהִיר בְּמִצְוַת צִיצִית, שֶׁהֲרֵי הַכָּתוּב שְׁקָלָהּ וְתָלָה בָּהּ כָּל הַמִּצְווֹת כֻּלָּן, שֶׁנֶּאֱמָר "וּרְאִיתֶם אֹתוֹ וּזְכַרְתֶּם אֶת-כָּל-מִצְוֺת ה', וַעֲשִׂיתֶם אֹתָם" (במדבר טו,לט).
<br>&nbsp;</p>
</div>
</body></html>
