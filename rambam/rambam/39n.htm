<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות תענייות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת תַּעְנִיּוֹת</h1>

<p>מִצְוַת עֲשֵׂה אַחַת, וְהִיא לִזְעֹק לִפְנֵי ה' בְּכָל עֵת צָרָה גְּדוֹלָה שֶׁתָּבוֹא עַל הַצִּבּוּר.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת תַּעְנִיּוֹת פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה מִן הַתּוֹרָה, לִזְעֹק וּלְהָרִיעַ בַּחֲצוֹצְרוֹת עַל כָּל צָרָה שֶׁתָּבוֹא עַל הַצִּבּוּר, שֶׁנֶּאֱמָר "עַל-הַצַּר הַצֹּרֵר אֶתְכֶם--וַהֲרֵעֹתֶם, בַּחֲצֹצְרֹת" (במדבר י,ט)--כְּלוֹמַר כָּל דָּבָר שֶׁיֵּצַר לָכֶם כְּגוֹן בַּצֹּרֶת וְדֶבֶר וְאַרְבֶּה וְכַיּוֹצֶא בָּהֶן, זַעֲקוּ עֲלֵיהֶן וְהָרִיעוּ.</p>

<p><b>א,ב</b>&nbsp;&nbsp;וְדָבָר זֶה, דֶּרֶךְ מִדַּרְכֵי הַתְּשׁוּבָה הוּא:&nbsp; שֶׁבִּזְמָן שֶׁתָּבוֹא צָרָה וְיִזְעֲקוּ לָהּ וְיָרִיעוּ, יֵדְעוּ הַכֹּל שֶׁבִּגְלַל מַעֲשֵׂיהֶם הָרָעִים הֵרַע לָהֶן--כַּכָּתוּב "עֲוֺנוֹתֵיכֶם, הִטּוּ-אֵלֶּה" (ירמיהו ה,כה) לָכֶם, וְזֶה הוּא שֶׁיִּגְרֹם לָהֶם לְהָסִיר הַצָּרָה מֵעֲלֵיהֶם.</p>

<p><b>א,ג</b>&nbsp;&nbsp;אֲבָל אִם לֹא יִזְעֲקוּ, וְלֹא יָרִיעוּ, אֵלָא יֹאמְרוּ דָּבָר זֶה מִמִּנְהַג הָעוֹלָם אֵרַע לָנוּ, וְצָרָה זוֹ נִקְרֹא נִקְרֵית--הֲרֵי זוֹ דֶּרֶךְ אַכְזָרִיּוּת, וְגוֹרֶמֶת לָהֶם לְהִדָּבֵק בְּמַעֲשֵׂיהֶם הָרָעִים, וְתוֹסִיף הַצָּרָה וְצָרוֹת אֲחֵרוֹת:&nbsp; הוּא שֶׁכָּתוּב בַּתּוֹרָה, "וַהֲלַכְתֶּם עִמִּי, בְּקֶרִי.&nbsp; וְהָלַכְתִּי עִמָּכֶם, בַּחֲמַת-קֶרִי" (ויקרא כו,כז-כח), כְּלוֹמַר כְּשֶׁאָבִיא עֲלֵיכֶם צָרָה, כְּדֵי שֶׁתָּשׁוּבוּ--אִם תֹּאמְרוּ שְׁהוּא קֶרִי, אוֹסִיף עֲלֵיכֶם חֲמַת אוֹתוֹ קֶרִי.</p>

<p><b>א,ד</b>&nbsp;&nbsp;וּמִדִּבְרֵי סוֹפְרִים, לְהִתְעַנּוֹת עַל כָּל צָרָה שֶׁתָּבוֹא עַל הַצִּבּוּר, עַד שֶׁיְּרֻחֲמוּ מִן הַשָּׁמַיִם; וּבִימֵי הַתַּעְנִיּוֹת הָאֵלּוּ, זוֹעֲקִין בִּתְפִלּוֹת וּמִתְחַנְּנִים וּמְרִיעִין בַּחֲצוֹצְרוֹת בִּלְבָד:&nbsp; וְאִם הָיוּ בַּמִּקְדָּשׁ, מְרִיעִין בַּחֲצוֹצְרוֹת וּבְשׁוֹפָר; הַשּׁוֹפָר מְקַצֵּר, וְהַחֲצוֹצְרוֹת מַאֲרִיכוֹת--שֶׁמִּצְוַת הַיּוֹם, בַּחֲצוֹצְרוֹת.&nbsp; וְאֵין תּוֹקְעִין בַּחֲצוֹצְרוֹת וְשׁוֹפָר כְּאֶחָד אֵלָא בַּמִּקְדָּשׁ, שֶׁנֶּאֱמָר "בַּחֲצֹצְרוֹת, וְקוֹל שׁוֹפָר--הָרִיעוּ, לִפְנֵי הַמֶּלֶךְ ה'" (תהילים צח,ו).</p>

<p><b>א,ה</b>&nbsp;&nbsp;תַּעְנִיּוֹת אֵלּוּ שֶׁגּוֹזְרִין עַל הַצִּבּוּר מִפְּנֵי הַצָּרוֹת, אֵינָן יוֹם אַחַר יוֹם, שְׁאֵין רֹב הַצִּבּוּר, יְכוּלִים לַעֲמֹד בְּדָבָר זֶה.&nbsp; וְאֵין גּוֹזְרִין כַּתְּחִלָּה תַּעְנִית, אֵלָא בְּשֵׁנִי בַּשַּׁבָּת וּבַחֲמִישִׁי שֶׁלְּאַחֲרָיו וּבַשֵּׁנִי שֶׁלְּאַחֲרָיו; וְכֵן עַל סֵדֶר זֶה, שֵׁנִי וַחֲמִישִׁי וְשֵׁנִי, עַד שֶׁיְּרֻחֲמוּ.</p>

<p><b>א,ו</b>&nbsp;&nbsp;אֵין גּוֹזְרִין תַּעְנִית עַל הַצִּבּוּר, לֹא בְּשַׁבָּתוֹת וְלֹא בְּיָמִים טוֹבִים.&nbsp; וְכֵן אֵין תּוֹקְעִין בָּהֶן, לֹא בְּשׁוֹפָר וְלֹא בַּחֲצוֹצְרוֹת; וְלֹא זוֹעֲקִים וּמִתְחַנְּנִים בָּהֶם בַּתְּפִלָּה, אֵלָא אִם כֵּן הָיְתָה עִיר שֶׁהִקִּיפוּהָ גּוֹיִים, אוֹ נָהָר, אוֹ סְפִינָה הַמִּטָּרֶפֶת בַּיָּם.&nbsp; אַפִלּוּ יָחִיד הַנִּרְדָּף מִפְּנֵי גּוֹיִים, וּמִפְּנֵי לִיסְטִים, וּמִפְּנֵי רוּחַ רָעָה--מִתְעַנִּין עֲלֵיהֶם בַּשַּׁבָּת, וְזוֹעֲקִין וּמִתְחַנְּנִים בִּתְפִלּוֹת.&nbsp; אֲבָל אֵין תּוֹקְעִין, אֵלָא אִם כֵּן תָּקְעוּ לְקַבַּץ אֶת הָעָם לֵילֵךְ וְלַעְזֹר אוֹתָם וּלְהַצִּילָן.</p>

<p><b>א,ז</b>&nbsp;&nbsp;וְכֵן אֵין גּוֹזְרִין תַּעְנִית בַּתְּחִלָּה בְּרָאשֵׁי חֳדָשִׁים, אוֹ בַּחֲנֻכָּה וּפוּרִים, אוֹ בְּחֻלּוֹ שֶׁלַּמּוֹעֵד; וְאִם הִתְחִילוּ לְהִתְעַנּוֹת עַל הַצָּרָה אַפִלּוּ יוֹם אֶחָד, וּפָגַע בָּהֶן יוֹם מֵאֵלּוּ--מִתְעַנִּין, וּמַשְׁלִימִין הַיּוֹם בַּתַּעְנִית.</p>

<p><b>א,ח</b>&nbsp;&nbsp;תַּעְנִיּוֹת אֵלּוּ שֶׁמִּתְעַנִּין עַל הַצָּרוֹת--אֵין מִתְעַנִּין בָּהֶן לֹא עֻבְרוֹת, וְלֹא מְנִיקוֹת, וְלֹא קְטַנִּים; וּמֻתָּרִין לֶאֱכֹל בַּלַּיְלָה, אַף עַל פִּי שֶׁמִּתְעַנִּין לְמָחָר--חוּץ מִתַּעְנִית הַמָּטָר, כְּמוֹ שֶׁיִּתְבָּאַר.&nbsp; וְכָל תַּעְנִית שֶׁאוֹכְלִין בָּהּ בַּלַּיְלָה, בֵּין צִבּוּר בֵּין יָחִיד--הֲרֵי זֶה אוֹכֵל וְשׁוֹתֶה, עַד שֶׁיַּעֲלֶה עַמּוּד הַשַּׁחַר:&nbsp; וְהוּא, שֶׁלֹּא יָשַׁן; אֲבָל אִם יָשַׁן, אֵינוּ חוֹזֵר וְאוֹכֵל.</p>

<p><b>א,ט</b>&nbsp;&nbsp;כְּשֵׁם שֶׁצִּבּוּר מִתְעַנִּים עַל צָרָתָן, כָּךְ הַיָּחִיד מִתְעַנֶּה עַל צָרָתוֹ.&nbsp; כֵּיצַד:&nbsp; הֲרֵי שֶׁהָיָה לוֹ חוֹלֶה, אוֹ תּוֹעֶה בַּמִּדְבָּר, אוֹ אָסוּר בְּבֵית הָאֲסוּרִין--יֵשׁ לוֹ לְהִתְעַנּוֹת עָלָיו, וּלְבַקַּשׁ רַחֲמִים בִּתְפִלָּתוֹ; וְאוֹמֵר עֲנֵנוּ, בְּכָל תְּפִלָּה שֶׁמִּתְפַּלֵּל.&nbsp; וְלֹא יִתְעַנֶּה בְּשַׁבָּתוֹת, וְלֹא בְּמוֹעֲדוֹת, וְלֹא בְּרָאשֵׁי חֳדָשִׁים, וְלֹא בַּחֲנֻכָּה וּפוּרִים.</p>

<p><b>א,י</b>&nbsp;&nbsp;כָּל תַּעְנִית שֶׁלֹּא קִבְּלָהּ עָלָיו הַיָּחִיד מִבְּעוֹד יוֹם, אֵינָהּ תַּעְנִית.&nbsp; כֵּיצַד מְקַבְּלָהּ--כְּשֶׁיִּתְפַּלַּל תְּפִלַּת מִנְחָה, אוֹמֵר בַּתְּפִלָּה עֲנֵנוּ, וְגוֹמֵר בְּלִבּוֹ לְהִתְעַנּוֹת לְמָחָר.&nbsp; אַף עַל פִּי שְׁהוּא אוֹכֵל בַּלַּיְלָה, לֹא הִפְסִיד כְּלוּם; וְכֵן אִם גָּמַר, וְקִבַּל עָלָיו לְהִתְעַנּוֹת שְׁלוֹשָׁה אוֹ אַרְבָּעָה יָמִים זֶה אַחַר זֶה--אַף עַל פִּי שְׁהוּא אוֹכֵל בְּכָל לַיְלָה וְלַיְלָה, לֹא הִפְסִיד תַּעְנִיתוֹ, וְאֵינוּ צָרִיךְ כַּוָּנָה, לְכָל יוֹם וָיוֹם מִבְּעוֹדוֹ.</p>

<p><b>א,יא</b>&nbsp;&nbsp;קִבַּל עָלָיו מִבְּעוֹד יוֹם לְהִתְעַנּוֹת לְמָחָר בִּלְבָד, וְהִתְעַנָּה, וְלַלַּיְלָה נִמְלַךְ לְהִתְעַנּוֹת בְּיוֹם שֵׁנִי--אַף עַל פִּי שֶׁלָּן בְּתַעְנִיתוֹ, אֵינָהּ תַּעְנִית, מִפְּנֵי שֶׁלֹּא קִבְּלָהּ עָלָיו, מִבְּעוֹד יוֹם; וְאֵין צָרִיךְ לוֹמַר שֶׁהָיָה אוֹכֵל וְשׁוֹתֶה בַּלַּיְלָה, וְהִשְׁכִּים בַּבֹּקֶר וְנִמְלַךְ לְהִתְעַנּוֹת--שְׁאֵין זוֹ תַּעְנִית כְּלָל.</p>

<p><b>א,יב</b>&nbsp;&nbsp;הָרוֹאֶה חֲלוֹם רָע--צָרִיךְ לְהִתְעַנּוֹת לְמָחָר, כְּדֵי שֶׁיָּשׁוּב וְיֵעוֹר לְמַעֲשָׂיו, וִיחַפַּשׂ בָּהֶן, וְיַחְזֹר בִּתְשׁוּבָה; וּמִתְעַנֶּה, וְאַפִלּוּ בַּשַּׁבָּת.&nbsp; וּמִתְפַּלֵּל עֲנֵנוּ בְּכָל תְּפִלָּה, אַף עַל פִּי שֶׁלֹּא קִבְּלָהּ עָלָיו מִבְּעוֹד יוֹם.&nbsp; וְהַמִּתְעַנֶּה בַּשַּׁבָּת--מִתְעַנֶּה יוֹם אַחֵר, מִפְּנֵי שֶׁבִּטַּל עֹנֶג שַׁבָּת.</p>

<p><b>א,יג</b>&nbsp;&nbsp;מִתְעַנֶּה אָדָם שָׁעוֹת, וְהוּא שֶׁלֹּא יֹאכַל כְּלוּם שְׁאָר הַיּוֹם.&nbsp; כֵּיצַד:&nbsp; הֲרֵי שֶׁהָיָה טָרוּד בַּחֲפָצָיו וּמִתְעַסֵּק בִּצְרָכָיו וְלֹא אָכַל עַד חֲצוֹת, אוֹ עַד תֵּשַׁע שָׁעוֹת, וְנִמְלַךְ לְהִתְעַנּוֹת בַּשָּׁעוֹת שֶׁנִּשְׁאֲרוּ מִן הַיּוֹם--הֲרֵי זֶה מִתְעַנֶּה אוֹתָן שָׁעוֹת, וּמִתְפַּלֵּל בָּהֶן עֲנֵנוּ, שֶׁהֲרֵי קִבַּל עָלָיו הַתַּעְנִית, קֹדֶם שָׁעוֹת הַתַּעְנִית; וְכֵן אִם אָכַל וְשָׁתָה, וְאַחַר כָּךְ הִתְחִיל לְהִתְעַנּוֹת שְׁאָר הַיּוֹם--הֲרֵי זוֹ תַּעְנִית שָׁעוֹת.</p>

<p><b>א,יד</b>&nbsp;&nbsp;כָּל הַשָּׁרוּי בְּתַעְנִית--בֵּין שֶׁהָיָה מִתְעַנֶּה עַל צָרָתוֹ אוֹ עַל חֲלוֹמוֹ, בֵּין שֶׁהָיָה מִתְעַנֶּה עִם הַצִּבּוּר עַל צָרָתָם--הֲרֵי זֶה לֹא יִנְהֹג עִדּוּנִין בְּעַצְמוֹ, וְלֹא יָקֵל רֹאשׁוֹ, וְלֹא יִהְיֶה שָׂמֵחַ וְטוֹב לֵב, אֵלָא דּוֹאֵג וְאוֹנֵן:&nbsp; כְּעִנְיַן שֶׁנֶּאֱמָר "מַה-יִּתְאוֹנֵן אָדָם חָי, גֶּבֶר עַל-חֲטָאָו" (איכה ג,לט).&nbsp; וּמֻתָּר לוֹ לִטְעֹם אֶת הַתַּבְשִׁיל, וְאַפִלּוּ בִּכְדֵי רְבִיעִית--וְהוּא שֶׁלֹּא יִבְלַע, אֵלָא טוֹעֵם וּפוֹלֵט.&nbsp; שָׁכַח וְאָכַל, מַשְׁלִים תַּעְנִיתוֹ.</p>

<p><b>א,טו</b>&nbsp;&nbsp;יָחִיד שֶׁהָיָה מִתְעַנֶּה עַל הַחוֹלֶה, וְנִתְרַפָּא, עַל צָרָה, וְעָבְרָה--הֲרֵי זֶה מַשְׁלִים תַּעְנִיתוֹ.&nbsp; הַהוֹלֵךְ מִמְּקוֹם שֶׁמִּתְעַנִּין לִמְקוֹם שְׁאֵין מִתְעַנִּין, הֲרֵי זֶה מִתְעַנֶּה וּמַשְׁלִים; הָלַךְ מִמְּקוֹם שְׁאֵין מִתְעַנִּין לִמְקוֹם שֶׁמִּתְעַנִּין, הֲרֵי זֶה מִתְעַנֶּה עִמָּהֶן.&nbsp; שָׁכַח וְאָכַל וְשָׁתָה, אַל יִתְרָאֶה בִּפְנֵיהֶם; וְאַל יִנְהֹג עִדּוּנִין בְּעַצְמוֹ.</p>

<p><b>א,טז</b>&nbsp;&nbsp;צִבּוּר שֶׁהָיוּ מִתְעַנִּין עַל הַגְּשָׁמִים, וְיָרְדוּ לָהֶן גְּשָׁמִים--אִם קֹדֶם חֲצוֹת--לֹא יַשְׁלִימוּ, אֵלָא אוֹכְלִין וְשׁוֹתִין, וּמִתְכַּנְּסִין, וְקוֹרְאִין הַלֵּל הַגָּדוֹל:&nbsp; שְׁאֵין אוֹמְרִין הַלֵּל הַגָּדוֹל, אֵלָא בְּנֶפֶשׁ שְׂבֵעָה וְכָרֵס מְלֵאָה.&nbsp; וְאִם אַחַר חֲצוֹת--הוֹאִיל וְעָבַר רֹב הַיּוֹם בִּקְדֻשָּׁה, יַשְׁלִימוּ תַּעְנִיתָן.&nbsp; וְכֵן אִם הָיוּ מִתְעַנִּין עַל צָרָה וְעָבְרָה, עַל שְׁמָד וּבָטַל--אִם קֹדֶם חֲצוֹת, לֹא יַשְׁלִימוּ; וְאִם אַחַר חֲצוֹת, יַשְׁלִימוּ.</p>

<p><b>א,יז</b>&nbsp;&nbsp;בְּכָל יוֹם תַּעְנִית שֶׁגּוֹזְרִין עַל הַצִּבּוּר מִפְּנֵי הַצָּרוֹת, בֵּית דִּין וְהַזְּקֵנִים יוֹשְׁבִין בְּבֵית הַכְּנֶסֶת, וּבוֹדְקִים עַל מַעֲשֵׂה אַנְשֵׁי הָעִיר, מֵאַחַר תְּפִלַּת שַׁחְרִית עַד חֲצִי הַיּוֹם; וּמְסִירִין הַמִּכְשׁוֹלוֹת שֶׁלַּעֲבֵרוֹת, וּמַזְהִירִין וְדוֹרְשִׁין וְחוֹקְרִין עַל בַּעֲלֵי חָמָס וַעֲבֵרוֹת וּמַפְרִישִׁין אוֹתָן, וְעַל בַּעֲלֵי זְרוֹעַ וּמַשְׁפִּילִין אוֹתָן, וְכַיּוֹצֶא בִּדְבָרִים אֵלּוּ.&nbsp; וּמֵחֲצִי הַיּוֹם וְלָעֶרֶב, רְבִיעַ הַיּוֹם קוֹרְאִין בִּבְרָכוֹת וּקְלָלוֹת שֶׁבַּתּוֹרָה, שֶׁנֶּאֱמָר "מוּסַר ה', בְּנִי אַל-תִּמְאָס; וְאַל-תָּקֹץ, בְּתוֹכַחְתּוֹ" (משלי ג,יא); וּמַפְטִירִין בַּנָּבִיא בְּתוֹכֵחוֹת מֵעִנְיַן הַצָּרָה.&nbsp; וּרְבִיעַ הַיּוֹם הָאַחֲרוֹן, מִתְפַּלְּלִים מִנְחָה וּמִתְחַנְּנִים וְזוֹעֲקִים וּמִתְוַדִּים כְּפִי כּוֹחָם.
<br>&nbsp;</p>

<h2>הִלְכּוֹת תַּעְנִיּוֹת פֵּרֶק ב</h2>

<p><b>ב,א</b>&nbsp;&nbsp;אֵלּוּ הֶן הַצָּרוֹת שֶׁלַּצִּבּוּר שֶׁמִּתְעַנִּין וּמַתְרִיעִין עֲלֵיהֶם--עַל הֲצָרַת שׂוֹנְאֵי יִשְׂרָאֵל לְיִשְׂרָאֵל, וְעַל הַחֶרֶב, וְעַל הַדֶּבֶר, וְעַל חַיָּה רָעָה, וְעַל הָאַרְבֶּה, וְעַל הֶחָסִיל, וְעַל הַשִּׁדָּפוֹן, וְעַל הַיֵּרָקוֹן, וְעַל הַמַּפֹּלֶת, וְעַל הֶחֳלָיִים, וְעַל הַמְּזוֹנוֹת, וְעַל הַמָּטָר.</p>

<p><b>ב,ב</b>&nbsp;&nbsp;כָּל עִיר שֶׁיֵּשׁ בָּהּ צָרָה מִכָּל אֵלּוּ--אוֹתָהּ הָעִיר מִתְעַנָּה וּמַתְרַעַת, עַד שֶׁתַּעֲבֹר הַצָּרָה; וְכָל סְבִיבוֹתֶיהָ--מִתְעַנּוֹת וְלֹא מַתְרִיעוֹת, אֲבָל מְבַקְּשִׁים עֲלֵיהֶם רַחֲמִים.&nbsp; וּבְכָל מָקוֹם, אֵין צוֹעֲקִין וְלֹא מַתְרִיעִין בַּשַּׁבָּת, כְּמוֹ שֶׁאָמַרְנוּ--חוּץ מִצָּרַת הַמְּזוֹנוֹת, שֶׁצּוֹעֲקִין עָלֶיהָ אַפִלּוּ בַּשַּׁבָּת; אֲבָל אֵין מַתְרִיעִין עָלֶיהָ בַּחֲצוֹצְרוֹת, בַּשַּׁבָּת.</p>

<p><b>ב,ג</b>&nbsp;&nbsp;עַל הֲצָרַת שׂוֹנְאֵי יִשְׂרָאֵל לְיִשְׂרָאֵל כֵּיצַד:&nbsp; גּוֹיִים שֶׁבָּאוּ לַעֲרֹךְ מִלְחָמָה עִם יִשְׂרָאֵל, אוֹ לִטֹּל מֵהֶם מַס, אוֹ לִקַּח מִיָּדָם אֶרֶץ, אוֹ לִגְזֹר עֲלֵיהֶם שְׁמָד אַפִלּוּ בְּמִצְוָה קַלָּה--הֲרֵי אֵלּוּ מִתְעַנִּין וּמַתְרִיעִין, עַד שֶׁיְּרֻחֲמוּ.&nbsp; וְכָל הֶעָרִים שֶׁסְּבִיבוֹתֵיהֶם, מִתְעַנִּין; אֲבָל אֵין מַתְרִיעִין, אֵלָא אִם כֵּן תָּקְעוּ לְהִתְקַבַּץ לְעֶזְרָתָן.</p>

<p><b>ב,ד</b>&nbsp;&nbsp;עַל הַחֶרֶב כֵּיצַד:&nbsp; אַפִלּוּ חֶרֶב שֶׁלְּשָׁלוֹם, כְּגוֹן שֶׁעָרְכוּ מִלְחָמָה גּוֹיִים עִם גּוֹיִים וְעָבְרוּ בִּמְקוֹם יִשְׂרָאֵל, אַף עַל פִּי שְׁאֵין בֵּינֵיהֶם וּבֵין יִשְׂרָאֵל מִלְחָמָה--הֲרֵי זוֹ צָרָה, וּמִתְעַנִּין וּמַתְרִיעִין עָלֶיהָ, שֶׁנֶּאֱמָר "וְחֶרֶב, לֹא-תַעֲבֹר בְּאַרְצְכֶם" (ויקרא כו,ו), מִכְּלַל שֶׁרְאִיַּת הַמִּלְחָמָה צָרָה.</p>

<p><b>ב,ה</b>&nbsp;&nbsp;אֵיזֶה הוּא דֶּבֶר--עִיר שֶׁיֵּשׁ בָּהּ חֲמֵשׁ מֵאוֹת רַגְלִי, וְיָצְאוּ מִמֶּנָּה שְׁלוֹשָׁה מֵתִים בִּשְׁלוֹשָׁה יָמִים זֶה אַחַר זֶה; יָצְאוּ בְּיוֹם אֶחָד, אוֹ בְּאַרְבָּעָה יָמִים--אֵין זֶה דֶּבֶר.&nbsp; הָיוּ בָּהּ אֶלֶף, וְיָצְאוּ מִמֶּנָּה שִׁשָּׁה מֵתִים בִּשְׁלוֹשָׁה יָמִים זֶה אַחַר זֶה--הֲרֵי זֶה דֶּבֶר; יָצְאוּ בְּיוֹם אֶחָד, אוֹ בְּאַרְבָּעָה יָמִים--אֵין זֶה דֶּבֶר.&nbsp; וְכֵן לְפִי חֶשְׁבּוֹן זֶה.&nbsp; וְאֵין הַנָּשִׁים וְהַקְּטַנִּים וְהַזְּקֵנִים שֶׁשָּׁבְתוּ מִמְּלָאכָה, בִּכְלַל מִנְיַן אַנְשֵׁי הַמְּדִינָה לְעִנְיָן זֶה.</p>

<p><b>ב,ו</b>&nbsp;&nbsp;הָיָה דֶּבֶר בְּאֶרֶץ יִשְׂרָאֵל, מִתְעַנִּין שְׁאָר גָּלִיּוֹת יִשְׂרָאֵל עֲלֵיהֶן.&nbsp; הָיָה דֶּבֶר בַּמְּדִינָה, וּשְׁיָרוֹת הוֹלְכוֹת וּבָאוֹת מִמֶּנָּה לִמְדִינָה אֲחֶרֶת--שְׁתֵּיהֶן מִתְעַנּוֹת, אַף עַל פִּי שְׁהֶן רְחוֹקוֹת זוֹ מִזּוֹ.</p>

<p><b>ב,ז</b>&nbsp;&nbsp;אֵין מִתְעַנִּין עַל חַיָּה רָעָה, אֵלָא בִּזְמָן שְׁהִיא מְשֻׁלַּחַת.&nbsp; כֵּיצַד:&nbsp; נִרְאֲתָה בָּעִיר בַּיּוֹם, הֲרֵי זוֹ מְשֻׁלַּחַת.&nbsp; נִרְאֲתָה בַּשָּׂדֶה בַּיּוֹם--אִם רָאֲתָה שְׁנֵי בְּנֵי אָדָם, וְלֹא בָרְחָה מִפְּנֵיהֶם--הֲרֵי זוֹ מְשֻׁלַּחַת.&nbsp; וְאִם הָיְתָה שָׂדֶה סְמוּכָה לַאֲגַם, וְרָאֲתָה שְׁנֵי בְּנֵי אָדָם וְרָדְפָה אַחֲרֵיהֶם--הֲרֵי זוֹ מְשֻׁלַּחַת; לֹא רָדְפָה אַחֲרֵיהֶם, אֵינָהּ מְשֻׁלַּחַת.&nbsp; וְאִם הָיְתָה בַּאֲגַם--אַפִלּוּ רָדְפָה אַחֲרֵיהֶם--אֵינָהּ מְשֻׁלַּחַת, אֵלָא אִם כֵּן טָרְפָה שְׁנֵיהֶם וְאָכְלָה אֶחָד מֵהֶן.&nbsp; אֲבָל אִם אָכְלָה שְׁנֵיהֶם בָּאֲגַם, אֵינָהּ מְשֻׁלַּחַת:&nbsp; מִפְּנֵי שֶׁזֶּה הוּא מְקוֹמָהּ; וּמִפְּנֵי הָרֵעָבוֹן טָרְפָה, לֹא מִפְּנֵי שְׁהִיא מְשֻׁלַּחַת.</p>

<p><b>ב,ח</b>&nbsp;&nbsp;בָּתִּים הַבְּנוּיִים בַּמִּדְבָּרוֹת וּבָאֲרָצוֹת הַנְּשַׁמּוֹת--הוֹאִיל וְהֶן מְקוֹם גְּדוּדֵי חַיָּה, אִם עָלְתָה לַגָּג וְנָטְלָה תִּינוֹק מֵעֲרִיסָה--הֲרֵי זוֹ מְשֻׁלַּחַת; וְאִם לֹא הִגִּיעָה לְמִדָּה זוֹ, אֵינָהּ מְשֻׁלַּחַת, שֶׁאֵלּוּ בְּנֵי אָדָם, הֶם שֶׁסִּכְּנוּ בְּעַצְמָם וּבָאוּ לִמְקוֹם הַחַיּוֹת.</p>

<p><b>ב,ט</b>&nbsp;&nbsp;שְׁאָר מִינֵי רֶמֶשׂ הָאָרֶץ וְרֶמֶשׂ הָעוֹף שֶׁשֻּׁלְּחוּ וְהִזִּיקוּ--כְּגוֹן שִׁלּוּחַ נְחָשִׁים וְעַקְרַבִּים, וְאֵין צָרִיךְ לוֹמַר צְרָעִין וִיתוּשִׁין וְהַדּוֹמֶה לָהֶן--אֵין מִתְעַנִּין עֲלֵיהֶם, וְלֹא מַתְרִיעִין; אֲבָל זוֹעֲקִין, בְּלֹא תְּרוּעָה.</p>

<p><b>ב,י</b>&nbsp;&nbsp;עַל הָאַרְבֶּה וְעַל הֶחָסִיל:&nbsp; אַפִלּוּ לֹא נִרְאֶה מֵהֶן אֵלָא כָּנָף אֶחָד בְּכָל אֶרֶץ יִשְׂרָאֵל, מִתְעַנִּין וּמַתְרִיעִין עֲלֵיהֶן; וְעַל הַגּוֹבַאי, בְּכָל שְׁהוּא.&nbsp; אֲבָל הֶחָגָב--אֵין מִתְעַנִּין עָלָיו, וְלֹא מַתְרִיעִין; אֵלָא זוֹעֲקִין בִּלְבָד.</p>

<p><b>ב,יא</b>&nbsp;&nbsp;עַל הַשִּׁדָּפוֹן וְעַל הַיֵּרָקוֹן:&nbsp; מִשֶּׁיַּתְחִיל בַּתְּבוּאָה; וְאַפִלּוּ לֹא הִתְחִיל אֵלָא בְּמָקוֹם קָטָן כִּמְלוֹא פִּי תַּנּוּר, גּוֹזְרִין עָלָיו תַּעְנִית וּמַתְרִיעִין.</p>

<p><b>ב,יב</b>&nbsp;&nbsp;עַל הַמַּפֹּלֶת כֵּיצַד:&nbsp; הֲרֵי שֶׁרָבְתָה בָּעִיר מַפֹּלֶת כּוֹתָלִים בְּרִיאִים, שְׁאֵינָן עוֹמְדִים בְּצַד הַנָּהָר--הֲרֵי זוֹ צָרָה, וּמִתְעַנִּין וּמַתְרִיעִין עָלֶיהָ.&nbsp; וְכֵן עַל הָרַעַשׁ וְעַל הָרוּחוֹת שְׁהֶן מַפִּילִין אֶת הַבִּנְיָן וְהוֹרְגִין, מִתְעַנִּין וּמַתְרִיעִין עֲלֵיהֶן.</p>

<p><b>ב,יג</b>&nbsp;&nbsp;עַל הֶחֳלָיִים כֵּיצַד:&nbsp; הֲרֵי שֶׁיָּרַד חֹלִי אֶחָד לַאֲנָשִׁים הַרְבֵּה בְּאוֹתָהּ הָעִיר, כְּגוֹן אַסְכָּרָה אוֹ חַרְחוּר וְכַיּוֹצֶא בָּהֶן, וְהָיוּ מֵתִים בְּאוֹתוֹ הַחֹלִי--הֲרֵי זוֹ צָרַת צִבּוּר, וְגוֹזְרִין לָהּ תַּעְנִית וּמַתְרִיעִין.&nbsp; וְכֵן חִכּוּךְ לַח, הֲרֵי הוּא כִּשְׁחִין פּוֹרֵחַ, וְאִם פָּשַׁט בְּרֹב הַצִּבּוּר, מִתְעַנִּין וּמַתְרִיעִין עָלָיו; אֲבָל חִכּוּךְ יָבֵשׁ, צוֹעֲקִים עָלָיו בִּלְבָד.</p>

<p><b>ב,יד</b>&nbsp;&nbsp;עַל הַמְּזוֹנוֹת כֵּיצַד:&nbsp; הֲרֵי שֶׁהוּזְלוּ דְּבָרִים שֶׁלִּסְחוֹרָה שֶׁרֹב חַיֵּי אַנְשֵׁי אוֹתָהּ הָעִיר מֵהֶן, כְּגוֹן כְּלֵי פִּשְׁתָּן בְּבָבֶל וְיַיִן וְשֶׁמֶן בְּאֶרֶץ יִשְׂרָאֵל, וְנִתְמַעַט הַמַּשָּׂא וְהַמַּתָּן, עַד שֶׁיִּצְטָרַךְ הַתַּגָּר לִמְכֹּר שׁוֹוֶה עֲשָׂרָה בְּשִׁשָּׁה וְאַחַר כָּךְ יִמְצָא לוֹקֵחַ--הֲרֵי זוֹ צָרַת צִבּוּר, וּמַתְרִיעִין עָלֶיהָ; וְזוֹעֲקִין עָלֶיהָ, בַּשַּׁבָּת.</p>

<p><b>ב,טו</b>&nbsp;&nbsp;עַל הַמָּטָר כֵּיצַד:&nbsp; הֲרֵי שֶׁרַבּוּ עֲלֵיהֶן גְּשָׁמִים עַד שֶׁיָּצֵרוּ לָהֶן--הֲרֵי אֵלּוּ מִתְפַּלְּלִין עֲלֵיהֶן, שְׁאֵין לָךְ צָרָה גְּדוֹלָה מִזּוֹ שֶׁהַבָּתִּים נוֹפְלִין וְנִמְצְאוּ בָּתֵּיהֶן קִבְרֵיהֶן.&nbsp; וּבְאֶרֶץ יִשְׂרָאֵל, אֵין מִתְפַלְּלִין עַל רֹב הַגְּשָׁמִים, מִפְּנֵי שְׁהִיא אֶרֶץ הָרִים, וּבָתֵּיהֶם בְּנוּיִים בַּאֲבָנִים; וְרֹב הַגְּשָׁמִים טוֹבָה לָהֶן, וְאֵין מִתְעַנִּין לְהַעְבִיר אֶת הַטּוֹבָה.</p>

<p><b>ב,טז</b>&nbsp;&nbsp;תְּבוּאָה שֶׁצָּמְחָה וְנִמְנַע הַמָּטָר, וְהִתְחִילוּ צְמָחִין לִיבַשׁ--הֲרֵי אֵלּוּ מִתְעַנִּין וְזוֹעֲקִין עַד שֶׁיֵּרְדוּ גְּשָׁמִים, אוֹ שֶׁיִּיבְשׁוּ הַצְּמָחִים.&nbsp; וְכֵן אִם הִגִּיעַ זְמָן הַפֶּסַח אוֹ קָרוֹב לוֹ בְּאֶרֶץ יִשְׂרָאֵל, שְׁהוּא זְמָן פְּרִיחַת הָאִילָנוֹת שָׁם, וְלֹא יָרְדוּ גְּשָׁמִים--הֲרֵי אֵלּוּ מִתְעַנִּין וְזוֹעֲקִין עַד שֶׁיֵּרְדוּ גְּשָׁמִים הָרְאוּיִין לְאִילָנוֹת, אוֹ עַד שֶׁיַּעֲבֹר זְמַנָּם.</p>

<p><b>ב,יז</b>&nbsp;&nbsp;וְכֵן אִם הִגִּיעַ זְמָן חַג הַסֻּכּוֹת, וְלֹא יָרְדוּ גְּשָׁמִים הַרְבֵּה כְּדֵי לְמַלֹּאות מֵהֶם הַבּוֹרוֹת וְהַשִּׁיחִין וְהַמְּעָרוֹת--הֲרֵי אֵלּוּ מִתְעַנִּין עַד שֶׁיֵּרֵד גֶּשֶּׁם הָרָאוּי לַבּוֹרוֹת; וְאִם אֵין לָהֶם מַיִם לִשְׁתּוֹת, מִתְעַנִּים עַל הַגְּשָׁמִים--בְּכָל עֵת שֶׁלֹּא יִהְיֶה לָהֶם מַיִם לִשְׁתּוֹת, וְאַפִלּוּ בִּימוֹת הַחַמָּה.</p>

<p><b>ב,יח</b>&nbsp;&nbsp;פָּסְקוּ הַגְּשָׁמִים בֵּין גֶּשֶׁם לְגֶשֶׁם אַרְבָּעִים יוֹם, בִּימוֹת הַגְּשָׁמִים--הֲרֵי זוֹ מַכַּת בַּצֹּרֶת, וּמִתְעַנִּים וְזוֹעֲקִים עַד שֶׁיֵּרְדוּ הַגְּשָׁמִים, אוֹ עַד שֶׁיַּעֲבֹר זְמַנָּם.
<br>&nbsp;</p>

<h2>הִלְכּוֹת תַּעְנִיּוֹת פֵּרֶק ג</h2>

<p><b>ג,א</b>&nbsp;&nbsp;הֲרֵי שֶׁלֹּא יָרְדוּ לָהֶם גְּשָׁמִים כָּל עִיקָר מִתְחִלַּת יְמוֹת הַגְּשָׁמִים--אִם הִגִּיעַ שִׁבְעָה עָשָׂר בִּמְרַחְשְׁוָן, וְלֹא יָרְדוּ גְּשָׁמִים, מַתְחִילִין תַּלְמִידֵי חֲכָמִים בִּלְבָד לְהִתְעַנּוֹת, שֵׁנִי וַחֲמִישִׁי וְשֵׁנִי; וְכָל הַתַּלְמִידִים, רְאוּיִין לְכָּךְ.</p>

<p><b>ג,ב</b>&nbsp;&nbsp;הִגִּיעַ רֹאשׁ חֹדֶשׁ כִּסְלֵו, וְלֹא יָרְדוּ גְּשָׁמִים--בֵּית דִּין גּוֹזְרִין שָׁלוֹשׁ תַּעְנִיּוֹת עַל הַצִּבּוּר, שֵׁנִי וַחֲמִישִׁי וְשֵׁנִי; וּמֻתָּרִין בָּהֶן לֶאֱכֹל וְלִשְׁתּוֹת, בַּלַּיְלָה.&nbsp; וְאַנְשֵׁי מִשְׁמָר אֵין מִתְעַנִּין עִמָּהֶן, מִפְּנֵי שְׁהֶן עוֹסְקִין בָּעֲבוֹדָה; וְכָל הָעָם נִכְנָסִים לְבָתֵּי כְּנָסִיּוֹת, וּמִתְפַּלְּלִין וְזוֹעֲקִין וּמִתְחַנְּנִין, כְּדֶרֶךְ שֶׁעוֹשִׂין בְּכָל הַתַּעְנִיּוֹת.</p>

<p><b>ג,ג</b>&nbsp;&nbsp;עָבְרוּ אֵלּוּ וְלֹא נֶעְנוּ--בֵּית דִּין גּוֹזְרִין שָׁלוֹשׁ תַּעְנִיּוֹת אֲחֵרוֹת עַל הַצִּבּוּר, חֲמִישִׁי וְשֵׁנִי וַחֲמִישִׁי; וּבְשָׁלוֹשׁ אֵלּוּ אוֹכְלִין וְשׁוֹתִין מִבְּעוֹד יוֹם, כְּמוֹ שֶׁעוֹשִׂין בְּצוֹם כִּפּוּר.&nbsp; וְאַנְשֵׁי מִשְׁמָר מִתְעַנִּין מִקְצַת הַיּוֹם, וְלֹא מַשְׁלִימִין; וְאַנְשֵׁי בֵּית אָב, וְהֶם הָעוֹסְקִין בָּעֲבוֹדָה בְּאוֹתוֹ הַיּוֹם, לֹא יִהְיוּ מִתְעַנִּים כָּל עִיקָר.&nbsp; וְכָל תַּעְנִית שֶׁאוֹכְלִין בָּהּ מִבְּעוֹד יוֹם--אִם אָכַל וּפָסַק, וְגָמַר שֶׁלֹּא לֶאֱכֹל--אֵינוּ חוֹזֵר וְאוֹכֵל, אַף עַל פִּי שֶׁיֵּשׁ שָׁהוּת בַּיּוֹם.</p>

<p><b>ג,ד</b>&nbsp;&nbsp;בְּשָׁלוֹשׁ תַּעְנִיּוֹת אֵלּוּ, כָּל הָעָם אֲסוּרִין בַּעֲשִׂיַּת מְלָאכָה, בַּיּוֹם; וּמֻתָּרִין, בַּלַּיְלָה.&nbsp; וַאֲסוּרִין בִּרְחִיצַת כָּל הַגּוּף בְּחַמִּין, אֲבָל פָּנָיו יָדָיו וְרַגְלָיו מֻתָּר; לְפִיכָּךְ נוֹעֲלִין אֶת הַמֶּרְחֲצָאוֹת.&nbsp; וַאֲסוּרִין בְּסִיכָה; וְאִם לְהַעְבִיר אֶת הַזֻּהְמָה, מֻתָּר.&nbsp; וַאֲסוּרִין בְּתַשְׁמִישׁ הַמִּטָּה.&nbsp; וּבִנְעִילַת הַסַּנְדָּל, בָּעִיר; אֲבָל בַּדֶּרֶךְ, מֻתָּר לִנְעֹל.&nbsp; וּמִתְפַלְּלִין בְּבָתֵּי כְּנָסִיּוֹת, וְזוֹעֲקִין וּמִתְחַנְּנִין כִּשְׁאָר הַתַּעְנִיּוֹת.</p>

<p><b>ג,ה</b>&nbsp;&nbsp;עָבְרוּ אֵלּוּ וְלֹא נֶעְנוּ--בֵּית דִּין גּוֹזְרִין שֶׁבַע תַּעְנִיּוֹת אֲחֵרוֹת עַל הַצִּבּוּר, שֵׁנִי וַחֲמִישִׁי וְשֵׁנִי וַחֲמִישִׁי וְשֵׁנִי וַחֲמִישִׁי וְשֵׁנִי.&nbsp; וּבְאֵלּוּ הַשֶּׁבַע בִּלְבָד, עֻבְרוֹת וּמְנִיקוֹת מִתְעַנּוֹת, אֲבָל בִּשְׁאָר הַתַּעְנִיּוֹת, אֵין עֻבְרוֹת וּמְנִיקוֹת מִתְעַנּוֹת; וְאַף עַל פִּי שְׁאֵינָן מִתְעַנּוֹת, אֵין מְעַנְּגִין עַצְמָן בְּפִנּוּקִין, אֵלָא אוֹכְלוֹת וְשׁוֹתוֹת כְּדֵי קִיּוּם הַוֶּלֶד.</p>

<p><b>ג,ו</b>&nbsp;&nbsp;וּבְשֶׁבַע תַּעְנִיּוֹת אֵלּוּ, אַנְשֵׁי מִשְׁמָר מִתְעַנִּין וּמַשְׁלִימִין; וְאַנְשֵׁי בֵּית אָב מִתְעַנִּין מִקְצַת הַיּוֹם, וְלֹא מַשְׁלִימִין.&nbsp; וְכָל דָּבָר שְׁהוּא אָסוּר בְּשָׁלוֹשׁ אֶמְצָעִיּוֹת, אָסוּר בְּאֵלּוּ הַשֶּׁבַע הָאַחֲרוֹנוֹת.</p>

<p><b>ג,ז</b>&nbsp;&nbsp;וִיתֵרוֹת אֵלּוּ, שֶׁבָּהֶן בִּלְבָד מַתְרִיעִין וּמִתְפַּלְּלִין, בִּרְחוֹב הָעִיר; וּמוֹרִידִין זָקֵן לְהוֹכִיחַ לָעָם, כְּדֵי שֶׁיָּשׁוּבוּ מִדַּרְכָּם.&nbsp; וּמוֹסִיפִין שֵׁשׁ בְּרָכוֹת בִּתְפִלַּת שַׁחְרִית, וּבִתְפִלַּת מִנְחָה--וְנִמְצְאוּ מִתְפַּלְּלִין אַרְבַּע וְעֶשְׂרִים בְּרָכוֹת.&nbsp; וְנוֹעֲלִין אֶת הַחֲנִיּוֹת, וּבַשֵּׁנִי מַטִּין לְעֵת עֶרֶב וּפוֹתְחִין אֶת הַחֲנִיּוֹת; אֲבָל בַּחֲמִישִׁי, פּוֹתְחִין כָּל הַיּוֹם, מִפְּנֵי כְּבוֹד הַשַּׁבָּת:&nbsp; וְאִם יֵשׁ לֶחָנוּת שְׁנֵי פְּתָחִים, פּוֹתֵחַ אַחַת וְנוֹעֵל אַחַת; וְאִם יֵשׁ לֶחָנוּת אִצְטַבָּה לְפָנֶיהָ--פּוֹתֵחַ כְּדַרְכּוֹ בַּחֲמִישִׁי, וְאֵינוּ חוֹשֵׁשׁ.</p>

<p><b>ג,ח</b>&nbsp;&nbsp;עָבְרוּ אֵלּוּ וְלֹא נֶעְנוּ--מְמַעֲטִין בְּמַשָּׂא וּמַתָּן, וּבְבִנְיָן שֶׁלְּשִׂמְחָה כְּגוֹן צִיּוּר וְכִיּוּר, וּבִנְטִיעָה שֶׁלְּשִׂמְחָה כְּגוֹן מִינֵי הֲדָס וַאֲהָלִים.&nbsp; וּמְמַעֲטִין בְּאֵרוּסִין וְנִשּׂוּאִין, אֵלָא אִם כֵּן לֹא קִיַּם מִצְוַת פִּרְיָה וְרִבְיָה; וְכָל מִי שֶׁקִּיַּם מִצְוַת פִּרְיָה וְרִבְיָה, אָסוּר לוֹ לְשַׁמַּשׁ מִטָּתוֹ בִּשְׁנֵי רֵעָבוֹן.&nbsp; וּמְמַעֲטִין בִּשְׁאֵלַת שָׁלוֹם בֵּין אָדָם לַחֲבֵרוֹ; וְתַלְמִידֵי חֲכָמִים לֹא יִשְׁאֲלוּ שָׁלוֹם, כִּנְזוּפִין וְכִמְנֻדִּין לַמָּקוֹם, וְעַם הָאָרֶץ שֶׁנָּתַן לָהֶם שָׁלוֹם, מַחְזִירִין לוֹ בְּשָׂפָה רָפָה וְכֹבֶד רֹאשׁ.</p>

<p><b>ג,ט</b>&nbsp;&nbsp;תַּלְמִידֵי חֲכָמִים חוֹזְרִין לְבַדָּם, וּמִתְעַנִּים חֲמִישִׁי וְשֵׁנִי וַחֲמִישִׁי וְשֵׁנִי, עַד שֶׁיֵּצֵא נִיסָן שֶׁלִּתְקוּפָה; אֲבָל לֹא הַצִּבּוּר, שְׁאֵין גּוֹזְרִין עַל הַצִּבּוּר בִּשְׁבִיל גְּשָׁמִים שֶׁלֹּא יָרְדוּ יָתֵר מִשְּׁלוֹשׁ עֶשְׂרֵה תַּעְנִיּוֹת אֵלּוּ.&nbsp; וּכְשֶׁמִּתְעַנִּין הַיְּחִידִים עַד שֶׁיֵּצֵא נִיסָן, מֻתָּרִין לֶאֱכֹל בַּלַּיְלָה; וּמֻתָּרִין בַּעֲשִׂיַּת מְלָאכָה, וּבִרְחִיצָה, וְסִיכָה, וְתַשְׁמִישׁ, וּנְעִילַת הַסַּנְדָּל, כִּשְׁאָר כָּל הַתַּעְנִיּוֹת.&nbsp; וּמַפְסִיקִין לְרָאשֵׁי חֳדָשִׁים, וּלְפוּרִים.</p>

<p><b>ג,י</b>&nbsp;&nbsp;יָצָא נִיסָן שֶׁלִּתְקוּפָה, וְהוּא כְּשֶׁתַּגִּיעַ הַשֶּׁמֶשׁ לִתְחִלַּת מַזַּל שׁוֹר--אֵין מִתְעַנִּים:&nbsp; שְׁאֵין הַגְּשָׁמִים בַּזְּמָן הַזֶּה, אֵלָא סִימָן קְלָלָה, הוֹאִיל וְלֹא יָרְדוּ כָּל עִיקָר, מִתְּחִלַּת הַשָּׁנָה.</p>

<p><b>ג,יא</b>&nbsp;&nbsp;[י] בַּמֶּה דְּבָרִים אֲמוּרִים, בְּאֶרֶץ יִשְׂרָאֵל, וְכָל הַדּוֹמֶה לָהּ.&nbsp; אֲבָל מְקוֹמוֹת שֶׁעוֹנַת הַגְּשָׁמִים שֶׁלָּהֶן קֹדֶם שִׁבְעָה עָשָׂר בִּמְרַחְשְׁוָן, אוֹ לְאַחַר זְמָן זֶה--כְּשֶׁיַּגִּיעַ זְמַנָּם וְלֹא יָרְדוּ גְּשָׁמִים, יְחִידִים מִתְעַנִּים שֵׁנִי וַחֲמִישִׁי וְשֵׁנִי; וּמַפְסִיקִין בְּרָאשֵׁי חֳדָשִׁים, וַחֲנֻכָּה וּפוּרִים.&nbsp; וְשׁוֹהִין אַחֲרֵי כֵן כְּמוֹ שִׁבְעָה יָמִים; אִם לֹא יָרְדוּ גְּשָׁמִים--בֵּית דִּין גּוֹזְרִין עַל הַצִּבּוּר שְׁלוֹשׁ עֶשְׂרֵה תַּעְנִיּוֹת, עַל הַסֵּדֶר שֶׁאָמַרְנוּ.</p>

<p><b>ג,יב</b>&nbsp;&nbsp;[יא] כָּל תַּעְנִית שֶׁגּוֹזְרִין הַצִּבּוּר בְּחוּצָה לָאָרֶץ--אוֹכְלִים בָּהּ בַּלַּיְלָה, וְדִינָהּ כְּדִין שְׁאָר הַתַּעְנִיּוֹת:&nbsp; שְׁאֵין גּוֹזְרִין עַל הַצִּבּוּר תַּעְנִית כְּגוֹן צוֹם כִּפּוּר אֵלָא בְּאֶרֶץ יִשְׂרָאֵל בִּלְבָד, וּבִגְלַל הַמָּטָר, וּבְאוֹתָן עֶשֶׂר תַּעְנִיּוֹת, שְׁהֶן שָׁלוֹשׁ אֶמְצָעִיּוֹת וְשֶׁבַע אַחֲרוֹנוֹת.
<br>&nbsp;</p>

<h2>הִלְכּוֹת תַּעְנִיּוֹת פֵּרֶק ד</h2>

<p><b>ד,א</b>&nbsp;&nbsp;בְּכָל יוֹם וָיוֹם מִשֶּׁבַע תַּעְנִיּוֹת הָאַחֲרוֹנוֹת שֶׁלְּמָטָר, מִתְפַּלְּלִין עַל סֵדֶר זֶה:&nbsp; מוֹצִיאִין אֶת הַתֵּבָה לִרְחוֹבָהּ שֶׁלָּעִיר, וְכָל הָעָם מִתְקַבְּצִים וּמִתְכַּסִּים בְּשַׂקִּים; וְנוֹתְנִין אֵפֶר מֻקְלֶה עַל גַּבֵּי הַתֵּבָה, וְעַל גַּבֵּי סֵפֶר תּוֹרָה, כְּדֵי לְהַרְגִּיל אֶת הַבְּכִיָּה, וּלְהַכְנִיעַ לִבָּם.&nbsp; וְאֶחָד מִן הָעָם נוֹטֵל מִן הָאֵפֶר, וְנוֹתֵן בְּרֹאשׁ הַנָּשִׂיא וּבְרֹאשׁ אָב בֵּית דִּין, בִּמְקוֹם הַנָּחַת תְּפִלִּין, כְּדֵי שֶׁיִּכָּלְמוּ וְיָשׁוּבוּ; וְכָל אֶחָד וְאֶחָד, נוֹטֵל וְנוֹתֵן בְּרֹאשׁוֹ.</p>

<p><b>ד,ב</b>&nbsp;&nbsp;וְאַחַר כָּךְ מַעְמִידִין בֵּינֵיהֶן, וְהֶן יוֹשְׁבִין, זָקֵן חָכָם.&nbsp; לֹא הָיָה שָׁם זָקֵן חָכָם, מַעְמִידִין חָכָם; לֹא הָיָה שָׁם לֹא זָקֵן וְלֹא חָכָם, מַעְמִידִין אָדָם שֶׁלְּצוּרָה.&nbsp; וְהוּא אוֹמֵר לִפְנֵיהֶם דִּבְרֵי כִּבּוּשִׁין, אַחֵינוּ לֹא שַׂק וְלֹא תַּעְנִית גּוֹרְמִין, אֵלָא תְּשׁוּבָה וּמַעֲשִׂים טוֹבִים--שֶׁכֵּן מָצִינוּ בְּאַנְשֵׁי נִינְוֵה, שֶׁלֹּא נֶאֱמָר בָּהֶן וַיַּרְא הָאֱלֹהִים אֶת שַׂקָּם וְאֶת תַּעְנִיתָם, אֵלָא "וַיַּרְא הָאֱלֹהִים אֶת-מַעֲשֵׂיהֶם" (יונה ג,י).&nbsp; וּבַקַּבָּלָה הוּא אוֹמֵר "וְקִרְעוּ לְבַבְכֶם וְאַל-בִּגְדֵיכֶם" (יואל ב,יג).&nbsp; וּמוֹסִיף בְּעִנְיָנוֹת אֵלּוּ, כְּפִי כּוֹחוֹ, עַד שֶׁיַּכְנִיעַ לִבָּם, וְיָשׁוּבוּ תְּשׁוּבָה גְּמוּרָה.</p>

<p><b>ד,ג</b>&nbsp;&nbsp;וְאַחַר שֶׁגּוֹמֵר זֶה דִּבְרֵי כִּבּוּשִׁין, עוֹמְדִין בַּתְּפִלָּה; וּמַעְמִידִין שְׁלִיחַ צִבּוּר, הָרָאוּי לְהִתְפַּלַּל בְּעִנְיָנוֹת אֵלּוּ.&nbsp; וְאִם הָיָה אוֹתוֹ שֶׁאָמַר דִּבְרֵי הַכִּבּוּשִׁין רָאוּי לְהִתְפַּלַּל, מִתְפַּלֵּל; וְאִם לָאו, מוֹרִידִין אַחֵר.</p>

<p><b>ד,ד</b>&nbsp;&nbsp;וְאֵיזֶה הוּא הָרָאוּי לְהִתְפַּלַּל בְּעִנְיָנוֹת אֵלּוּ--אִישׁ שְׁהוּא רָגִיל בַּתְּפִלָּה, וְרָגִיל לִקְרוֹת בַּתּוֹרָה בַּנְּבִיאִים וּבַכְּתוּבִים, וּמִטַּפֵּל וְאֵין לוֹ, וְיֵשׁ לוֹ יְגִיעָה בַּשָּׂדֶה.&nbsp; וְלֹא יִהְיֶה בְּבָנָיו וּבִבְנֵי בֵּיתוֹ וְכָל קְרוֹבָיו וְהַנִּלְוִים עָלָיו, בַּעַל עֲבֵרָה--אֵלָא יִהְיֶה בֵּיתוֹ רֵיקָן מִן הָעֲבֵרוֹת.&nbsp; וְלֹא יָצָא עָלָיו שֵׁם רָע בְּיַלְדּוּתוֹ, שְׁפַל בֶּרֶךְ, וּמְרֻצֶּה לָעָם; וְיֵשׁ לוֹ נְעִימָה, וְקוֹלוֹ עָרֵב.&nbsp; וְאִם הָיָה זָקֵן עִם כָּל הַמִּדּוֹת הָאֵלּוּ, הֲרֵי זֶה מְפֹאָר; וְאִם אֵינוּ זָקֵן, הוֹאִיל וְיֵשׁ בּוֹ כָּל הַמִּדּוֹת הָאֵלּוּ, יִתְפַּלַּל.</p>

<p><b>ד,ה</b>&nbsp;&nbsp;וּשְׁלִיחַ צִבּוּר מַתְחִיל, וּמִתְפַּלֵּל עַד בִּרְכַת גּוֹאֵל יִשְׂרָאֵל; וְאוֹמֵר זִכְרוֹנוֹת וְשׁוֹפָרוֹת מֵעֵין הַצָּרָה, וְאוֹמֵר "אֶל-ה', בַּצָּרָתָה לִּי" (תהילים קכ,א), "אֶשָּׂא עֵינַי, אֶל-הֶהָרִים .&nbsp;.&nbsp;." (תהילים קכא,א), "מִמַּעֲמַקִּים קְרָאתִיךָ ה'" (תהילים קל,א), "תְּפִלָּה, לְעָנִי כִי-יַעֲטֹף" (תהילים קב,א).&nbsp; [ו] וְאוֹמֵר דִּבְרֵי תַּחֲנוּנִים, כְּפִי כּוֹחוֹ; וְאוֹמֵר רְאֵה בְּעָנְיֵנוּ וְרִיבָה רִיבֵנוּ וּמַהֵר לְגָאֳלֵנוּ, וּמִתְחַנֵּן; וְאוֹמֵר בַּסּוֹף תַּחֲנוּנָיו--מִי שֶׁעָנָה אֶת אַבְרָהָם בְּהַר הַמּוֹרִיָּה, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', גּוֹאֵל יִשְׂרָאֵל.</p>

<p><b>ד,ו</b>&nbsp;&nbsp;[ז] וּמַתְחִיל לְהוֹסִיף שֵׁשׁ בְּרָכוֹת שְׁהוּא מוֹסִיף, זוֹ אַחַר זוֹ; מִתְחַנֵּן בְּכָל אַחַת מֵהֶן בְּדִבְרֵי תַּחֲנוּנִים, וּפְסוּקִים מִדִּבְרֵי קַבָּלָה וּמִכִּתְבֵי הַקֹּדֶשׁ כְּפִי שְׁהוּא רָגִיל, וְחוֹתֵם בְּכָל אַחַת מֵהֶן, בַּחֲתִימוֹת אֵלּוּ:</p>

<p><b>ד,ז</b>&nbsp;&nbsp;[ח] בָּרִאשׁוֹנָה הוּא חוֹתֵם--מִי שֶׁעָנָה אֶת מֹשֶׁה וַאֲבוֹתֵינוּ עַל יַם סוּף, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', זוֹכֵר הַנִּשְׁכָּחוֹת.</p>

<p><b>ד,ח</b>&nbsp;&nbsp;[ט] בַּשְּׁנִיָּה הוּא חוֹתֵם--מִי שֶׁעָנָה אֶת יְהוֹשׁוּעַ בְּגִלְגָּל, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', שׁוֹמֵעַ תְּרוּעָה.</p>

<p><b>ד,ט</b>&nbsp;&nbsp;[י] בַּשְּׁלִישִׁית הוּא חוֹתֵם--מִי שֶׁעָנָה אֶת שְׁמוּאֵל בַּמִּצְפָּה, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', שׁוֹמֵעַ צְעָקָה.</p>

<p><b>ד,י</b>&nbsp;&nbsp;[יא] בָּרְבִיעִית הוּא חוֹתֵם--מִי שֶׁעָנָה אֶת אֵלִיָּהוּ בְּהַר הַכַּרְמֶל, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', שׁוֹמֵעַ תְּפִלָּה.</p>

<p><b>ד,יא</b>&nbsp;&nbsp;[יב] בַּחֲמִישִׁית הוּא חוֹתֵם--מִי שֶׁעָנָה אֶת יוֹנָה מִמְּעֵי הַדָּגָה, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', הָעוֹנֶה בְּעֵת צָרָה.</p>

<p><b>ד,יב</b>&nbsp;&nbsp;[יג] בַּשִּׁשִּׁית הוּא חוֹתֵם--מִי שֶׁעָנָה אֶת דָּוִיד וּשְׁלֹמֹה בְּנוֹ בִּירוּשָׁלַיִם, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; בָּרוּךְ אַתָּה ה', הַמְרַחֵם עַל הָאָרֶץ.</p>

<p><b>ד,יג</b>&nbsp;&nbsp;וְכָל הָעָם עוֹנִין אָמֵן אַחַר כָּל בְּרָכָה וּבְרָכָה, כְּדֶרֶךְ שֶׁעוֹנִין אַחַר כָּל הַבְּרָכוֹת.&nbsp; [יד] וְאוֹמֵר רְפָאֵנוּ ה' וְנֵרָפֵא .&nbsp;.&nbsp;., וְגוֹמֵר הַתְּפִלָּה עַל הַסֵּדֶר; וְתוֹקְעִין בַּחֲצוֹצְרוֹת.&nbsp; וְכַסֵּדֶר הַזֶּה, עוֹשִׂין בְּכָל מָקוֹם.</p>

<p><b>ד,יד</b>&nbsp;&nbsp;[טו] כְּשֶׁהָיוּ מִתְפַּלְּלִין עַל הַסֵּדֶר הַזֶּה בִּירוּשָׁלַיִם, הָיוּ מִתְכַּנְּסִין בְּהַר הַבַּיִת כְּנֶגֶד שַׁעַר הַמִּזְרָח; וּמִתְפַלְּלִין כַּסֵּדֶר הַזֶּה, וּכְשֶׁמַּגִּיעַ שְׁלִיחַ צִבּוּר לוֹמַר מִי שֶׁעָנָה אֶת אַבְרָהָם, אוֹמֵר--בָּרוּךְ אַתָּה ה' אֱלֹהִים אֱלֹהֵינוּ, אֱלֹהֵי יִשְׂרָאֵל מִן הָעוֹלָם וְעַד הָעוֹלָם; בָּרוּךְ אַתָּה ה', גּוֹאֵל יִשְׂרָאֵל.&nbsp; וְהֶן עוֹנִין אַחֲרָיו, בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד; וְחַזָּן הַכְּנֶסֶת אוֹמֵר לַתּוֹקְעִים, תִּקְעוּ הַכּוֹהֲנִים, תִּקְעוּ.&nbsp; וְחוֹזֵר הַמִּתְפַּלֵּל וְאוֹמֵר, מִי שֶׁעָנָה אֶת אַבְרָהָם בְּהַר הַמּוֹרִיָּה, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; וְאַחַר כָּךְ תּוֹקְעִין הַכּוֹהֲנִים, וּמְרִיעִין וְתוֹקְעִין.</p>

<p><b>ד,טו</b>&nbsp;&nbsp;[טז] וְכֵן בַּבְּרָכָה הַשְּׁנִיָּה לְזוֹ, שְׁהִיא רִאשׁוֹנָה מִן הַשֵּׁשׁ שֶׁמּוֹסִיף, חוֹתֵם בָּהּ--בָּרוּךְ אַתָּה ה' אֱלֹהִים אֱלֹהֵי יִשְׂרָאֵל מִן הָעוֹלָם וְעַד הָעוֹלָם; בָּרוּךְ אַתָּה ה', זוֹכֵר הַנִּשְׁכָּחוֹת.&nbsp; וְהֶן עוֹנִין אַחֲרָיו, בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד; וְחַזָּן הַכְּנֶסֶת אוֹמֵר לָהֶן, הָרִיעוּ בְּנֵי אַהֲרוֹן, הָרִיעוּ.&nbsp; וְחוֹזֵר שְׁלִיחַ צִבּוּר וְאוֹמֵר, מִי שֶׁעָנָה אֶת מֹשֶׁה וַאֲבוֹתֵינוּ עַל יַם סוּף, הוּא יַעֲנֶה אֶתְכֶם וְיִשְׁמַע קוֹל צַעֲקַתְכֶם בַּיּוֹם הַזֶּה; וְאַחַר כָּךְ מְרִיעִין, וְתוֹקְעִין וּמְרִיעִין.</p>

<p><b>ד,טז</b>&nbsp;&nbsp;[יז] וְכֵן עַל כָּל בְּרָכָה וּבְרָכָה, בְּאַחַת אוֹמֵר תִּקְעוּ, וּבְאַחַת אוֹמֵר הָרִיעוּ--עַד שֶׁיִּגְמֹר כָּל שֶׁבַע הַבְּרָכוֹת; וְנִמְצְאוּ הַכּוֹהֲנִים פַּעַם תּוֹקְעִין וּמְרִיעִין וְתוֹקְעִין, וּפַעַם מְרִיעִין וְתוֹקְעִין וּמְרִיעִין--שֶׁבַע פְּעָמִים.&nbsp; וְאֵין עוֹשִׂים סֵדֶר זֶה אֵלָא בְּהַר הַבַּיִת, בִּלְבָד; וְכִשְׁהֶן תּוֹקְעִין וּמְרִיעִין שָׁם, תּוֹקְעִין בַּחֲצוֹצְרוֹת וּבְשׁוֹפָר כְּאֶחָד, כְּמוֹ שֶׁאָמַרְנוּ.</p>

<p><b>ד,יז</b>&nbsp;&nbsp;[יח] שֶׁבַע תַּעְנִיּוֹת הָאֵלּוּ--כָּל מָקוֹם שֶׁגּוֹזְרִין אוֹתָם שָׁם--אַחַר שֶׁמִּתְפַלְּלִין, יוֹצְאִין כָּל הָעָם לְבֵית הַקְּבָרוֹת, וּבוֹכִין וּמִתְחַנְּנִים שָׁם:&nbsp; כְּלוֹמַר, הֲרֵי אַתֶּם מֵתִים כְּאֵלּוּ, אִם לֹא תָשׁוּבוּ מִדַּרְכֵיכֶם.&nbsp; וּבְכָל תַּעְנִית מִתַּעְנִיּוֹת הַצָּרוֹת שֶׁגּוֹזְרִין עַל הַצִּבּוּר, מִתְפַּלְּלִין תְּפִלַּת נְעִילָה בְּכָל מָקוֹם.</p>

<p><b>ד,יח</b>&nbsp;&nbsp;[יט] יָרְדוּ לָהֶם גְּשָׁמִים--עַד מָתַי יִהְיוּ יוֹרְדִין, וְיִפְסְקוּ הַצִּבּוּר הַתַּעְנִית--מִשֶּׁיֵּרְדוּ בְּעֹמֶק הָאָרֶץ הַחֲרֵבָה טֶפַח, וּבַבֵּינוֹנִית טִפְחַיִם; וּבָעֲבוּדָה, עַד שֶׁיֵּרְדוּ בְּעָמְקָהּ שְׁלוֹשָׁה טְפָחִים.
<br>&nbsp;</p>

<h2>הִלְכּוֹת תַּעְנִיּוֹת פֵּרֶק ה</h2>

<p><b>ה,א</b>&nbsp;&nbsp;יֵשׁ שָׁם יָמִים שֶׁכָּל יִשְׂרָאֵל מִתְעַנִּים בָּהֶם, מִפְּנֵי הַצָּרוֹת שֶׁאֵרְעוּ בָּהֶן, כְּדֵי לְעוֹרֵר הַלְּבָבוֹת, וְלִפְתֹחַ דַּרְכֵי הַתְּשׁוּבָה; וְיִהְיֶה זֶה זִכָּרוֹן לְמַעֲשֵׂינוּ הָרָעִים, וּמַעֲשֵׂה אֲבוֹתֵינוּ שֶׁהָיָה כְּמַעֲשֵׂינוּ עַתָּה--עַד שֶׁגָּרַם לָהֶם וְלָנוּ אוֹתָן הַצָּרוֹת:&nbsp; שֶׁבְּזִכְרוֹן דְּבָרִים אֵלּוּ, נָשׁוּב לְהֵיטִיב, שֶׁנֶּאֱמָר "וְהִתְוַדּוּ אֶת-עֲוֺנָם וְאֶת-עֲוֺן אֲבֹתָם" (ויקרא כו,מ).</p>

<p><b>ה,ב</b>&nbsp;&nbsp;וְאֵלּוּ הֶן:&nbsp; יוֹם שְׁלוֹשָׁה בְּתִשְׁרִי--שֶׁבּוֹ נֶהְרַג גְּדַלְיָה בֶּן אֲחִיקָם, וְנִכְבָּת גַּחֶלֶת יִשְׂרָאֵל הַנִּשְׁאֲרָה, וְסִבַּב לְהָתֵם גָּלוּתָן; וַעֲשִׂירִי בְּטֵבֵת--שֶׁבּוֹ סָמַךְ מֶלֶךְ בָּבֶל נְבוּכַדְנֶאצַּר הָרָשָׁע עַל יְרוּשָׁלַיִם, וְהֵבִיאָהּ בְּמָצוֹר וּבְמָצוֹק; וְשִׁבְעָה עָשָׂר בְּתַמּוּז, חֲמִשָּׁה דְּבָרִים אֵרְעוּ בּוֹ--נִשְׁתַּבְּרוּ הַלּוּחוֹת, וּבֻטַּל הַתָּמִיד מִבַּיִת רִאשׁוֹן, וְהֻבְקְעָה יְרוּשָׁלַיִם בְּחָרְבָּן שֵׁנִי, וְשָׂרַף אֲפוּסְטְמוֹס הָרָשָׁע סֵפֶר תּוֹרָה, וְהִעְמִיד צֶלֶם בַּהֵיכָל.</p>

<p><b>ה,ג</b>&nbsp;&nbsp;וְתִשְׁעָה בְּאָב, חֲמִשָּׁה דְּבָרִים אֵרְעוּ בּוֹ--נִגְזַר עַל יִשְׂרָאֵל בַּמִּדְבָּר שֶׁלֹּא יִכָּנְסוּ לָאָרֶץ; וְחָרַב הַבַּיִת בָּרִאשׁוֹנָה, וּבַשְּׁנִיָּה; וְנִלְכְּדָה עִיר גְּדוֹלָה וּבֵית תּוֹר הָיָה שְׁמָהּ וְהָיוּ בָּהּ אֲלָפִים וּרְבָבוֹת מִיִּשְׂרָאֵל, וְהָיָה לָהֶם מֶלֶךְ גָּדוֹל וְדִמּוּ כָּל יִשְׂרָאֵל וּגְדוֹלֵי הַחֲכָמִים שְׁהוּא הַמֶּלֶךְ הַמָּשִׁיחַ, וְנָפַל בְּיַד גּוֹיִים וְנֶהְרְגוּ כֻּלָּם, וְהָיְתָה צָרָה גְּדוֹלָה כְּמוֹ חָרְבַּן הַמִּקְדָּשׁ; וּבוֹ בַּיּוֹם הַמּוּכָן לְפֻרְעָנוּת, חָרַשׁ טוּרְנוּסְרוּפוֹס הָרָשָׁע מִמַּלְכֵי אֱדוֹם אֶת הַהֵיכָל וְאֶת סְבִיבָיו, לְקַיַּם "צִיּוֹן שָׂדֶה תֵחָרֵשׁ" (ירמיהו כו,יח; מיכה ג,יב).</p>

<p><b>ה,ד</b>&nbsp;&nbsp;וְאַרְבַּעַת יְמֵי הַצּוֹמוֹת הָאֵלּוּ--הֲרֵי הֶן מְפֹרָשִׁין בַּקַּבָּלָה, "צוֹם הָרְבִיעִי וְצוֹם הַחֲמִישִׁי וְצוֹם הַשְּׁבִיעִי וְצוֹם הָעֲשִׂירִי" (זכריה ח,יט):&nbsp; צוֹם הָרְבִיעִי--זֶה שִׁבְעָה עָשָׂר בְּתַמּוּז, שְׁהוּא בַּחֹדֶשׁ הָרְבִיעִי; וְצוֹם הַחֲמִישִׁי--זֶה תִּשְׁעָה בְּאָב, שְׁהוּא בַּחֹדֶשׁ הַחֲמִישִׁי; וְצוֹם הַשְּׁבִיעִי--זֶה שְׁלוֹשָׁה בְּתִשְׁרִי, שְׁהוּא בַּחֹדֶשׁ הַשְּׁבִיעִי; וְצוֹם הָעֲשִׂירִי--זֶה עֲשָׂרָה בְּטֵבֵת, שְׁהוּא בַּחֹדֶשׁ הָעֲשִׂירִי.</p>

<p><b>ה,ה</b>&nbsp;&nbsp;וְנָהֲגוּ כָּל יִשְׂרָאֵל בִּזְמַנִּים אֵלּוּ, לְהִתְעַנּוֹת בִּשְׁלוֹשָׁה עָשָׂר בַּאֲדָר, זֵכֶר לְתַעְנִית שֶׁנִּתְעַנּוּ בִּימֵי הָמָן, שֶׁנֶּאֱמָר "דִּבְרֵי הַצּוֹמוֹת, וְזַעֲקָתָם" (אסתר ט,לא).&nbsp; וְאִם חָל שְׁלוֹשָׁה עָשָׂר בַּאֲדָר לִהְיוֹת בַּשַּׁבָּת, מַקְדִּימִין וּמִתְעַנִּין בַּחֲמִישִׁי, שְׁהוּא אַחַד עָשָׂר.&nbsp; אֲבָל אֶחָד מֵאַרְבָּעָה יְמֵי הַצּוֹמוֹת שֶׁחָל לִהְיוֹת בַּשַּׁבָּת, דּוֹחִין אוֹתוֹ לְאַחַר הַשַּׁבָּת; חָל לִהְיוֹת בְּעֶרֶב שַׁבָּת, מִתְעַנִּין בְּעֶרֶב שַׁבָּת.&nbsp; וּבְכָל הַצּוֹמוֹת הָאֵלּוּ, אֵין מַתְרִיעִין וְלֹא מִתְפַּלְּלִין תְּפִלַּת נְעִילָה; אֲבָל קוֹרִין בַּתּוֹרָה שַׁחְרִית וּמִנְחָה בְּ"וַיְחַל מֹשֶׁה" (שמות לב,יא).&nbsp; וּבְכֻלָּן אוֹכְלִים וְשׁוֹתִין בַּלַּיְלָה, חוּץ מִתִּשְׁעָה בְּאָב.</p>

<p><b>ה,ו</b>&nbsp;&nbsp;מִשֶּׁיִּכָּנֵס אָב, מְמַעֲטִין בַּשִּׂמְחָה.&nbsp; וְשַׁבָּת שֶׁחָל תִּשְׁעָה בְּאָב לִהְיוֹת בְּתוֹכָהּ, אָסוּר לְסַפַּר וּלְכַבַּס וְלִלְבֹּשׁ כְּלִי מְגֹהָץ, אַפִלּוּ כְּלִי פִּשְׁתָּן, עַד שֶׁיַּעֲבֹר הַתַּעְנִית; וְאַפִלּוּ לְכַבַּס וּלְהַנִּיחַ לְאַחַר הַתַּעְנִית, אָסוּר.&nbsp; וּכְבָר נָהֲגוּ יִשְׂרָאֵל, שֶׁלֹּא לֶאֱכֹל בָּשָׂר בְּשַׁבָּת זוֹ, וְלֹא יִכָּנְסוּ לְמֶרְחֵץ, עַד שֶׁיַּעֲבֹר הַתַּעְנִית; וְיֵשׁ מְקוֹמוֹת שֶׁנָּהֲגוּ לְבַטַּל הַשְּׁחִיטָה מֵרֹאשׁ הַחֹדֶשׁ, עַד הַתַּעְנִית.</p>

<p><b>ה,ז</b>&nbsp;&nbsp;תִּשְׁעָה בְּאָב--לֵילוֹ כְּיוֹמוֹ לְכָל דָּבָר, וְאֵין אוֹכְלִין אֵלָא מִבְּעוֹד יוֹם; וּבֵין הַשְּׁמָשׁוֹת שֶׁלּוֹ, אָסוּר כְּיוֹם הַכִּפּוּרִים.&nbsp; וְלֹא יֹאכַל בָּשָׂר וְלֹא יִשְׁתֶּה יַיִן, בִּסְעוֹדָה הַמַּפְסִיק בָּהּ; אֲבָל שׁוֹתֶה הוּא יַיִן מִגִּתּוֹ שֶׁיֵּשׁ לוֹ שְׁלוֹשָׁה יָמִים אוֹ פָּחוּת, וְאוֹכֵל בָּשָׂר מָלִיחַ שֶׁיֵּשׁ לוֹ שְׁלוֹשָׁה יָמִים אוֹ יָתֵר.&nbsp; וְלֹא יֹאכַל שְׁנֵי תַּבְשִׁילִין.</p>

<p><b>ה,ח</b>&nbsp;&nbsp;בַּמֶּה דְּבָרִים אֲמוּרִים, שֶׁאָכַל עֶרֶב תִּשְׁעָה בְּאָב אַחַר חֲצוֹת; אֲבָל אִם סָעַד קֹדֶם חֲצוֹת--אַף עַל פִּי שְׁהוּא מַפְסִיק בָּהּ, אוֹכֵל כָּל מַה שֶׁיִּרְצֶה.&nbsp; וְעֶרֶב תִּשְׁעָה בְּאָב שֶׁחָל לִהְיוֹת בַּשַּׁבָּת--אוֹכֵל וְשׁוֹתֶה כָּל צָרְכּוֹ, וּמַעֲלֶה עַל שֻׁלְחָנוֹ אַפִלּוּ כִּסְעוֹדַת שְׁלֹמֹה; וְכֵן תִּשְׁעָה בְּאָב עַצְמוֹ שֶׁחָל לִהְיוֹת בַּשַּׁבָּת, אֵינוּ מְחַסֵּר כְּלוּם.</p>

<p><b>ה,ט</b>&nbsp;&nbsp;זוֹ הִיא מִדַּת כָּל הָעָם, שְׁאֵינָן יְכוּלִין לִסְבֹּל יוֹתֵר מִדַּי.&nbsp; אֲבָל חֲסִידִים הָרִאשׁוֹנִים, כָּךְ הָיְתָה מִדָּתָן--עֶרֶב תִּשְׁעָה בְּאָב מְבִיאִין לוֹ לָאָדָם לְבַדּוֹ פַּת חֲרֵבָה בְּמֶלַח, וְשׁוֹרָהּ בַּמַּיִם וְיוֹשֵׁב בֵּין תַּנּוּר לְכִירַיִם וְאוֹכְלָהּ; וְשׁוֹתֶה עָלֶיהָ קִתּוֹן שֶׁלְּמַיִם בִּדְאָגָה וּבְשִׁמָּמוֹן וּבְכִיָּה, כְּמִי שֶׁמֵּתוֹ מֻטָּל לְפָנָיו.&nbsp; וּכְזֶה רָאוּי לַחֲכָמִים לַעֲשׂוֹת, אוֹ קָרוֹב מִזֶּה; וּמִיָּמֵינוּ לֹא אָכַלְנוּ עֶרֶב תִּשְׁעָה בְּאָב תַּבְשִׁיל, אַפִלּוּ תַּבְשִׁיל שֶׁלַּעֲדָשִׁים, אֵלָא אִם כֵּן הָיָה בַּשַּׁבָּת.</p>

<p><b>ה,י</b>&nbsp;&nbsp;עֻבְרוֹת וּמְנִיקוֹת, מִתְעַנּוֹת וּמַשְׁלִימוֹת בְּתִשְׁעָה בְּאָב.&nbsp; וְאָסוּר בִּרְחִיצָה בֵּין בְּחַמִּין בֵּין בְּצוֹנֵן, וְאַפִלּוּ לְהוֹשִׁיט אֶצְבָּעוֹ בַּמַּיִם; וְאָסוּר בְּסִיכָה שֶׁלְּתַעֲנוּג, וּבִנְעִילַת הַסַּנְדָּל, וּבְתַשְׁמִישׁ הַמִּטָּה--כְּיוֹם הַכִּפּוּרִים.&nbsp; וּמְקוֹם שֶׁנָּהֲגוּ לַעֲשׂוֹת בּוֹ מְלָאכָה, עוֹשִׂין; וּמְקוֹם שֶׁנָּהֲגוּ שֶׁלֹּא לַעֲשׂוֹת בּוֹ מְלָאכָה, אֵינָן עוֹשִׂין.&nbsp; וּבְכָל מָקוֹם, תַּלְמִידֵי חֲכָמִים בְּטֵלִין בּוֹ; וְאָמְרוּ חֲכָמִים שֶׁכָּל הָעוֹשֶׂה בּוֹ מְלָאכָה, אֵינוּ רוֹאֶה סִימָן בְּרָכָה.</p>

<p><b>ה,יא</b>&nbsp;&nbsp;תַּלְמִידֵי חֲכָמִים, אֵין נוֹתְנִין זֶה לְזֶה שָׁלוֹם בְּתִשְׁעָה בְּאָב, אֵלָא יוֹשְׁבִים דּוֹוִים נֶאֱנָחִים, כַּאֲבֵלִים; וְאִם נָתַן לָהֶם עַם הָאָרֶץ שָׁלוֹם, מַחְזִירִים לוֹ בְּשָׂפָה רָפָה וְכֹבֶד רֹאשׁ.&nbsp; וְאָסוּר לִקְרוֹת בְּתִשְׁעָה בְּאָב בַּתּוֹרָה אוֹ בַּנְּבִיאִים אוֹ בַּכְּתוּבִים, וּבַמִּשְׁנָה וּבַהֲלָכוֹת וּבַתַּלְמוּד וּבַהַגָּדוֹת; וְאֵינוּ קוֹרֶא אֵלָא בְּאִיּוֹב, וּבְקִינוֹת, וּבַדְּבָרִים הָרָעִים שֶׁבְּיִרְמְיָה.&nbsp; וְתִינוֹקוֹת שֶׁלְּבֵית רִבָּן, בְּטֵלִין בּוֹ.&nbsp; וּמִקְצַת חֲכָמִים, נוֹהֲגִין שֶׁלֹּא לְהַנִּיחַ בּוֹ תְּפִלִּין בָּרֹאשׁ.</p>

<p><b>ה,יב</b>&nbsp;&nbsp;מִשֶּׁחָרַב בֵּית הַמִּקְדָּשׁ, תִּקְּנוּ חֲכָמִים שֶׁהָיוּ בְּאוֹתוֹ הַדּוֹר, שְׁאֵין בּוֹנִין לְעוֹלָם בִּנְיָן מְסֻיָּד וּמְכֻיָּר, כְּבִנְיַן הַמְּלָכִים; אֵלָא טָח בֵּיתוֹ בְּטִיט, וְסָד בְּסִיד, וּמְשַׁיֵּר מְקוֹם אַמָּה עַל אַמָּה כְּנֶגֶד הַפֶּתַח, בְּלֹא סִיד.&nbsp; וְהַלּוֹקֵחַ חָצֵר מְסֻיֶּדֶת וּמְכֻיֶּרֶת, הֲרֵי זוֹ בְּחֶזְקָתָהּ, וְאֵין מְחַיְּבִים אוֹתוֹ לְקַלַּף הַכּוֹתָלִים.</p>

<p><b>ה,יג</b>&nbsp;&nbsp;וְכֵן הִתְקִינוּ שֶׁהָעוֹרֵךְ שֻׁלְחָן לַעֲשׂוֹת סְעוֹדָה לְאוֹרְחִים, מְחַסֵּר מִמֶּנּוּ מְעַט, וּמַנִּיחַ מָקוֹם פָּנוּי, בְּלֹא קְעָרָה מִן הַקְּעָרוֹת הָרְאוּיוֹת לָתֵת שָׁם.&nbsp; וּכְשֶׁהָאִשָּׁה עוֹשָׂה תַּכְשִׁיטֵי הַכֶּסֶף וְהַזָּהָב, מְשַׁיֶּרֶת מִין מִמִּינֵי הַתַּכְשִׁיט שֶׁנּוֹהֶגֶת בָּהֶן, כְּדֵי שֶׁלֹּא יִהְיֶה תַּכְשִׁיט שָׁלֵם.&nbsp; וּכְשֶׁהֶחָתָן נוֹשֵׂא, לוֹקֵחַ אֵפֶר מֻקְלֶה וְנוֹתֵן בְּרֹאשׁוֹ מְקוֹם הַנָּחַת תְּפִלִּין.&nbsp; וְכָל אֵלּוּ הַדְּבָרִים, כְּדֵי לִזְכֹּר יְרוּשָׁלַיִם, שֶׁנֶּאֱמָר "אִם-אֶשְׁכָּחֵךְ יְרוּשָׁלִָם--תִּשְׁכַּח יְמִינִי.&nbsp; תִּדְבַּק-לְשׁוֹנִי, לְחִכִּי--אִם-לֹא אֶזְכְּרֵכִי:&nbsp; אִם-לֹא אַעֲלֶה, אֶת-יְרוּשָׁלִַם--עַל, רֹאשׁ שִׂמְחָתִי" (תהילים קלז,ה-ו).</p>

<p><b>ה,יד</b>&nbsp;&nbsp;וְכֵן גָּזְרוּ שֶׁלֹּא לְנַגַּן בִּכְלֵי שִׁיר, כֻּלָּם; וְכָל מִינֵי זֶמֶר, וְכָל מַשְׁמִיעֵי קוֹל שֶׁלְּשִׁיר--אָסוּר לִשְׂמֹחַ בָּהֶן, וְאָסוּר לְשָׁמְעָן:&nbsp; מִפְּנֵי הֶחָרְבָּן.&nbsp; וְאַפִלּוּ שִׁירָה בַּפֶּה עַל הַיַּיִן--אֲסוּרָה, שֶׁנֶּאֱמָר "בַּשִּׁיר, לֹא יִשְׁתּוּ-יָיִן" (ישעיהו כד,ט); וּכְבָר נָהֲגוּ כָּל יִשְׂרָאֵל, לוֹמַר דִּבְרֵי תֻּשְׁבָּחוֹת אוֹ שִׁיר שֶׁלְּהוֹדָאוֹת לָאֵל וְכַיּוֹצֶא בָּהֶן עַל הַיַּיִן.</p>

<p><b>ה,טו</b>&nbsp;&nbsp;וְאַחַר כָּךְ גָּזְרוּ עַל עַטְרוֹת חֲתָנִים, שֶׁלֹּא יַנִּיחַ הֶחָתָן בְּרֹאשׁוֹ שֵׁם כְּלִיל, שֶׁנֶּאֱמָר "הָסִיר הַמִּצְנֶפֶת, וְהָרִים הָעֲטָרָה" (יחזקאל כא,לא).&nbsp; וְכֵן גָּזְרוּ עַל עַטְרוֹת כַּלּוֹת, אִם הָיוּ כֶּסֶף וְזָהָב; אֲבָל שֶׁלְּגָדִיל, מֻתֶּרֶת לַכַּלָּה.</p>

<p><b>ה,טז</b>&nbsp;&nbsp;מִי שֶׁרָאָה עָרֵי יְהוּדָה בְּחָרְבָּנָם--אוֹמֵר "עָרֵי קָדְשְׁךָ, הָיוּ מִדְבָּר" (ישעיהו סד,ט), וְקוֹרֵעַ.&nbsp; רָאָה יְרוּשָׁלַיִם בְּחָרְבָּנָהּ--אוֹמֵר "בֵּית קָדְשֵׁנוּ וְתִפְאַרְתֵּנוּ .&nbsp;.&nbsp;." (ישעיהו סד,י), וְקוֹרֵעַ.&nbsp; וּמֵהֵיכָן חַיָּב לִקְרֹעַ, מִן הַצּוֹפִים; וּכְשֶׁיַּגִּיעַ לַמִּקְדָּשׁ, קוֹרֵעַ קְרָע אַחֵר.&nbsp; וְאִם פָּגַע בַּמִּקְדָּשׁ תְּחִלָּה, כְּשֶׁיָּבוֹא מִדֶּרֶךְ הַמִּדְבָּר--קוֹרֵעַ עַל הַמִּקְדָּשׁ, וּמוֹסִיף עַל יְרוּשָׁלַיִם.</p>

<p><b>ה,יז</b>&nbsp;&nbsp;כָּל הַקְּרָעִים הָאֵלּוּ כֻּלָּם, בְּיָדוֹ וּמֵעוֹמֵד; וְקוֹרֵעַ כָּל כְּסוּת שֶׁעָלָיו, עַד שֶׁיְּגַלֶּה אֶת לִבּוֹ.&nbsp; וְאֵינוּ מְאַחֶה קְרָעִים אֵלּוּ, לְעוֹלָם; אֲבָל רַשָּׁאי הוּא לְשָׁלְלָן לְמָלְלָן לְלַקְּטָן וּלְתָפְרָן, כְּמִין סֻלָּמוֹת.</p>

<p><b>ה,יח</b>&nbsp;&nbsp;הָיָה הוֹלֵךְ וּבָא לִירוּשָׁלַיִם, הוֹלֵךְ וּבָא--אִם תּוֹךְ שְׁלוֹשִׁים יוֹם, אֵינוּ קוֹרֵעַ קְרָע אַחֵר; וְאִם לְאַחַר שְׁלוֹשִׁים יוֹם, חוֹזֵר וְקוֹרֵעַ.</p>

<p><b>ה,יט</b>&nbsp;&nbsp;כָּל הַצּוֹמוֹת הָאֵלּוּ, עֲתִידִים לִבָּטֵל לִימוֹת הַמָּשִׁיחַ; וְלֹא עוֹד, אֵלָא שְׁהֶם עֲתִידִים לִהְיוֹת יָמִים טוֹבִים וִימֵי שָׂשׂוֹן וְשִׂמְחָה, שֶׁנֶּאֱמָר "כֹּה-אָמַר ה' צְבָאוֹת, צוֹם הָרְבִיעִי וְצוֹם הַחֲמִישִׁי וְצוֹם הַשְּׁבִיעִי וְצוֹם הָעֲשִׂירִי יִהְיֶה לְבֵית-יְהוּדָה לְשָׂשׂוֹן וּלְשִׂמְחָה, וּלְמֹעֲדִים, טוֹבִים; וְהָאֱמֶת וְהַשָּׁלוֹם, אֱהָבוּ" (זכריה ח,יט).
<br>&nbsp;</p>
</div>
</body></html>
