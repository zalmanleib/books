<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות חמץ ומצה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת חָמֵץ וּמַצָּה</h1>

<p>יֵשׁ בִּכְלָלָן שְׁמוֹנֶה מִצְווֹת--שָׁלוֹשׁ מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לֶאֱכֹל חָמֵץ בְּיוֹם אַרְבָּעָה עָשָׂר מֵחֲצוֹת הַיּוֹם וּלְמַעְלָה; (ב) לְהַשְׁבִּית שְׂאוֹר מֵאַרְבָּעָה עָשָׂר; (ג) שֶׁלֹּא לֶאֱכֹל חָמֵץ כָּל שִׁבְעָה; (ד) שֶׁלֹּא לֶאֱכֹל תַּעֲרֹבֶת חָמֵץ כָּל שִׁבְעָה; (ה) שֶׁלֹּא יֵרָאֶה חָמֵץ כָּל שִׁבְעָה; (ו) שֶׁלֹּא יִמָּצֵא חָמֵץ כָּל שִׁבְעָה; (ז) לֶאֱכֹל מַצָּה בְּלֵילֵי הַפֶּסַח; (ח) לְסַפַּר בִּיצִיאַת מִצְרַיִם בְּאוֹתָהּ הַלַּיְלָה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק א</h2>

<p><b>א,א</b>&nbsp;&nbsp;כָּל הָאוֹכֵל כַּזַּיִת חָמֵץ בַּפֶּסַח, מִתְּחִלַּת לֵיל חֲמִשָּׁה עָשָׂר עַד סוֹף יוֹם אֶחָד וְעֶשְׂרִים בְּנִיסָן--בְּמֵזִיד, חַיָּב כָּרֵת, שֶׁנֶּאֱמָר "כִּי כָּל-אֹכֵל חָמֵץ, וְנִכְרְתָה" (שמות יב,טו); בְּשׁוֹגֵג, חַיָּב קָרְבַּן חַטָּאת קְבוּעָה:&nbsp; אֶחָד הָאוֹכֵל, וְאֶחָד הַמְּמַחֶה וְשׁוֹתֶה.</p>

<p><b>א,ב</b>&nbsp;&nbsp;הֶחָמֵץ בַּפֶּסַח, אָסוּר בַּהֲנָיָה--שֶׁנֶּאֱמָר "וְלֹא יֵאָכֵל, חָמֵץ" (שמות יג,ג), לֹא יְהֶא בּוֹ הֶתֵּר אֲכִילָה.&nbsp; וְהַמַּנִּיחַ חָמֵץ בִּרְשׁוּתוֹ בַּפֶּסַח--אַף עַל פִּי שֶׁלֹּא אֲכָלוֹ, עוֹבֵר בִּשְׁנֵי לָאוִין:&nbsp; שֶׁנֶּאֱמָר "וְלֹא-יֵרָאֶה לְךָ שְׂאֹר--בְּכָל-גְּבֻלֶךָ" (שמות יג,ז; דברים טז,ד), וְנֶאֱמָר "שְׂאֹר, לֹא יִמָּצֵא בְּבָתֵּיכֶם" (שמות יב,יט); וְאִסּוּר הֶחָמֵץ וְאִסּוּר הַשְּׂאוֹר שֶׁבּוֹ מְחַמְּצִין, אֶחָד הוּא.</p>

<p><b>א,ג</b>&nbsp;&nbsp;אֵינוּ לוֹקֶה מִשּׁוֹם "לֹא-יֵרָאֶה" (שמות יג,ז; דברים טז,ד) וְ"לֹא יִמָּצֵא" (שמות יב,יט) אֵלָא אִם כֵּן קָנָה חָמֵץ בַּפֶּסַח, אוֹ חִמְּצוֹ--כְּדֵי שֶׁיַּעֲשֶׂה מַעֲשֶׂה.&nbsp; אֲבָל אִם הָיָה לוֹ חָמֵץ קֹדֶם הַפֶּסַח, וּבָא הַפֶּסַח וְלֹא בִעֲרוֹ אֵלָא הִנִּיחוֹ בִּרְשׁוּתוֹ--אַף עַל פִּי שֶׁעָבַר עַל שְׁנֵי לָאוִין--אֵינוּ לוֹקֶה מִן הַתּוֹרָה, מִפְּנֵי שֶׁלֹּא עָשָׂה מַעֲשֶׂה; וּמַכִּין אוֹתוֹ, מַכַּת מַרְדּוּת.</p>

<p><b>א,ד</b>&nbsp;&nbsp;חָמֵץ שֶׁעָבַר עָלָיו הַפֶּסַח, אָסוּר בַּהֲנָיָה לְעוֹלָם; וְדָבָר זֶה, קְנָס מִדִּבְרֵי סוֹפְרִים:&nbsp; מִפְּנֵי שֶׁעָבַר עַל בַּל יֵרָאֶה וּבַל יִמָּצֵא, אֲסָרוּהוּ, וְאַפִלּוּ הִנִּיחוֹ בִּשְׁגָגָה, אוֹ בְּאֹנֶס--כְּדֵי שֶׁלֹּא יַנִּיחַ אָדָם חָמֵץ בִּרְשׁוּתוֹ, עַד שֶׁיֵּהָנֶה בּוֹ אַחַר הַפֶּסַח.</p>

<p><b>א,ה</b>&nbsp;&nbsp;חָמֵץ שֶׁנִּתְעָרַב בְּדָבָר אַחֵר בַּפֶּסַח, בֵּין בְּמִינוֹ בֵּין שֶׁלֹּא בְּמִינוֹ--הֲרֵי זֶה אוֹסֵר בְּכָל שְׁהוּא.&nbsp; וְחָמֵץ שֶׁלְּיִשְׂרָאֵל שֶׁעָבַר עָלָיו הַפֶּסַח--אַף עַל פִּי שְׁהוּא אָסוּר בַּהֲנָיָה--אִם נִתְעָרַב בֵּין בְּמִינוֹ בֵּין שֶׁלֹּא בְּמִינוֹ, הֲרֵי זֶה מֻתָּר לְאָכְלוֹ אַחַר הַפֶּסַח:&nbsp; שֶׁלֹּא קָנְסוּ וְאָסְרוּ, אֵלָא בֶּחָמֵץ עַצְמוֹ; אֲבָל הַתַּעֲרֹבֶת מֻתֶּרֶת בַּאֲכִילָה, לְאַחַר הַפֶּסַח.</p>

<p><b>א,ו</b>&nbsp;&nbsp;אֵין חַיָּבִין כָּרֵת, אֵלָא עַל אֲכִילַת עַצְמוֹ שֶׁלֶּחָמֵץ.&nbsp; אֲבָל עֵרוּב חָמֵץ כְּגוֹן כֻּתָּח הַבַּבְלִי וְשֵׁכָר הַמָּדִי, וְכָל הַדּוֹמֶה לָהֶן מִדְּבָרִים שֶׁהֶחָמֵץ מְעֹרָב בָּהֶן--אִם אֲכָלָן בַּפֶּסַח, לוֹקֶה וְאֵין בּוֹ כָּרֵת:&nbsp; שֶׁנֶּאֱמָר "כָּל-מַחְמֶצֶת, לֹא תֹאכֵלוּ" (שמות יב,כ).&nbsp; בַּמֶּה דְּבָרִים אֲמוּרִים, בְּשֶׁאָכַל כַּזַּיִת חָמֵץ בְּתוֹךְ הַתַּעֲרֹבֶת, בִּכְדֵי אֲכִילַת שָׁלוֹשׁ בֵּיצִים--הוּא שֶׁלּוֹקֶה מִן הַתּוֹרָה; אֲבָל אִם אֵין בַּתַּעֲרֹבֶת כַּזַּיִת בִּכְדֵי אֲכִילַת שָׁלוֹשׁ בֵּיצִים--אַף עַל פִּי שֶׁאָסוּר לוֹ לֶאֱכֹל--אִם אָכַל, אֵינוּ לוֹקֶה אֵלָא מַכַּת מַרְדּוּת.</p>

<p><b>א,ז</b>&nbsp;&nbsp;הָאוֹכֵל מִן הֶחָמֵץ עַצְמוֹ בַּפֶּסַח, כָּל שְׁהוּא--הֲרֵי זֶה אָסוּר מִן הַתּוֹרָה, שֶׁנֶּאֱמָר "לֹא יֵאָכֵל, חָמֵץ" (שמות יג,ג).&nbsp; וְאַף עַל פִּי כֵן אֵינוּ חַיָּב כָּרֵת אוֹ קָרְבָּן, אֵלָא עַל כַּשֵּׁעוּר שְׁהוּא כַּזַּיִת; וְהָאוֹכֵל פָּחוּת מִכַּזַּיִת בְּמֵזִיד, מַכִּין אוֹתוֹ מַכַּת מַרְדּוּת.</p>

<p><b>א,ח</b>&nbsp;&nbsp;אָסוּר לֶאֱכֹל חָמֵץ בְּיוֹם אַרְבָּעָה עָשָׂר מֵחֲצוֹת הַיּוֹם וּלְמַעְלָה, שְׁהוּא מִתְּחִלַּת שָׁעָה שְׁבִיעִית בַּיּוֹם.&nbsp; וְכָל הָאוֹכֵל בִּזְמָן זֶה, לוֹקֶה מִן הַתּוֹרָה--שֶׁנֶּאֱמָר "לֹא-תֹאכַל עָלָיו חָמֵץ" (דברים טז,ג), כְּלוֹמַר עַל קָרְבַּן הַפֶּסַח:&nbsp; כָּךְ לָמְדוּ מִפִּי הַשְּׁמוּעָה, בְּפֵרוּשׁ דָּבָר זֶה--לֹא תֹאכַל חָמֵץ מִשָּׁעָה שֶׁרְאוּיָה לִשְׁחִיטַת הַפֶּסַח, שְׁהוּא "בֵּין הָעַרְבָּיִם" (שמות יב,ו), וְהוּא חֲצִי הַיּוֹם.</p>

<p><b>א,ט</b>&nbsp;&nbsp;וְאָסְרוּ חֲכָמִים לֶאֱכֹל חָמֵץ מִתְּחִלַּת שָׁעָה שִׁשִּׁית, כְּדֵי שֶׁלֹּא יִגַּע בְּאִסּוּר תּוֹרָה, וּמִתְּחִלַּת שָׁעָה שִׁשִּׁית יִהְיֶה הֶחָמֵץ אָסוּר בַּאֲכִילָה וּבַהֲנָיָה, שָׁעָה שִׁשִּׁית מִדִּבְרֵי סוֹפְרִים; וּשְׁאָר הַיּוֹם מִשְּׁבִיעִית וָמַעְלָה, מִן הַתּוֹרָה.</p>

<p><b>א,י</b>&nbsp;&nbsp;שָׁעָה חֲמִישִׁית, אֵין אוֹכְלִין בָּהּ חָמֵץ--גְּזֵרָה מִשּׁוֹם יוֹם הַמְּעֻנָּן, שֶׁמֶּא יִטְעֶה בֵּין חֲמִישִׁית וְשִׁשִּׁית.&nbsp; וְאֵינוּ אָסוּר בַּהֲנָיָה, בְּשָׁעָה חֲמִישִׁית.&nbsp; לְפִיכָּךְ תּוֹלִין בָּהּ תְּרוּמָה וְלֶחֶם תּוֹדָה וְכַיּוֹצֶא בָּהֶן מֵחָמֵץ שְׁהוּא קֹדֶשׁ, לֹא אוֹכְלִין וְלֹא שׂוֹרְפִין; עַד שֶׁתַּגִּיעַ שָׁעָה שִׁשִּׁית, שׂוֹרְפִין הַכֹּל.</p>

<p><b>א,יא</b>&nbsp;&nbsp;[י] הַא לָמַדְתָּ שֶׁמֻּתָּר לֶאֱכֹל חָמֵץ בְּיוֹם אַרְבָּעָה עָשָׂר, עַד סוֹף שָׁעָה רְבִיעִית; וְאֵין אוֹכְלִין בְּשָׁעָה חֲמִישִׁית, אֲבָל נִהְנִין בּוֹ; וְהָאוֹכֵל בְּשָׁעָה שִׁשִּׁית, מַכִּין אוֹתוֹ מַכַּת מַרְדּוּת.&nbsp; וְהָאוֹכֵל מִתְּחִלַּת שָׁעָה שְׁבִיעִית, לוֹקֶה.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ב</h2>

<p><b>ב,א</b>&nbsp;&nbsp;מִצְוַת עֲשֵׂה מִן הַתּוֹרָה לְהַשְׁבִּית הֶחָמֵץ קֹדֶם זְמָן אִסּוּר אֲכִילָתוֹ, שֶׁנֶּאֱמָר "בַּיּוֹם הָרִאשׁוֹן, תַּשְׁבִּיתוּ שְּׂאֹר מִבָּתֵּיכֶם" (שמות יב,טו):&nbsp; מִפִּי הַשְּׁמוּעָה לָמְדוּ שֶׁרִאשׁוֹן זֶה, הוּא יוֹם אַרְבָּעָה עָשָׂר.&nbsp; וּרְאָיָה לְדָבָר זֶה מַה שֶׁכָּתוּב בַּתּוֹרָה "לֹא-תִשְׁחַט עַל-חָמֵץ, דַּם-זִבְחִי" (שמות לד,כה), כְּלוֹמַר לֹא תִשְׁחֹט הַפֶּסַח וְהֶחָמֵץ קַיָּם; וּשְׁחִיטַת הַפֶּסַח, הוּא יוֹם אַרְבָּעָה עָשָׂר אַחַר חֲצוֹת.</p>

<p><b>ב,ב</b>&nbsp;&nbsp;וּמַה הִיא הַשְׁבָּתָה זוֹ הָאֲמוּרָה בַּתּוֹרָה--הוּא שֶׁיְּבַטַּל הֶחָמֵץ מִלִּבּוֹ וְיַחְשֹׁב אוֹתוֹ כֶּעָפָר, וְיָשִׂים בְּלִבּוֹ שְׁאֵין בִּרְשׁוּתוֹ חָמֵץ כְּלָל, וְשֶׁכָּל חָמֵץ שֶׁבִּרְשׁוּתוֹ, הֲרֵי הוּא כֶּעָפָר וּכְדָבָר שְׁאֵין בּוֹ צֹרֶךְ כְּלָל.</p>

<p><b>ב,ג</b>&nbsp;&nbsp;וּמִדִּבְרֵי סוֹפְרִים לְחַפַּשׂ אַחַר הֶחָמֵץ בַּמַּחְבּוֹאוֹת וּבַחוֹרִים, וְלִבְדֹּק וּלְהוֹצִיאוֹ מִכָּל גְּבוּלוֹ.&nbsp; וְכֵן מִדִּבְרֵי סוֹפְרִים שֶׁבּוֹדְקִין וּמַשְׁבִּיתִין הֶחָמֵץ בַּלַּיְלָה, מִתְּחִלַּת לֵיל אַרְבָּעָה עָשָׂר לְאוֹר הַנֵּר, מִפְּנֵי שֶׁבַּלַּיְלָה כָּל הָעָם מְצוּיִין בְּבָתֵּיהֶן, וְאוֹר הַנֵּר יָפֶה לִבְדִיקָה; וְאֵין קוֹבְעִין מִדְרָשׁ בְּסוֹף יוֹם שְׁלוֹשָׁה עָשָׂר, וְכֵן הֶחָכָם לֹא יַתְחִיל לִקְרוֹת בְּעֵת זוֹ--שֶׁמֶּא יִמָּשֵׁךְ וְיִמָּנַע מִבְּדִיקָה, בִּתְחִלַּת זְמַנָּהּ.</p>

<p><b>ב,ד</b>&nbsp;&nbsp;אֵין בּוֹדְקִין לֹא לְאוֹר הַלְּבָנָה, וְלֹא לְאוֹר הַחַמָּה, וְלֹא לְאוֹר הָאֲבֻקָּה--אֵלָא לְאוֹר הַנֵּר.&nbsp; בַּמֶּה דְּבָרִים אֲמוּרִים, בַּחוֹרִים וּבַמַּחְבּוֹאוֹת; אֲבָל אַכְסַדְרָה שֶׁאוֹרָהּ רַב--אִם בְּדָקָהּ לְאוֹר הַחַמָּה, דַּיּוֹ.&nbsp; וְאֶמְצַע הֶחָצֵר, אֵינוּ צָרִיךְ בְּדִיקָה, מִפְּנֵי שֶׁהָעוֹפוֹת מְצוּיִים שָׁם, וְהֶן אוֹכְלִין כָּל חָמֵץ שֶׁיִּפֹּל שָׁם.</p>

<p><b>ב,ה</b>&nbsp;&nbsp;חוֹר שֶׁבְּאֶמְצַע הַבַּיִת שֶׁבֵּין אָדָם לַחֲבֵרוֹ--זֶה בּוֹדֵק עַד מְקוֹם שֶׁיָּדוֹ מַגַּעַת וְזֶה בּוֹדֵק עַד מְקוֹם שֶׁיָּדוֹ מַגַּעַת, וְהַשְּׁאָר מְבַטְּלוֹ בְּלִבּוֹ; וְכָל מָקוֹם שְׁאֵין מַכְנִיסִין לוֹ חָמֵץ, אֵינוּ צָרִיךְ בְּדִיקָה.</p>

<p><b>ב,ו</b>&nbsp;&nbsp;חוֹרֵי הַבַּיִת הַתַּחְתּוֹנִים וְהָעֶלְיוֹנִים, וְגַג הַיָּצִיעַ, וְרֶפֶת הַבָּקָר, וְלוּלִין, וּמַתְבֵּן, וְאוֹצְרוֹת יַיִן וְאוֹצְרוֹת שֶׁמֶן שְׁאֵינוּ מִסְתַּפֵּק מֵהֶן, וּבֵית דָּגִים גְּדוֹלִים--אֵינָן צְרִיכִין בְּדִיקָה, אֵלָא אִם כֵּן הִכְנִיס לָהֶן חָמֵץ.&nbsp; אֲבָל אוֹצְרוֹת שֵׁכָר וְאוֹצְרוֹת יַיִן שֶׁמִּסְתַּפֵּק מֵהֶן, וּבֵית הַמֶּלַח, וּבֵית הַשַּׁעְוָה, וּבֵית דָּגִים קְטַנִּים, וּבֵית הָעֵצִים, וּבֵית הַמֻּרְיָס, וְחוֹרֵי הַבַּיִת הָאֶמְצָעִיִּים, וְכַיּוֹצֶא בְּאֵלּוּ--צְרִיכִין בְּדִיקָה, שֶׁסְּתָמָן שֶׁמַּכְנִיסִין לָהֶן חָמֵץ; וְאִם יָדַע בַּוַּדַּאי שֶׁלֹּא הִכְנִיס שָׁם חָמֵץ, אֵינוּ צָרִיךְ בְּדִיקָה.&nbsp; וּכְשֶׁבּוֹדֵק הַמַּרְתֵּף, בּוֹדֵק מִמֶּנּוּ שְׁתֵּי שׁוּרוֹת הַחִיצוֹנוֹת, שְׁהֶן הָעֶלְיוֹנָה וְשֶׁלְּמַטָּה מִמֶּנָּה.</p>

<p><b>ב,ז</b>&nbsp;&nbsp;אֵין חוֹשְׁשִׁין שֶׁמֶּא גָּרְרָה חֻלְדָּה חָמֵץ, לִמְקוֹם שְׁאֵין מַכְנִיסִין בּוֹ חָמֵץ:&nbsp; שְׁאִם נָחֹשׁ מִבַּיִת לְבַיִת, נָחֹשׁ מֵעִיר לְעִיר; וְאֵין לַדָּבָר סוֹף.&nbsp; בָּדַק לֵיל אַרְבָּעָה עָשָׂר, וְהִנִּיחַ עֶשֶׂר חַלּוֹת וּמָצָא תֵּשַׁע--הֲרֵי זֶה חוֹשֵׁשׁ, וְצָרִיךְ לִבְדֹּק פַּעַם שְׁנִיָּה:&nbsp; שֶׁהֲרֵי גָּרְרָה חֻלְדָּה אוֹ עַכְבָּר, בַּוַּדַּאי.</p>

<p><b>ב,ח</b>&nbsp;&nbsp;וְכֵן אִם רָאָה עַכְבָּר שֶׁנִּכְנַס לַבַּיִת וְחָמֵץ בְּפִיו, אַחַר בְּדִיקָה--צָרִיךְ לִבְדֹּק פַּעַם שְׁנִיָּה.&nbsp; אַף עַל פִּי שֶׁמָּצָא פֵּרוּרִין בְּאֶמְצַע הַבַּיִת, אֵין אוֹמְרִין כְּבָר אָכַל אוֹתָהּ הַפַּת בְּמָקוֹם זֶה וַהֲרֵי הַפֵּרוּרִין, אֵלָא חוֹשְׁשִׁין שֶׁמֶּא הִנִּיחָהּ בְּחוֹר אוֹ בְּחַלּוֹן, וְאֵלּוּ הַפֵּרוּרִין שָׁם הָיוּ; וּלְפִיכָּךְ חוֹזֵר וּבוֹדֵק.&nbsp; אִם לֹא מָצָא כְּלוּם, הֲרֵי זֶה בּוֹדֵק כָּל הַבַּיִת; וְאִם מָצָא אוֹתָהּ הַפַּת שֶׁנְּטָלָהּ הָעַכְבָּר וְנִכְנַס, אֵינוּ צָרִיךְ בְּדִיקָה.</p>

<p><b>ב,ט</b>&nbsp;&nbsp;רָאָה תִּינוֹק שֶׁנִּכְנַס לְבַיִת בָּדוּק, וּבְיָדוֹ כִּכָּר, וְנִכְנַס אַחֲרָיו, וּמָצָא פֵּרוּרִין--אֵינוּ צָרִיךְ בְּדִיקָה:&nbsp; שֶׁחֶזְקָתוֹ שֶׁאֲכָלָהּ, וְאֵלּוּ הַפֵּרוּרִין שֶׁנָּפְלוּ מִמֶּנּוּ בְּשָׁעַת אֲכִילָה--שֶׁדֶּרֶךְ הַתִּינוֹק לְפָרַר בְּעֵת אֲכִילָתוֹ, וְאֵין דֶּרֶךְ עַכְבָּר לְפָרַר.&nbsp; וְאִם לֹא מָצָא פֵּרוּרִין כְּלָל, צָרִיךְ לִבְדֹּק.</p>

<p><b>ב,י</b>&nbsp;&nbsp;הִנִּיחַ תִּשְׁעָה צִבּוּרִין שֶׁלְּמַצָּה וְאֶחָד שֶׁלְּחָמֵץ, וּבָא עַכְבָּר וְנָטַל, וְלֹא יָדַעְנוּ אִם חָמֵץ אִם מַצָּה נָטַל, וְנִכְנַס לְבַיִת בָּדוּק--צָרִיךְ לִבְדֹּק, שֶׁכָּל הַקָּבוּעַ כְּמֶחְצָה עַל מֶחְצָה.</p>

<p><b>ב,יא</b>&nbsp;&nbsp;שְׁנֵי צִבּוּרִין אֶחָד חָמֵץ וְאֶחָד מַצָּה, וּשְׁנֵי בָּתִּים אֶחָד בָּדוּק וְאֶחָד שְׁאֵינוּ בָּדוּק, וּבָאוּ שְׁנֵי עַכְבָּרִים זֶה נָטַל חָמֵץ וְזֶה נָטַל מַצָּה, וְאֵין יָדוּעַ לְאֵי זֶה בַּיִת נִכְנַס זֶה שֶׁנָּטַל הֶחָמֵץ; וְכֵן שְׁנֵי בָּתִּים בְּדוּקִין, וְצִבּוּר אֶחָד חָמֵץ, וּבָא עַכְבָּר וְנָטַל, וְאֵין יָדוּעַ לְאֵי זֶה בַּיִת נִכְנַס; אוֹ שֶׁיָּדַע שֶׁנִּכְנַס לְאֶחָד מֵהֶן, וְנִכְנַס אַחֲרָיו וּבָדַק וְלֹא מָצָא כְּלוּם; אוֹ שֶׁבָּדַק, וּמָצָא כִּכָּר:&nbsp; בְּכָל אֵלּוּ, אֵינוּ צָרִיךְ לִבְדֹּק פַּעַם שְׁנִיָּה--שְׁאֵין כָּאן קָבוּעַ.</p>

<p><b>ב,יב</b>&nbsp;&nbsp;הִנִּיחַ הֶחָמֵץ בְּזָוִית זוֹ, וּמְצָאוֹ בְּזָוִית אַחֶרֶת; אוֹ שֶׁהִנִּיחַ תֵּשַׁע חַלּוֹת, וּמָצָא עֶשֶׂר; אוֹ שֶׁהָיוּ תִּשְׁעָה צִבּוּרִין מַצָּה וְאֶחָד חָמֵץ, וּפֵרַשׁ כִּכָּר מֵהֶן, וְאֵין יָדוּעַ אִם חָמֵץ אוֹ מַצָּה, וּבָא עַכְבָּר וְנָטַל הַכִּכָּר שֶׁפֵּרַשׁ, וְנִכְנַס לְבַיִת בָּדוּק; אוֹ שֶׁבָּא עַכְבָּר וְנָטַל חָמֵץ, וּסְפֵק נִכְנַס לְבַיִת זֶה אוֹ לֹא נִכְנַס:&nbsp; בְּכָל אֵלּוּ, צָרִיךְ לִבְדֹּק.</p>

<p><b>ב,יג</b>&nbsp;&nbsp;נִכְנַס עַכְבָּר לְבַיִת וְכִכָּר בְּפִיו, וְיָצָא עַכְבָּר מִשָּׁם וְכִכָּר בְּפִיו--אוֹמְרִים הוּא הָרִאשׁוֹן שֶׁנִּכְנַס הוּא הָאַחֲרוֹן שֶׁיָּצָא, וְאֵינוּ צָרִיךְ לִבְדֹּק; הָיָה הָרִאשׁוֹן שָׁחוֹר וְזֶה שֶׁיָּצָא לָבָן, צָרִיךְ לִבְדֹּק.&nbsp; נִכְנַס עַכְבָּר וְכִכָּר בְּפִיו, וְיָצַאת מִשָּׁם חֻלְדָּה וְכִכָּר בְּפִיהָ--צָרִיךְ לִבְדֹּק; יָצַאת וְעַכְבָּר וְכִכָּר בְּפִיהָ, אֵינוּ צָרִיךְ לִבְדֹּק--שֶׁזֶּה הַכִּכָּר, הוּא שֶׁהָיָה בְּפִי הָעַכְבָּר.&nbsp; נָחָשׁ שֶׁנִּכְנַס לְחוֹר וּפַת בְּפִיו, אֵינוּ חַיָּב לְהָבִיא חוֹבֵר לְהוֹצִיאוֹ.</p>

<p><b>ב,יד</b>&nbsp;&nbsp;כַּזַּיִת חָמֵץ בִּשְׁמֵי קוֹרָה, מְחַיְּבִין אוֹתוֹ לְהָבִיא סֻלָּם לְהוֹרִידוֹ--שֶׁפְּעָמִים, יִפֹּל מִשְּׁמֵי קוֹרָה; הָיָה חָמֵץ בַּבּוֹר, אֵין מְחַיְּבִין אוֹתוֹ לְהַעֲלוֹתוֹ, אֵלָא מְבַטְּלוֹ בְּלִבּוֹ, וְדַיּוֹ.</p>

<p><b>ב,טו</b>&nbsp;&nbsp;כִּיפַת שְׂאוֹר שֶׁיֵּחֲדָהּ לִישִׁיבָה--אִם טָח פָּנֶיהָ בְּטִיט--הֲרֵי זוֹ בְּטֵלָה, וּמֻתָּר לְקַיְּמָהּ.&nbsp; בָּצֵק שֶׁבְּסִדְקֵי הָעֲרֵבָה--אִם יֵשׁ כַּזַּיִת בְּמָקוֹם אֶחָד, חַיָּב לְבַעַר.&nbsp; וְאִם לָאו--אִם הָיָה עָשׂוּי לְחַזַּק בּוֹ שִׁבְרֵי הָעֲרֵבָה, אוֹ לִסְתֹּם בּוֹ נֶקֶב--בָּטֵל בְּמֵעוּטוֹ; וְאִם לָאו, חַיָּב לְבַעַר.&nbsp; הָיוּ שְׁנֵי חֲצָיֵי זֵיתִים בִּשְׁנֵי מְקוֹמוֹת, וְחוּט שֶׁלְּבָצֵק בֵּינֵיהֶם--רוֹאִין:&nbsp; כָּל שֶׁאִלּוּ יִנָּטֵל הַחוּט נִטָּלִין עִמּוֹ, חַיָּב לְבַעַר; וְאִם לָאו, אֵינוּ חַיָּב לְבַעַר.</p>

<p><b>ב,טז</b>&nbsp;&nbsp;בַּמֶּה דְּבָרִים אֲמוּרִים, בָּעֲרֵבָה; אֲבָל בַּבַּיִת--אַף עַל פִּי שְׁאִם יִנָּטֵל הַחוּט אֵינָן נִטָּלִין עִמּוֹ--חַיָּב לְבַעַר, מִפְּנֵי שֶׁפְּעָמִים מְקַבֵּץ אוֹתָן.&nbsp; הָיָה חֲצִי זַיִת בַּבַּיִת וַחֲצִי זַיִת בָּעֲלִיָּה, חֲצִי זַיִת בַּבַּיִת וַחֲצִי זַיִת בָּאַכְסַדְרָה, חֲצִי זַיִת בַּבַּיִת וַחֲצִי זַיִת בַּבַּיִת שֶׁלִּפְנִים מִמֶּנּוּ--הוֹאִיל וְאֵלּוּ הַחֲצָיֵי זֵיתִים דְּבוּקִין בַּכּוֹתָלִים, אוֹ בַּקּוֹרוֹת, אוֹ בַּקַּרְקָעוֹת--אֵינוּ חַיָּב לְבַעַר, אֵלָא מְבַטֵּל בְּלִבּוֹ וְדַיּוֹ.</p>

<p><b>ב,יז</b>&nbsp;&nbsp;הַמַּשְׂכִּיר בַּיִת סְתָם בְּאַרְבָּעָה עָשָׂר--הֲרֵי זֶה בְּחֶזְקַת בָּדוּק, וְאֵינוּ צָרִיךְ לִשְׁאֹל; וְאִם הֻחְזַק זֶה הַמַּשְׂכִּיר שֶׁלֹּא בָדַק, וְאָמְרָה אִשָּׁה אוֹ קָטָן, אָנוּ בְּדַקְנוּהוּ--הֲרֵי אֵלּוּ נֶאֱמָנִין:&nbsp; שֶׁהַכֹּל נֶאֱמָנִים עַל בֵּעוּר חָמֵץ, וְהַכֹּל כְּשֵׁרִין לִבְדִיקָה, וְאַפִלּוּ נָשִׁים וַעֲבָדִים, וּקְטַנִּים--וְהוּא, שֶׁיִּהְיֶה קָטָן שֶׁיֵּשׁ בּוֹ דַּעַת לִבְדֹּק.</p>

<p><b>ב,יח</b>&nbsp;&nbsp;הַמַּשְׂכִּיר בַּיִת לַחֲבֵרוֹ--אִם עַד שֶׁלֹּא מָסַר הַמַּפְתֵּחַ חָל אַרְבָּעָה עָשָׂר, עַל הַמַּשְׂכִּיר לִבְדֹּק; וְאִם מִשֶּׁמָּסַר הַמַּפְתֵּחַ חָל אַרְבָּעָה עָשָׂר, עַל הַשּׂוֹכֵר לִבְדֹּק.&nbsp; הַמַּשְׂכִּיר בַּיִת בְּחֶזְקַת שְׁהוּא בָּדוּק, וְנִמְצָא שְׁאֵינוּ בָּדוּק--עַל הַשּׂוֹכֵר לִבְדֹּק, וְאֵינוּ מֶקַּח טְעוּת, וְאַפִלּוּ בִּמְקוֹם שֶׁבּוֹדְקִים בְּשָׂכָר, שֶׁהֲרֵי מִצְוָה הוּא עוֹשֶׂה.</p>

<p><b>ב,יט</b>&nbsp;&nbsp;הַמְּפָרֵשׁ בַּיָּם וְהַיּוֹצֶא בִּשְׁיָרָה, תּוֹךְ שְׁלוֹשִׁים יוֹם--זָקוּק לִבְדֹּק.&nbsp; קֹדֶם שְׁלוֹשִׁים יוֹם--אִם דַּעְתּוֹ לַחְזֹר קֹדֶם הַפֶּסַח, צָרִיךְ לִבְדֹּק וְאַחַר כָּךְ יֵצֵא, שֶׁמֶּא יַחְזֹר עֶרֶב הַפֶּסַח בֵּין הַשְּׁמָשׁוֹת, וְלֹא יִהְיֶה לוֹ פְּנָאי לְבַעַר; וְאִם אֵין דַּעְתּוֹ לַחְזֹר, אֵינוּ צָרִיךְ לִבְדֹּק.&nbsp; וְכֵן הָעוֹשֶׂה בֵּיתוֹ אוֹצָר, תּוֹךְ שְׁלוֹשִׁים יוֹם--זָקוּק לִבְדֹּק, וְאַחַר כָּךְ כּוֹנֵס אוֹצָרוֹ לְתוֹכוֹ.&nbsp; קֹדֶם שְׁלוֹשִׁים יוֹם--אִם דַּעְתּוֹ לְפַנּוֹתוֹ קֹדֶם הַפֶּסַח, צָרִיךְ לִבְדֹּק וְאַחַר כָּךְ עוֹשֵׂהוּ אוֹצָר; וְאִם אֵין דַּעְתּוֹ לְפַנּוֹתוֹ קֹדֶם הַפֶּסַח, אֵינוּ צָרִיךְ לִבְדֹּק.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ג</h2>

<p><b>ג,א</b>&nbsp;&nbsp;כְּשֶׁבּוֹדֵק אָדָם וּמְחַפֵּשׂ בְּלֵילֵי אַרְבָּעָה עָשָׂר, מוֹצִיא אֶת הֶחָמֵץ מִן הַחוֹרִים וּמִן הַמַּחְבּוֹאוֹת וּמִן הַזָּוִיּוֹת, וּמְקַבֵּץ הַכֹּל, וּמַנִּיחוֹ בְּמָקוֹם אֶחָד.&nbsp; עַד תְּחִלַּת שָׁעָה שִׁשִּׁית בַּיּוֹם, מְבַעֲרוֹ; וְאִם רָצָה לְבַעֲרוֹ בְּלֵילֵי אַרְבָּעָה עָשָׂר, מְבַעֵר.</p>

<p><b>ג,ב</b>&nbsp;&nbsp;הֶחָמֵץ שֶׁמַּנִּיחַ בְּלֵילֵי אַרְבָּעָה עָשָׂר, כְּדֵי שֶׁיֹּאכַל מִמֶּנּוּ לְמָחָר עַד אַרְבַּע שָׁעוֹת--אֵינוּ מַנִּיחוֹ מְפֻזָּר וּמְפֹרָד, בְּכָל מָקוֹם, אֵלָא מַצְנִיעוֹ בִּכְלִי אוֹ בְּזָוִית יְדוּעָה, וְנִזְהָר בּוֹ:&nbsp; שְׁאִם לֹא נִזְהַר בּוֹ וּמְצָאוֹ חָסֵר--צָרִיךְ לְחַפַּשׂ אַחֲרָיו וְלִבְדֹּק פַּעַם אַחֶרֶת, שֶׁמֶּא גְּרָרוּהוּ הָעַכְבָּרִים.</p>

<p><b>ג,ג</b>&nbsp;&nbsp;חָל אַרְבָּעָה עָשָׂר לִהְיוֹת בַּשַּׁבָּת--בּוֹדְקִין אֶת הֶחָמֵץ בְּלֵילֵי עֶרֶב שַׁבָּת, שְׁהוּא לֵיל שְׁלוֹשָׁה עָשָׂר; וּמַנִּיחַ מִן הֶחָמֵץ כְּדֵי לֶאֱכֹל מִמֶּנּוּ, עַד אַרְבַּע שָׁעוֹת בְּיוֹם הַשַּׁבָּת, וּמַנִּיחוֹ בְּמָקוֹם מֻצְנָע, וְהַשְּׁאָר מְבַעֲרוֹ מִלִּפְנֵי הַשַּׁבָּת.&nbsp; וְאִם נִשְׁאַר מִן הֶחָמֵץ בְּיוֹם הַשַּׁבָּת אַחַר אַרְבַּע שָׁעוֹת, מְבַטְּלוֹ; וְכוֹפֶה עָלָיו כְּלִי עַד מוֹצָאֵי יוֹם טוֹב הָרִאשׁוֹן, וּמְבַעֲרוֹ.</p>

<p><b>ג,ד</b>&nbsp;&nbsp;הָיוּ לוֹ כִּכָּרוֹת רַבּוֹת שֶׁלִּתְרוּמָה, וְצָרַךְ לְשָׂרְפָהּ עֶרֶב שַׁבָּת--לֹא יְעָרַב טְהוֹרָה עִם הַטְּמֵאָה, וְיִשְׂרֹף; אֵלָא שׂוֹרֵף טְהוֹרָה לְעַצְמָהּ, וּטְמֵאָה לְעַצְמָהּ, וּתְלוּיָה לְעַצְמָהּ.&nbsp; וּמַנִּיחַ מִן הַטְּהוֹרָה כְּדֵי לֶאֱכֹל, עַד אַרְבַּע שָׁעוֹת בְּיוֹם הַשַּׁבָּת בִּלְבָד.</p>

<p><b>ג,ה</b>&nbsp;&nbsp;מִי שֶׁשָּׁכַח אוֹ הֵזִיד וְלֹא בָדַק בְּלֵיל אַרְבָּעָה עָשָׂר, בּוֹדֵק בְּאַרְבָּעָה עָשָׂר בַּשַּׁחְרִית; לֹא בָדַק בַּשַּׁחְרִית, בּוֹדֵק בְּשָׁעַת הַבֵּעוּר; לֹא בָדַק בְּשָׁעַת הַבֵּעוּר, בּוֹדֵק בְּתוֹךְ הֶחָג.&nbsp; עָבַר הָרֶגֶל וְלֹא בָדַק--בּוֹדֵק אַחַר הָרֶגֶל כְּדֵי שֶׁיְּבַעַר מַה שֶׁיִּמָּצֵא מֵחָמֵץ שֶׁעָבַר עָלָיו הַפֶּסַח, מִפְּנֵי שְׁהוּא אָסוּר בַּהֲנָיָה.</p>

<p><b>ג,ו</b>&nbsp;&nbsp;כְּשֶׁבּוֹדֵק הֶחָמֵץ בְּלֵיל אַרְבָּעָה עָשָׂר, אוֹ בְּיוֹם אַרְבָּעָה עָשָׂר, אוֹ בְּתוֹךְ הָרֶגֶל--מְבָרֵךְ קֹדֶם שֶׁיַּתְחִיל לִבְדֹּק, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל בֵּעוּר חָמֵץ; וּבוֹדֵק וּמְחַפֵּשׂ בְּכָל הַמְּקוֹמוֹת שֶׁמַּכְנִיסִין לָהֶם חָמֵץ, כְּמוֹ שֶׁבֵּאַרְנוּ.&nbsp; וְאִם בָּדַק לְאַחַר הָרֶגֶל, אֵינוּ מְבָרֵךְ.</p>

<p><b>ג,ז</b>&nbsp;&nbsp;כְּשֶׁגּוֹמֵר לִבְדֹּק--אִם בָּדַק בְּלֵיל אַרְבָּעָה עָשָׂר, אוֹ בְּיוֹם אַרְבָּעָה עָשָׂר קֹדֶם שֵׁשׁ שָׁעוֹת--צָרִיךְ לְבַטַּל כָּל חָמֵץ שֶׁנִּשְׁאָר בִּרְשׁוּתוֹ, וְאֵינוּ רוֹאֵהוּ; וְיֹאמַר, כָּל חָמֵץ שֶׁיֵּשׁ בִּרְשׁוּתִי שֶׁלֹּא רְאִיתִיו וְלֹא יְדָעְתִּיו, הֲרֵי הוּא בָּטֵל, וַהֲרֵי הוּא כֶּעָפָר.&nbsp; אֲבָל אִם בָּדַק מִתְּחִלַּת שָׁעָה שִׁשִּׁית וּלְמַעְלָה, אֵינוּ צָרִיךְ לְבַטַּל--שֶׁהֲרֵי אֵינוּ בִּרְשׁוּתוֹ, שֶׁכְּבָר נֶאֱסָר בַּהֲנָיָה.</p>

<p><b>ג,ח</b>&nbsp;&nbsp;לְפִיכָּךְ אִם לֹא בִטַּל קֹדֶם שֵׁשׁ, וּמִשֵּׁשׁ שָׁעוֹת וָמַעְלָה, וּמָצָא חָמֵץ שֶׁהָיָה דַּעְתּוֹ עָלָיו וְהָיָה בְּלִבּוֹ, וּשְׁכָחוֹ בְּשָׁעַת הַבֵּעוּר וְלֹא בִעֲרוֹ--הֲרֵי זֶה עָבַר עַל "לֹא-יֵרָאֶה" (שמות יג,ז; דברים טז,ד) וְ"לֹא יִמָּצֵא" (שמות יב,יט), שֶׁהֲרֵי לֹא בִעַר וְלֹא בִטַּל; וְאֵין הַבִּטּוּל עַתָּה מוֹעִיל לוֹ כְּלוּם, לְפִי שְׁאֵינוּ בִּרְשׁוּתוֹ, וְהַכָּתוּב עָשָׂהוּ כְּאִלּוּ הוּא בִּרְשׁוּתוֹ, לְחַיְּבוֹ מִשּׁוֹם "לֹא-יֵרָאֶה" וְ"לֹא יִמָּצֵא".&nbsp; וְחַיָּב לְבַעֲרוֹ, בְּכָל עֵת שֶׁיִּמְצְאֶנּוּ.&nbsp; וְאִם מְצָאוֹ בְּיוֹם טוֹב--כּוֹפֶה עָלָיו כְּלִי עַד לָעֶרֶב, וּמְבַעֲרוֹ; וְאִם שֶׁלַּהֶקְדֵּשׁ הוּא--אֵינוּ צָרִיךְ לִכְפּוֹת עָלָיו, שֶׁהַכֹּל פּוֹרְשִׁין מִמֶּנּוּ.</p>

<p><b>ג,ט</b>&nbsp;&nbsp;מִי שֶׁיָּצָא מִבֵּיתוֹ קֹדֶם שָׁעַת הַבֵּעוּר לַעֲשׂוֹת מִצְוָה, אוֹ לֶאֱכֹל בִּסְעוֹדָה שֶׁלְּמִצְוָה כְּגוֹן סְעוֹדַת אֵרוּסִין וְנִשּׂוּאִין, וְנִזְכַּר שֶׁיֵּשׁ לוֹ חָמֵץ בְּתוֹךְ בֵּיתוֹ--אִם יָכוֹל לַחְזֹר וּלְבַעַר וְיַחְזֹר לְמִצְוָתוֹ, יַחְזֹר; וְאִם לָאו, יְבַטַּל בְּלִבּוֹ.&nbsp; יָצָא לְהַצִּיל מִיַּד הַגַּיִס, מִן הַנָּהָר, מִן הַדְּלֵקָה, וּמִן הַמַּפֹּלֶת--יְבַטַּל בְּלִבּוֹ, וְדַיּוֹ.&nbsp; יָצָא לְצֹרֶךְ עַצְמוֹ, וְנִזְכַּר שֶׁיֵּשׁ לוֹ חָמֵץ בְּתוֹךְ בֵּיתוֹ--יַחְזֹר מִיָּד.&nbsp; וְעַד כַּמָּה הוּא חוֹזֵר, עַד כַּבֵּיצָה; הָיָה פָּחוּת מִכַּבֵּיצָה, מְבַטְּלוֹ בְּלִבּוֹ וְדַיּוֹ.</p>

<p><b>ג,י</b>&nbsp;&nbsp;מִי שֶׁהִנִּיחַ עִיסָה מְגֻלְגֶּלֶת בְּתוֹךְ בֵּיתוֹ וְיָצָא, וְנִזְכַּר אַחַר שֶׁיָּצָא וְהוּא יוֹשֵׁב לִפְנֵי רִבּוֹ, וְהָיָה יָרֵא שֶׁמֶּא תַּחְמִיץ קֹדֶם שֶׁיָּבוֹא--הֲרֵי זֶה מְבַטְּלָהּ בְּלִבּוֹ קֹדֶם שֶׁתַּחְמִיץ; אֲבָל אִם הִחְמִיצָה, אֵין הַבִּטּוּל מוֹעִיל כְּלוּם, אֵלָא כְּבָר עָבַר עַל "לֹא-יֵרָאֶה" (שמות יג,ז; דברים טז,ד) וְ"לֹא יִמָּצֵא" (שמות יב,יט), וְחַיָּב לְבַעַר מִיָּד כְּשֶׁיַּחְזֹר לְבֵיתוֹ.</p>

<p><b>ג,יא</b>&nbsp;&nbsp;כֵּיצַד בֵּעוּר חָמֵץ:&nbsp; שׂוֹרְפוֹ, אוֹ פּוֹרֵר וְזוֹרֶה לָרוּחַ, אוֹ זוֹרְקוֹ לַיָּם; וְאִם הָיָה הֶחָמֵץ קָשֶׁה, וְאֵין הַיָּם מְחַתְּכוֹ בִּמְהֵרָה--הֲרֵי זֶה מְפָרְרוֹ, וְאַחַר כָּךְ זוֹרְקוֹ לַיָּם.&nbsp; וְחָמֵץ שֶׁנָּפְלָה עָלָיו מַפֹּלֶת, וְנִמְצָא עָלָיו עָפָר שְׁלוֹשָׁה טְפָחִים אוֹ יָתֵר--הֲרֵי הוּא כִּמְבֹעָר; וְצָרִיךְ לְבַטַּל בְּלִבּוֹ, אִם עֲדַיִן לֹא נִכְנְסָה שָׁעָה שִׁשִּׁית.</p>

<p><b>ג,יב</b>&nbsp;&nbsp;נְתָנוֹ לְנָכְרִי קֹדֶם שָׁעָה שִׁשִּׁית, אֵינוּ צָרִיךְ לְבַעַר.&nbsp; וְאִם שְׂרָפוֹ קֹדֶם שָׁעָה שִׁשִּׁית, הֲרֵי זֶה מֻתָּר לֵהָנוֹת בַּפֶּחָמִין שֶׁלּוֹ בְּתוֹךְ הַפֶּסַח.&nbsp; אֲבָל אִם שְׂרָפוֹ מִשָּׁעָה שִׁשִּׁית וָמַעְלָה--הוֹאִיל וְהוּא אָסוּר בַּהֲנָיָה, הֲרֵי זֶה לֹא יַסִּיק בּוֹ תַּנּוּר וְכִירַיִם, וְלֹא יֹאפֶה בּוֹ, וְלֹא יְבַשַּׁל בּוֹ; וְאִם אָפָה אוֹ בִּשַּׁל--אוֹתָהּ הַפַּת וְאוֹתוֹ הַתַּבְשִׁיל, אָסוּר בַּהֲנָיָה.&nbsp; וְכֵן הַפֶּחָמִין שֶׁלּוֹ אֲסוּרִין בַּהֲנָיָה, הוֹאִיל וּשְׂרָפוֹ אַחַר שֶׁנֶּאֱסַר בַּהֲנָיָה.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ד</h2>

<p><b>ד,א</b>&nbsp;&nbsp;כָּתוּב בַּתּוֹרָה "לֹא-יֵרָאֶה לְךָ חָמֵץ" (שמות יג,ז).&nbsp; יָכוֹל אִם טָמַן אוֹתוֹ, אוֹ הִפְקִיד אוֹתוֹ בְּיַד גּוֹיִים, לֹא יִהְיֶה עוֹבֵר--תִּלְמֹד לוֹמַר "שְׂאֹר, לֹא יִמָּצֵא בְּבָתֵּיכֶם" (שמות יב,יט), אַפִלּוּ הִטְמִינוֹ אוֹ הִפְקִידוֹ.&nbsp; יָכוֹל לֹא יִהְיֶה עוֹבֵר אֵלָא אִם כֵּן הָיָה הֶחָמֵץ בְּבֵיתוֹ, אֲבָל אִם הָיָה רָחוֹק מִבֵּיתוֹ בַּשָּׂדֶה אוֹ בְּעִיר אַחֶרֶת, לֹא יִהְיֶה עוֹבֵר--תִּלְמֹד לוֹמַר "בְּכָל-גְּבֻלֶךָ" (שמות יג,ז; דברים טז,ד), בְּכָל רְשׁוּתוֹ.&nbsp; יָכוֹל יְהֶא חַיָּב לְבַעַר מֵרְשׁוּתוֹ חָמֵץ שֶׁלַּגּוֹי, אוֹ שֶׁלַּהֶקְדֵּשׁ--תִּלְמֹד לוֹמַר "לֹא-יֵרָאֶה לְךָ" (שם), שֶׁלָּךְ אֵי אַתָּה רוֹאֶה; אֲבָל אַתָּה רוֹאֶה שֶׁלַּאֲחֵרִים, אוֹ שֶׁלְּגָבוֹהַּ.</p>

<p><b>ד,ב</b>&nbsp;&nbsp;הַא לָמַדְתָּ, שֶׁחָמֵץ שֶׁלְּיִשְׂרָאֵל--אִם הִנִּיחוֹ בִּרְשׁוּתוֹ, אַפִלּוּ טָמוּן, וְאַפִלּוּ בְּעִיר אַחֶרֶת, וְאַפִלּוּ מֻפְקָד בְּיַד גּוֹיִים--הֲרֵי זֶה עוֹבֵר מִשּׁוֹם "לֹא-יֵרָאֶה" (שמות יג,ז; דברים טז,ד) וְ"לֹא יִמָּצֵא" (שמות יב,יט); וְחָמֵץ שֶׁלַּהֶקְדֵּשׁ אוֹ שֶׁלַּגּוֹי, שֶׁהָיָה אֵצֶל יִשְׂרָאֵל--אַפִלּוּ הָיָה עִמּוֹ בַּבַּיִת--הֲרֵי זֶה מֻתָּר, מִפְּנֵי שְׁאֵינוּ שֶׁלּוֹ.&nbsp; וְאַפִלּוּ הָיָה שֶׁלְּגֵר תּוֹשָׁב שֶׁיַּד יִשְׂרָאֵל שׁוֹלֶטֶת עָלָיו, אֵין כּוֹפִין אוֹתוֹ לְהוֹצִיא הֶחָמֵץ מֵרְשׁוּתֵנוּ בַּפֶּסַח.&nbsp; אֲבָל צָרִיךְ לַעֲשׂוֹת מְחִצָּה גְּבוֹהָה עֲשָׂרָה טְפָחִים, בִּפְנֵי חֲמֵצוֹ שֶׁלַּגּוֹי--שֶׁמֶּא יָבוֹא לְהִסְתַּפַּק מִמֶּנּוּ; אֲבָל שֶׁלַּהֶקְדֵּשׁ, אֵינוּ צָרִיךְ, מִפְּנֵי שֶׁהַכֹּל פּוֹרְשִׁין מִן הַהֶקְדֵּשׁ, כְּדֵי שֶׁלֹּא יָבוֹאוּ לִידֵי מְעִילָה.</p>

<p><b>ד,ג</b>&nbsp;&nbsp;גּוֹי שֶׁהִפְקִיד חֲמֵצוֹ אֵצֶל יִשְׂרָאֵל--אִם קִבַּל עָלָיו יִשְׂרָאֵל אַחְרָיוּתוֹ, שְׁאִם אָבַד אוֹ נִגְנַב, יְשַׁלַּם לוֹ דָּמָיו--הֲרֵי זֶה חַיָּב לְבַעֲרוֹ:&nbsp; הוֹאִיל וְקִבַּל עָלָיו אַחְרָיוּת, נַעֲשָׂה כְּשֶׁלּוֹ.&nbsp; וְאִם לֹא קִבַּל אַחְרָיוּת--מֻתָּר לְקַיְּמוֹ אֶצְלוֹ, וּמֻתָּר לֶאֱכֹל מִמֶּנּוּ אַחַר הַפֶּסַח:&nbsp; שֶׁבִּרְשׁוּת הַגּוֹי הוּא.</p>

<p><b>ד,ד</b>&nbsp;&nbsp;גּוֹי אַלָּם שֶׁהִפְקִיד חֲמֵצוֹ אֵצֶל יִשְׂרָאֵל--אִם יוֹדֵעַ הַיִּשְׂרְאֵלִי שְׁאִם אָבַד אוֹ נִגְנַב, מְחַיְּבוֹ לְשַׁלְּמוֹ וְכוֹפֵהוּ וְאוֹנְסוֹ לְשַׁלַּם, וְאַף עַל פִּי שֶׁלֹּא קִבַּל אַחְרָיוּת--הֲרֵי זֶה חַיָּב לְבַעֲרוֹ:&nbsp; שֶׁהֲרֵי נֶחְשָׁב כְּאִלּוּ הוּא שֶׁלּוֹ, מִפְּנֵי שֶׁמְּחַיְּבוֹ הָאַנָּס בְּאַחְרָיוּתוֹ.</p>

<p><b>ד,ה</b>&nbsp;&nbsp;יִשְׂרָאֵל שֶׁהִרְהִין חֲמֵצוֹ אֵצֶל הַגּוֹי--אִם אָמַר לוֹ, אִם לֹא הֵבֵאתִי לָךְ מָעוֹת מִכָּאן וְעַד יוֹם פְּלוֹנִי, קְנֵה חָמֵץ זֶה מֵעַכְשָׁו--הֲרֵי זֶה בִּרְשׁוּת הַגּוֹי, וְאוֹתוֹ הֶחָמֵץ מֻתָּר לְאַחַר הַפֶּסַח:&nbsp; וְהוּא שֶׁיִּהְיֶה הַזְּמָן שֶׁקָּבַע לוֹ, קֹדֶם הַפֶּסַח.&nbsp; וְאִם לֹא אָמַר לוֹ, קְנֵה מֵעַכְשָׁו--נִמְצָא אוֹתוֹ הֶחָמֵץ כְּאִלּוּ הוּא פִּקָּדוֹן אֵצֶל הַגּוֹי, וְאָסוּר בַּהֲנָיָה לְאַחַר הַפֶּסַח.</p>

<p><b>ד,ו</b>&nbsp;&nbsp;יִשְׂרָאֵל וְגוֹי שֶׁהָיוּ בָּאִין בִּסְפִינָה, וְהָיָה הֶחָמֵץ בְּיַד יִשְׂרָאֵל, וְהִגִּיעָה שָׁעָה חֲמִישִׁית--הֲרֵי זֶה מוֹכְרוֹ לַגּוֹי, אוֹ נוֹתְנוֹ לוֹ בְּמַתָּנָה; וְחוֹזֵר וְלוֹקְחוֹ מִמֶּנּוּ אַחַר הַפֶּסַח, וּבִלְבָד שֶׁיִּתְּנוֹ לוֹ מַתָּנָה גְּמוּרָה.</p>

<p><b>ד,ז</b>&nbsp;&nbsp;אוֹמֵר הוּא יִשְׂרָאֵל לַגּוֹי, עַד שֶׁאַתָּה לוֹקֵחַ בְּמָנֶה בּוֹא וְקַח בְּמָאתַיִם, עַד שֶׁאַתָּה לוֹקֵחַ מִגּוֹי בּוֹא וְקַח מִיִּשְׂרָאֵל--שֶׁמֶּא אֶצְרֹךְ וְאֶקַּח מִמָּךְ אַחַר הַפֶּסַח.&nbsp; אֲבָל לֹא יִמְכֹּר לוֹ וְלֹא יִתֵּן לוֹ, עַל תְּנָאי; וְאִם עָשָׂה כֵּן, הֲרֵי זֶה עוֹבֵר עַל בַּל יֵרָאֶה וּבַל יִמָּצֵא.</p>

<p><b>ד,ח</b>&nbsp;&nbsp;תַּעֲרֹבֶת חָמֵץ, עוֹבְרִין עָלֶיהָ מִשּׁוֹם בַּל יֵרָאֶה וּבַל יִמָּצֵא--כְּגוֹן הַמֻּרְיָס וְכֻתָּח הַבַּבְלִי וְשֵׁכָר הַמָּדִי שֶׁעוֹשִׂין אוֹתוֹ מִן הַקֶּמַח, וְכָל כַּיּוֹצֶא בְּאֵלּוּ מִדְּבָרִים הַנֶּאֱכָלִים; אֲבָל דָּבָר שֶׁיֵּשׁ בּוֹ תַּעֲרֹבֶת חָמֵץ, וְאֵינוּ רָאוּי לַאֲכִילָה--הֲרֵי זֶה מֻתָּר לְקַיְּמוֹ בַּפֶּסַח.</p>

<p><b>ד,ט</b>&nbsp;&nbsp;כֵּיצַד:&nbsp; עֲרֵבַת הָעַבְדָנִין שֶׁנָּתַן לְתוֹכָהּ קֶמַח וְעוֹרוֹת, אַפִלּוּ נְתָנוֹ שָׁעָה אַחַת קֹדֶם שָׁעַת הַבֵּעוּר--הֲרֵי זֶה מֻתָּר לְקַיְּמוֹ.&nbsp; וְאִם לֹא נָתַן הָעוֹרוֹת, וְנָתַן הַקֶּמַח קֹדֶם שְׁלוֹשָׁה יָמִים לְשָׁעַת הַבֵּעוּר--מֻתָּר, שֶׁהֲרֵי נִפְסַד וְהִבְאִישׁ; תּוֹךְ שְׁלוֹשָׁה יָמִים, חַיָּב לְבַעַר.</p>

<p><b>ד,י</b>&nbsp;&nbsp;וְכֵן הַקִּילוֹר וְהָרְטִיָּה וְהָאַסְפְּלוֹנִית וְהַתִּרְיָאק שֶׁנָּתַן לְתוֹכָן חָמֵץ--מֻתָּר לְקַיְּמָן בַּפֶּסַח, שֶׁהֲרֵי נִפְסְדָה צוּרַת הֶחָמֵץ.&nbsp; [יא] הַפַּת עַצְמָהּ שֶׁעִפְּשָׁה וְנִפְסְלָה מִלֶּאֱכֹל הַכֶּלֶב, וּמְלֻגְמָה שֶׁנִּסְרְחָה--אֵינוּ צָרִיךְ לְבַעַר.</p>

<p><b>ד,יא</b>&nbsp;&nbsp;בְּגָדִים שֶׁכִּבְּסוּ אוֹתָן בְּחֵלֶב חִטָּה, וְכֵן נְיָרוֹת שֶׁדִּבְּקוּ אוֹתָן בְּחָמֵץ, וְכֵן כָּל כַּיּוֹצֶא בְּזֶה--מֻתָּר לְקַיְּמָן בַּפֶּסַח, וְאֵין בָּהֶן מִשּׁוֹם "לֹא-יֵרָאֶה" (שמות יג,ז; דברים טז,ד) וְ"לֹא יִמָּצֵא" (שמות יב,יט):&nbsp; שְׁאֵין צוּרַת הֶחָמֵץ עוֹמֶדֶת.</p>

<p><b>ד,יב</b>&nbsp;&nbsp;דָּבָר שֶׁנִּתְעָרַב בּוֹ חָמֵץ וְאֵינוּ מַאֲכַל אָדָם כְּלָל, אוֹ שְׁאֵינוּ מַאֲכַל כָּל אָדָם כְּגוֹן הַתִּרְיָאק וְכַיּוֹצֶא בּוֹ--אַף עַל פִּי שֶׁמֻּתָּר לְקַיְּמוֹ, אָסוּר לְאָכְלוֹ עַד אַחַר הַפֶּסַח; וְאַף עַל פִּי שְׁאֵין בּוֹ מִן הֶחָמֵץ אֵלָא כָּל שְׁהוּא, הֲרֵי זֶה אָסוּר לְאָכְלוֹ.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ה</h2>

<p><b>ה,א</b>&nbsp;&nbsp;אֵין אָסוּר מִשּׁוֹם חָמֵץ בַּפֶּסַח, אֵלָא חֲמֵשֶׁת מִינֵי הַדָּגָן בִּלְבָד--וְהֶם שְׁנֵי מִינֵי הַחִטִּים, שְׁהֶן הַחִטָּה וְהַכֻּסֶּמֶת, וּשְׁלֹשֶׁת מִינֵי הַשְּׂעוֹרִים, שְׁהֶן הַשְּׂעוֹרָה וְשִׁבֹּלֶת שׁוּעָל וְהַשִּׁיפוֹן.&nbsp; אֲבָל הַקָּטְנָיוֹת, כְּגוֹן אֹרֶז וְדֹחַן וּפוֹלִים וַעֲדָשִׁים וְכַיּוֹצֶא בָּהֶן--אֵין בָּהֶן מִשּׁוֹם חָמֵץ; אֵלָא אַפִלּוּ לָשׁ קֶמַח אֹרֶז וְכַיּוֹצֶא בּוֹ בְּרוֹתְחִין וְכִסָּהוּ בִּבְגָדִים עַד שֶׁנִּתְפַּח כְּמוֹ בָּצֵק שֶׁהִחְמִיץ, הֲרֵי זֶה מֻתָּר בַּאֲכִילָה--שְׁאֵין זֶה חִמּוּץ, אֵלָא סִרְחוֹן.</p>

<p><b>ה,ב</b>&nbsp;&nbsp;חֲמֵשֶׁת מִינֵי דָּגָן אֵלּוּ--אִם לָשָׁן בְּמֵי פֵּרוֹת בִּלְבָד, בְּלֹא שֵׁם מַיִם בָּעוֹלָם--אֵינָם בָּאִין לִידֵי חִמּוּץ; אֵלָא אַפִלּוּ הִנִּיחָן כָּל הַיּוֹם עַד שֶׁנִּתְפַּח כָּל הַבָּצֵק, הֲרֵי זֶה מֻתָּר בַּאֲכִילָה:&nbsp; שְׁאֵין מֵי פֵּרוֹת מַחְמִיצִין, אֵלָא מַסְרִיחִין.&nbsp; וּמֵי פֵּרוֹת, הֶן כְּגוֹן יַיִן וְחָלָב וּדְבַשׁ וְזַיִת וּמֵי תַּפּוּחִים וּמֵי רִמּוֹנִים וְכָל כַּיּוֹצֶא בָּהֶן מִשְּׁאָר יֵינוֹת וּשְׁמָנִים וּמַשְׁקִין--וְהוּא, שֶׁלֹּא יִתְעָרַב בָּהֶן שֵׁם מַיִם בָּעוֹלָם; וְאִם נִתְעָרַב בָּהֶן מַיִם כָּל שְׁהוּא, הֲרֵי אֵלּוּ מַחְמִיצִין.</p>

<p><b>ה,ג</b>&nbsp;&nbsp;אֵין מְבַשְּׁלִין חִטִּים בַּמַּיִם כְּגוֹן רִיפוֹת, וְלֹא קֶמַח כְּגוֹן לְבִיבוֹת; וְאִם בִּשַּׁל, הֲרֵי זֶה חָמֵץ גָּמוּר--וְהוּא, שֶׁיִּתְבַּקְּעוּ בַּתַּבְשִׁיל.&nbsp; אֵין קוֹלִין אֶת הַבָּצֵק, בְּשֶׁמֶן עַל הַמַּחֲבַת; אֲבָל מְבַשְּׁלִין אֶת הַפַּת, וְאֶת הַקֶּמַח הַקָּלוּי.&nbsp; וְאִם הִרְתִּיחַ הַמַּיִם הַרְבֵּה, וְאַחַר כָּךְ הִשְׁלִיךְ לְתוֹכָן הַקֶּמַח--הֲרֵי זֶה מֻתָּר, מִפְּנֵי שְׁהוּא מִתְבַּשֵּׁל מִיָּד קֹדֶם שֶׁיַּחְמִיץ; וּכְבָר נָהֲגוּ בְּשִׁנְעָר וּבִסְפָרַד וּבְכָל הַמַּעְרָב, לֶאֱסֹר דָּבָר זֶה--גְּזֵרָה, שֶׁמֶּא לֹא יַרְתִּיחַ הַמַּיִם יָפֶה יָפֶה.</p>

<p><b>ה,ד</b>&nbsp;&nbsp;מֻתָּר לְבַשַּׁל הַדָּגָן אוֹ הַקֶּמַח, בְּמֵי פֵּרוֹת; וְכֵן בָּצֵק שֶׁלָּשׁוּ בְּמֵי פֵּרוֹת--אִם בִּשְּׁלוּ בְּמֵי פֵּרוֹת, אוֹ קָלָהוּ עַל הַמַּחֲבַת בְּשֶׁמֶן--הֲרֵי זֶה מֻתָּר:&nbsp; שֶׁמֵּי פֵּרוֹת אֵינָן מַחְמִיצִין.</p>

<p><b>ה,ה</b>&nbsp;&nbsp;כַּרְמֶל שֶׁמְּהַבְהֲבִין אוֹתוֹ בָּאוּר וְטוֹחֲנִין אוֹתוֹ, אֵין מְבַשְּׁלִין הַקֶּמַח שֶׁלּוֹ בַּמַּיִם--שֶׁמֶּא לֹא נִקְלָה בָּאוּר יָפֶה, וְנִמְצָא מַחְמִיץ כְּשֶׁמְּבַשְּׁלִין אוֹתוֹ.&nbsp; וְכֵן כְּשֶׁמּוֹלְלִין הַקְּדֵרוֹת הַחֲדָשׁוֹת, אֵין מְבַשְּׁלִין בָּהֶן אֵלָא מַצָּה אֲפוּיָה שֶׁחָזְרוּ וְטָחֲנוּ אוֹתָהּ; אֲבָל קֶמַח קָלִי אָסוּר--שֶׁמֶּא לֹא קָלָהוּ יָפֶה, וְיָבוֹא לִידֵי חִמּוּץ.</p>

<p><b>ה,ו</b>&nbsp;&nbsp;אֵין בּוֹלְלִין אֶת הַשְּׂעוֹרִין בַּמַּיִם בַּפֶּסַח, מִפְּנֵי שְׁהֶן רָפִין וּמַחְמִיצִין בִּמְהֵרָה.&nbsp; וְאִם בָּלַל--אִם רָפוּ כְּדֵי שְׁאִם הִנִּיחָן עַל פִּי הַבִּיב שֶׁאוֹפִין עָלָיו הַחַלּוֹת יִתְבַּקְּעוּ, הֲרֵי אֵלּוּ אֲסוּרִין; וְאִם לֹא הִגִּיעוּ לְרִפְיוֹן זֶה, הֲרֵי אֵלּוּ מֻתָּרִין.</p>

<p><b>ה,ז</b>&nbsp;&nbsp;הַחִטִּים--מֻתָּר לִבְלֹל אוֹתָן בַּמַּיִם, כְּדֵי לְהָסִיר סֻבָּן, וְטוֹחֲנִין אוֹתָן מִיָּד, כְּדֶרֶךְ שֶׁטּוֹחֲנִין הַסֹּלֶת; וּכְבָר נָהֲגוּ כָּל יִשְׂרָאֵל בְּשִׁנְעָר וּבְאֶרֶץ הַצְּבִי וּבִסְפָרַד וּבְעָרֵי הַמַּעְרָב, שֶׁלֹּא יִבְלְלוּ הַחִטִּים בַּמַּיִם--גְּזֵרָה, שֶׁמֶּא יִשְׁהוּ וְיַחְמִיצוּ.</p>

<p><b>ה,ח</b>&nbsp;&nbsp;תַּבְשִׁיל שֶׁנִּתְבַּשַּׁל, וְנִמְצְאוּ בּוֹ שְׂעוֹרִים אוֹ חִטִּים--אִם נִתְבַּקְּעוּ--הֲרֵי כָּל הַתַּבְשִׁיל אָסוּר, שֶׁהֲרֵי נִתְעָרַב בּוֹ הֶחָמֵץ.&nbsp; וְאִם לֹא נִתְבַּקְּעוּ--מוֹצִיאִין אוֹתָן, וְשׂוֹרְפִין אוֹתָן, וְאוֹכְלִין שְׁאָר הַתַּבְשִׁיל:&nbsp; שְׁאֵין הַדָּגָן שֶׁנִּבְלַל אוֹ נִתְבַּשַּׁל וְלֹא נִתְבַּקַּע, חָמֵץ גָּמוּר שֶׁלַּתּוֹרָה, וְאֵינוּ אֵלָא מִדִּבְרֵי סוֹפְרִים [ט] מִשּׁוֹם שֶׁנֶּאֱמָר "וּשְׁמַרְתֶּם, אֶת-הַמַּצּוֹת" (שמות יב,יז), כְּלוֹמַר הִזָּהֲרוּ בַּמַּצָּה וְשִׁמְרוּ אוֹתָהּ מִכָּל צַד חִמּוּץ.</p>

<p><b>ה,ט</b>&nbsp;&nbsp;לְפִיכָּךְ אָמְרוּ חֲכָמִים, צָרִיךְ אָדָם לְהִזָּהֵר בַּדָּגָן שֶׁאוֹכֵל מִמֶּנּוּ בַּפֶּסַח, כְּדֵי שֶׁלֹּא יָבוֹא עָלָיו מַיִם אַחַר שֶׁנִּקְצַר, עַד שֶׁלֹּא יִהְיֶה בּוֹ שֵׁם חִמּוּץ.&nbsp; דָּגָן שֶׁטָּבַע בַּנָּהָר, אוֹ שֶׁנָּפַל עָלָיו מַיִם--כְּשֵׁם שֶׁאָסוּר לְאָכְלוֹ, כָּךְ אָסוּר לְקַיְּמוֹ:&nbsp; אֵלָא מוֹכְרוֹ לְיִשְׂרָאֵל וּמוֹדִיעוֹ, כְּדֵי שֶׁיֹּאכְלֶנּוּ קֹדֶם הַפֶּסַח; וְאִם מְכָרוֹ לַגּוֹיִים קֹדֶם הַפֶּסַח, מוֹכֵר מְעַט לְכָל אֶחָד וְאֶחָד, כְּדֵי שֶׁיִּכְלֶה קֹדֶם הַפֶּסַח, שֶׁמֶּא יַחְזֹר הַגּוֹי וְיִמְכְּרֶנּוּ לְיִשְׂרָאֵל.</p>

<p><b>ה,י</b>&nbsp;&nbsp;דָּגָן שֶׁנָּפַל עָלָיו דֶּלֶף--כָּל זְמָן שְׁהוּא טוֹרֵד טִפָּה אַחַר טִפָּה, אַפִלּוּ כָּל הַיּוֹם כֻּלּוֹ--אֵינוּ בָּא לִידֵי חִמּוּץ; אֲבָל כְּשֶׁפּוֹסֵק--אִם נִשְׁתָּהָה כַּשֵּׁעוּר, הֲרֵי זֶה אָסוּר.</p>

<p><b>ה,יא</b>&nbsp;&nbsp;אֵין לָשִׁין בַּפֶּסַח עִיסָה גְּדוֹלָה, שֶׁמֶּא תַּחְמִיץ--אֵלָא שֵׁעוּר חַלָּה בִּלְבָד.&nbsp; וְאֵין לָשִׁין לֹא בְּחַמִּין, וְלֹא בְּחַמֵּי חַמָּה, וְלֹא בְּמַיִם שֶׁנִּשְׁאֲבוּ בּוֹ בַּיּוֹם--אֵלָא בְּמַיִם שֶׁלָּנוּ; וְאִם עָבַר וְלָשׁ בְּאֶחָד מִכָּל אֵלּוּ, הֲרֵי הַפַּת אֲסוּרָה.</p>

<p><b>ה,יב</b>&nbsp;&nbsp;לֹא תֵשֵׁב אִשָּׁה תַּחַת הַשֶּׁמֶשׁ, וְתָלוּשׁ; וְלֹא תַּחַת הָרָקִיעַ בְּיוֹם הֶעָבִים, אַפִלּוּ בִּמְקוֹם שְׁאֵין הַשֶּׁמֶשׁ זוֹרַחַת בּוֹ.&nbsp; וְלֹא תַנִּיחַ אֶת הָעִיסָה, וְתִתְעַסַּק בְּדָבָר אַחֵר.&nbsp; וְאִם הָיְתָה לָשָׁה וְאוֹפָה, צְרִיכָה שְׁנֵי כֵּלִים שֶׁלְּמַיִם, אֶחָד שֶׁמְּקַטֶּפֶת בּוֹ, וְאֶחָד שֶׁמְּצַנֶּנֶת בּוֹ יָדָהּ.&nbsp; וְאִם עָבְרָה וְלָשָׁה תַּחַת הַשֶּׁמֶשׁ, אוֹ שֶׁלֹּא צִנְּנָה יָדָהּ, אוֹ שֶׁעָשָׂת עִיסָה יָתֵר מִשֵּׁעוּר חַלָּה--הַפַּת מֻתֶּרֶת.&nbsp; וְכַמָּה שֵׁעוּר חַלָּה, כְּמוֹ שָׁלוֹשׁ וְאַרְבָּעִים וְחֹמֶשׁ בֵּיצָה--כְּגוּף הַבֵּיצָה הַבֵּינוֹנִית, לֹא כְּמִשְׁקָלָהּ.</p>

<p><b>ה,יג</b>&nbsp;&nbsp;כָּל זְמָן שֶׁאָדָם עוֹסֵק בַּבָּצֵק, אַפִלּוּ כָּל הַיּוֹם כֻּלּוֹ--אֵינוּ בָּא לִידֵי חִמּוּץ.&nbsp; וְאִם הִגְבִּיהַּ יָדוֹ וְהִנִּיחוֹ, וְשָׁהָה הַבָּצֵק עַד שֶׁהִגִּיעַ לְהַשְׁמִיעַ הַקּוֹל בִּזְמָן שֶׁאָדָם מַכֶּה בְּיָדוֹ עָלָיו--כְּבָר הִחְמִיץ, וְיִשָּׂרֵף מִיָּד; וְאִם אֵין קוֹלוֹ נִשְׁמָע--אִם שָׁהָה כְּדֵי שֶׁיְּהַלַּךְ אָדָם מִיל--כְּבָר הִחְמִיץ, וְיִשָּׂרֵף מִיָּד.&nbsp; וְכֵן אִם הִכְסִיפוּ פָּנָיו, כְּאָדָם שֶׁעָמְדוּ שְׂעָרוֹתָיו--הֲרֵי זֶה אָסוּר לְאָכְלוֹ, וְאֵין חַיָּבִין עָלָיו כָּרֵת.</p>

<p><b>ה,יד</b>&nbsp;&nbsp;הָיוּ שְׁתֵּי עִיסוֹת שֶׁהִגְבִּיהוּ הַיָּד מֵהֶן בְּעֵת אַחַת, וְנִשְׁתָּהוּ, וְהָאַחַת מֵהֶן יֵשׁ לָהּ קוֹל, וְהָאַחֶרֶת אֵין לָהּ קוֹל--שְׁתֵּיהֶן יִשָּׂרְפוּ, וַהֲרֵי הֶן חָמֵץ גָּמוּר.</p>

<p><b>ה,טו</b>&nbsp;&nbsp;אֵין עוֹשִׂין סְרִיקִין הַמְּצֻיָּרִין בַּפֶּסַח, מִפְּנֵי שֶׁהָאִשָּׁה שׁוֹהָה עֲלֵיהֶן, וּמִתְחַמְּצִין בְּעֵת עֲשִׂיָּתָן.&nbsp; לְפִיכָּךְ הַנַּחְתּוֹמִין מֻתָּרִין לַעֲשׂוֹתָם, מִפְּנֵי שְׁהֶן בְּקִיאִין בְּאֻמָּנוּתָן, וּמְמַהֲרִים לַעֲשׂוֹתָם; אֲבָל בַּעֲלֵי בָּתִּים אֲסוּרִים, וְאַפִלּוּ צָרוּ אוֹתָן בִּדְפוּס--שֶׁמֶּא יָבוֹאוּ אֲחֵרִים לַעֲשׂוֹת שֶׁלֹּא בִּדְפוּס, וְיִשְׁהוּ בַּעֲשִׂיָּתָן וְיַחְמִיצוּ.</p>

<p><b>ה,טז</b>&nbsp;&nbsp;מַיִם שֶׁרוֹחֲצִין בּוֹ הַיָּדַיִם וְהָעֲרֵבָה אַחַר שֶׁלָּשִׁין, וְכֵן מַיִם שֶׁמִּשְׁתַּמְּשִׁין בּוֹ בְּשָׁעַת לִישָׁה--הֲרֵי זֶה יִשָּׁפֵךְ בִּמְקוֹם מִדְרוֹן, כְּדֵי שֶׁלֹּא יִתְקַבַּץ בְּמָקוֹם אֶחָד וְיַחְמִיץ.</p>

<p><b>ה,יז</b>&nbsp;&nbsp;אֵין שׁוֹרִין אֶת הַמֻּרְסָן וּמַנִּיחִין לִפְנֵי הַתֻּרְנְגוֹלִין, שֶׁמֶּא יַחְמִיץ.&nbsp; אֲבָל חוֹלְטִין לָהֶן הַמֻּרְסָן בְּרוֹתְחִין, וּמַנִּיחִין לִפְנֵיהֶן; וּכְבָר נָהֲגוּ רֹב הָעוֹלָם, שֶׁלֹּא לַחְלֹט--גְּזֵרָה, שֶׁמֶּא לֹא יַרְתִּיחַ הַמַּיִם יָפֶה יָפֶה.</p>

<p><b>ה,יח</b>&nbsp;&nbsp;וּמֻתָּר לָלוּשׁ לַתֻּרְנְגוֹלִין מֻרְסָן אוֹ קֶמַח, וּמַאֲכִילָן מִיָּד, אוֹ נוֹתֵן לִפְנֵיהֶן, וְהוּא עוֹמֵד עֲלֵיהֶן--עַד שֶׁלֹּא יִשְׁהֶה לִפְנֵיהֶן, כְּדֵי הִלּוּךְ מִיל.&nbsp; וְכָל זְמָן שְׁהֶן מְנַקְּרִין בּוֹ, אוֹ שְׁהוּא מְהַפֵּךְ בּוֹ בְּיָדוֹ--אֵינוּ מַחְמִיץ; וּכְשֶׁיִּפְסְקוּ מִלֶּאֱכֹל--יִשְׁטֹף הַכְּלִי בַּמַּיִם, וְיִשְׁפֹּךְ בִּמְקוֹם מִדְרוֹן.</p>

<p><b>ה,יט</b>&nbsp;&nbsp;לֹא תִשְׁרֶה אִשָּׁה אֶת הַמֻּרְסָן, שֶׁתּוֹלִיךְ בְּיָדָהּ לַמֶּרְחֵץ; אֲבָל שָׁפָה הִיא עַל בְּשָׂרָהּ, יָבֵשׁ.&nbsp; וְלֹא יִלְעֹס אָדָם חִטִּין וְיִתֵּן עַל מַכָּתוֹ, מִפְּנֵי שְׁהֶן מַחְמִיצוֹת.&nbsp; אֵין נוֹתְנִין אֶת הַקֶּמַח לְתוֹךְ הַחֲרֹסֶת; וְאִם נָתַן--יִשָּׂרֵף מִיָּד, מִפְּנֵי שְׁהוּא מְמַהֵר לְהַחְמִיץ.&nbsp; אֵין נוֹתְנִין אֶת הַקֶּמַח לְתוֹךְ הַחַרְדָּל; וְאִם נָתַן, יֹאכַל מִיָּד.</p>

<p><b>ה,כ</b>&nbsp;&nbsp;מֻתָּר לָתֵת הַתְּבָלִין וְהַשֻּׁמְשְׁמִין וְהַקֶּצַח וְכַיּוֹצֶא בָּהֶן, לְתוֹךְ הַבָּצֵק; וְכֵן מֻתָּר לָלוּשׁ הָעִיסָה בְּמַיִם וְשֶׁמֶן, אוֹ דְּבַשׁ וְחָלָב, אוֹ לְקַטַּף בָּהֶן.&nbsp; וּבַיּוֹם הָרִאשׁוֹן, אָסוּר לָלוּשׁ וּלְקַטַּף אֵלָא בַּמַּיִם בִּלְבָד--לֹא מִשּׁוֹם חָמֵץ, אֵלָא כְּדֵי שֶׁיִּהְיֶה "לֶחֶם עֹנִי" (דברים טז,ג); וּבָרִאשׁוֹן בִּלְבָד הוּא, שֶׁצָּרִיךְ לִהְיוֹת זִכְרוֹן "לֶחֶם עֹנִי".</p>

<p><b>ה,כא</b>&nbsp;&nbsp;כָּל כְּלֵי חֶרֶס שֶׁנִּשְׁתַּמַּשׁ בָּהֶן חָמֵץ בְּצוֹנֵן, מֻתָּר לְהִשְׁתַּמַּשׁ בָּהֶן מַצָּה בְּצוֹנֵן--חוּץ מִכְּלִי שֶׁמַּנִּיחִין בּוֹ הַשְּׂאוֹר וּכְלִי שֶׁמַּנִּיחִין בּוֹ חֲרֹסֶת, מִפְּנֵי שֶׁחִמּוּצָן קָשֶׁה; וְכֵן עֲרֵבוֹת שֶׁלָּשִׁין בָּהֶן הֶחָמֵץ, וּמַנִּיחִין אוֹתוֹ שָׁם עַד שֶׁיַּחְמִיץ--הֲרֵי הֶן כְּבֵית שְׂאוֹר, וְאֵין מִשְׁתַּמְּשִׁין בָּהֶן בַּפֶּסַח.</p>

<p><b>ה,כב</b>&nbsp;&nbsp;בִּיב שֶׁלְּחֶרֶס שֶׁאוֹפִין עָלָיו חַלּוֹת חָמֵץ כָּל הַשָּׁנָה, אֵין אוֹפִין עָלָיו מַצָּה בַּפֶּסַח; וְאִם מִלְּאוֹ גֶּחָלִים וְהִסִּיק מְקוֹם שֶׁהָיָה מְבַשֵּׁל בּוֹ הֶחָמֵץ, מֻתָּר לְבַשַּׁל עָלָיו מַצָּה.</p>

<p><b>ה,כג</b>&nbsp;&nbsp;כְּלֵי מַתְּכוֹת וּכְלֵי אֲבָנִים שֶׁנִּשְׁתַּמַּשׁ בָּהֶן חָמֵץ בְּרוֹתְחִין בִּכְלִי רִאשׁוֹן, כְּגוֹן קְדֵרוֹת וְאִלְפָסִין--נוֹתֵן אוֹתָן לְתוֹךְ כְּלִי גָּדוֹל, וּמְמַלֵּא עֲלֵיהֶן מַיִם, וּמַרְתִּיחָן בְּתוֹכוֹ; וְאַחַר כָּךְ שׁוֹטֵף אוֹתָן, וּמִשְׁתַּמֵּשׁ בָּהֶן בְּמַצָּה.&nbsp; וְכֵן הַסַּכִּינִין, מַרְתִּיחַ אֶת הַלַּהַב וְאֶת הַנִּצָּב בִּכְלִי רִאשׁוֹן; וְאַחַר כָּךְ מִשְׁתַּמֵּשׁ בָּהֶן בְּמַצָּה.</p>

<p><b>ה,כד</b>&nbsp;&nbsp;כְּלֵי מַתְּכוֹת וַאֲבָנִים וּכְלֵי עֵצִים שֶׁנִּשְׁתַּמַּשׁ בָּהֶן חָמֵץ בִּכְלִי שֵׁנִי, כְּגוֹן קְעָרוֹת וְכוֹסוֹת--נוֹתֵן אוֹתָן לְתוֹךְ כְּלִי גָּדוֹל, וְנוֹתֵן עֲלֵיהֶן מַיִם רוֹתְחִין, וּמַנִּיחָן בְּתוֹכוֹ עַד שֶׁיִּפְלֹטוּ; וְאַחַר כָּךְ שׁוֹטְפָן, וּמִשְׁתַּמֵּשׁ בָּהֶן בְּמַצָּה.</p>

<p><b>ה,כה</b>&nbsp;&nbsp;כָּל כְּלֵי חֶרֶס שֶׁנִּשְׁתַּמַּשׁ בָּהֶן חָמֵץ בְּחַמִּין--בֵּין בִּכְלִי רִאשׁוֹן כְּגוֹן קְדֵרוֹת, בֵּין בִּכְלִי שֵׁנִי כְּגוֹן קְעָרוֹת, בֵּין שֶׁהָיוּ מְשׁוּחִין וּשְׁווּעִין בַּאֲבָר שֶׁעוֹשִׂין אוֹתָן כְּעֵין זְכוֹכִית, בֵּין שֶׁהָיוּ חֶרֶס כְּמַה שְׁהֶן--אֵין מִשְׁתַּמְּשִׁין בָּהֶן בְּמַצָּה, אֵלָא מַנִּיחָן לְאַחַר הַפֶּסַח וּמְבַשֵּׁל בָּהֶן.</p>

<p><b>ה,כו</b>&nbsp;&nbsp;כְּלִי רִאשׁוֹן שֶׁרָצָה לְהַרְתִּיחוֹ, וְלֹא מָצָא כְּלִי אַחֵר גָּדוֹל מִמֶּנּוּ כְּדֵי לְהַרְתִּיחוֹ בְּתוֹכוֹ--הֲרֵי זֶה מַקִּיף לוֹ שָׂפָה שֶׁלְּטִיט עַל שְׂפָתוֹ מִבַּחוּץ, וּמְמַלְּאֵהוּ מַיִם עַד שֶׁיִּגְבְּרוּ הַמַּיִם עַל שְׂפָתוֹ, וּמַרְתִיחַ הַמַּיִם בְּתוֹכוֹ, וְדַיּוֹ; וְאַחַר כָּךְ שׁוֹטֵף אוֹתוֹ, וּמִשְׁתַּמֵּשׁ בּוֹ בְּמַצָּה.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ו</h2>

<p><b>ו,א</b>&nbsp;&nbsp;מִצְוַת עֲשֵׂה מִן הַתּוֹרָה לֶאֱכֹל מַצָּה בְּלֵיל חֲמִשָּׁה עָשָׂר, שֶׁנֶּאֱמָר "בָּעֶרֶב, תֹּאכְלוּ, מַצֹּת" (שמות יב,יח)--בְּכָל מָקוֹם, וּבְכָל זְמָן.&nbsp; וְלֹא תָלָה אֲכִילָה זוֹ בְּקָרְבַּן הַפֶּסַח, אֵלָא זוֹ מִצְוָה בִּפְנֵי עַצְמָהּ; וּמִצְוָתָהּ כָּל הַלַּיְלָה.&nbsp; אֲבָל בִּשְׁאָר הָרֶגֶל, אֲכִילַת מַצָּה רְשׁוּת--רָצָה, אוֹכֵל מַצָּה; רָצָה, אוֹכֵל אֹרֶז אוֹ דֹּחַן אוֹ קְלָיוֹת אוֹ פֵּרוֹת.&nbsp; אֲבָל בְּלֵיל חֲמִשָּׁה עָשָׂר בִּלְבָד, חוֹבָה; וּמִשֶּׁאָכַל כַּזַּיִת, יָצָא יְדֵי חוֹבָתוֹ.</p>

<p><b>ו,ב</b>&nbsp;&nbsp;בָּלַע מַצָּה, יָצָא; בָּלַע מָרוֹר, יָצָא.&nbsp; בָּלַע מַצָּה וּמָרוֹר כְּאֶחָד--יְדֵי מַצָּה יָצָא, יְדֵי מָרוֹר לֹא יָצָא:&nbsp; שֶׁהַמָּרוֹר כִּטְפֵלָה לַמַּצָּה.&nbsp; כְּרָכָן בְּסִיב וְכַיּוֹצֶא בּוֹ וּבְלָעָן, אַף יְדֵי מַצָּה לֹא יָצָא.</p>

<p><b>ו,ג</b>&nbsp;&nbsp;אָכַל מַצָּה בְּלֹא כַּוָּנָה, כְּגוֹן שֶׁאֲנָסוּהוּ גּוֹיִים לֶאֱכֹל--יָצָא יְדֵי חוֹבָתוֹ; אָכַל כַּזַּיִת מַצָּה וְהוּא נִכְפֶּה בְּעֵת שְׁטוּתוֹ, וְאַחַר כָּךְ נִתְרַפָּא--חַיָּב לֶאֱכֹל אַחַר שֶׁנִּתְרַפָּא, לְפִי שֶׁאוֹתָהּ אֲכִילָה הָיְתָה בְּשָׁעָה שֶׁהָיָה פָּטוּר מִכָּל הַמִּצְווֹת.</p>

<p><b>ו,ד</b>&nbsp;&nbsp;אֵין אָדָם יוֹצֶא יְדֵי חוֹבַת אֲכִילַת מַצָּה, אֵלָא אִם כֵּן אֲכָלָהּ מֵאֶחָד מֵחֲמֵשֶׁת הַמִּינִין--שֶׁנֶּאֱמָר "לֹא יֵאָכֵל, חָמֵץ" (שמות יג,ג) וְנֶאֱמָר "תֹּאכְלוּ, מַצֹּת" (שמות יב,יח; שמות יב,כ):&nbsp; דְּבָרִים הַבָּאִים לִידֵי חִמּוּץ--אִם אֲכָלָן מַצָּה, יָצָא בָּהֶן יְדֵי חוֹבָתוֹ; אֲבָל שְׁאָר הַדְּבָרִים, כְּגוֹן אֹרֶז וְדֹחַן וְקָטְנָיוֹת--אֵין בָּהֶן מַצָּה, לְפִי שְׁאֵין בָּהֶן חָמֵץ.</p>

<p><b>ו,ה</b>&nbsp;&nbsp;הָעוֹשֶׂה עִיסָה מִן הַחִטִּים וּמִן הָאֹרֶז--אִם יֵשׁ בָּהּ טַעַם דָּגָן, יוֹצֶא בָּהּ יְדֵי חוֹבָתוֹ.&nbsp; עִיסַת הַכְּלָבִים--בִּזְמָן שֶׁהָרוֹעִים אוֹכְלִין מִמֶּנָּה, יוֹצֶא בָּהּ יְדֵי חוֹבָתוֹ; אֵין הָרוֹעִים אוֹכְלִין מִמֶּנָּה, אֵינוּ יוֹצֶא בָּהּ, שְׁאֵין זוֹ מְשֻׁמֶּרֶת לְשֵׁם מַצָּה.</p>

<p><b>ו,ו</b>&nbsp;&nbsp;מַצָּה שֶׁלָּשָׁהּ בְּמֵי פֵּרוֹת, יוֹצֶא בָּהּ יְדֵי חוֹבָתוֹ בַּפֶּסַח.&nbsp; אֲבָל אֵין לָשִׁין אוֹתָהּ בְּיַיִן, אוֹ שֶׁמֶן, אוֹ דְּבַשׁ, אוֹ חָלָב--מִשּׁוֹם "לֶחֶם עֹנִי" (דברים טז,ג), כְּמוֹ שֶׁבֵּאַרְנוּ; וְאִם לָשׁ וְאָכַל, לֹא יָצָא יְדֵי חוֹבָתוֹ.&nbsp; וְאֵין יוֹצְאִין לֹא בְּפַת מֻרְסָן, וְלֹא בְּפַת סֻבִּין; אֲבָל לָשׁ הוּא אֶת הַקֶּמַח בַּסֻּבִּין שֶׁלּוֹ וּבְמֻרְסָנוֹ וְעוֹשֵׂהוּ פַּת, וְיוֹצֶא בָּהּ יְדֵי חוֹבָתוֹ.&nbsp; וְכֵן פַּת סֹלֶת נְקִיָּה בְּיוֹתֵר--הֲרֵי זוֹ מֻתֶּרֶת, וְיוֹצֶא בָּהּ יְדֵי חוֹבָתוֹ בַּפֶּסַח; וְאֵין אוֹמְרִין בָּהּ, אֵין זֶה "לֶחֶם עֹנִי".</p>

<p><b>ו,ז</b>&nbsp;&nbsp;[ו] אֶחָד מַצָּה שֶׁנֶּאֱפָת בַּתַּנּוּר, אוֹ בְּאִלְפָס, בֵּין שֶׁהִדְבִּיק הַבָּצֵק בָּאִלְפָס וְאַחַר כָּךְ הִרְתִּיחַ, בֵּין שֶׁהִרְתִּיחַ וְאַחַר כָּךְ הִדְבִּיק; אַפִלּוּ אֲפָיָהּ בַּקַּרְקָע, הֲרֵי זֶה יוֹצֶא בָּהּ יְדֵי חוֹבָתוֹ.&nbsp; וְכֵן אִם לֹא נֶאֱפָת אֲפִיָּה גְּמוּרָה, יוֹצְאִין בָּהּ--וְהוּא, שֶׁלֹּא יִהְיוּ חוּטִין שֶׁלְּבָצֵק נִמְשָׁכִין מִמֶּנָּה בְּעֵת שֶׁפּוֹרְסָהּ.&nbsp; וְיוֹצְאִין בְּרָקִיק הַשָּׁרוּי--וְהוּא, שֶׁלֹּא נִמּוֹחַ; אֲבָל מַצָּה שֶׁבִּשְּׁלָהּ--אֵינוּ יוֹצֶא בָּהּ יְדֵי חוֹבָתוֹ, שֶׁהֲרֵי אֵין בָּהּ טַעַם הַפַּת.</p>

<p><b>ו,ח</b>&nbsp;&nbsp;[ז] אֵין אָדָם יוֹצֶא יְדֵי חוֹבָתוֹ בַּאֲכִילַת מַצָּה שְׁהִיא אֲסוּרָה לוֹ, כְּגוֹן שֶׁאֲכָלָהּ טֶבֶל, אוֹ מַעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ, אוֹ שֶׁגְּזָלָהּ.&nbsp; זֶה הַכְּלָל--כָּל שֶׁמְּבָרְכִין עָלָיו בִּרְכַת הַמָּזוֹן, יוֹצֶא בָּהּ יְדֵי חוֹבָתוֹ; וְכָל שְׁאֵין מְבָרְכִין עָלָיו בִּרְכַת הַמָּזוֹן, אֵין יוֹצֶא בָּהּ יְדֵי חוֹבָתוֹ.</p>

<p><b>ו,ט</b>&nbsp;&nbsp;[ח] הַכּוֹהֲנִים יוֹצְאִין בַּחַלָּה וּבַתְּרוּמָה, אַף עַל פִּי שְׁהִיא מַצָּה שְׁאֵינָהּ רְאוּיָה לְכָל אָדָם; וְכֵן יוֹצְאִין בְּמַצָּה שֶׁלְּמַעֲשֵׂר שֵׁנִי, בִּירוּשָׁלַיִם.&nbsp; אֲבָל אֵין יוֹצְאִין בְּמַצָּה שֶׁלְּבִכּוּרִים, אַפִלּוּ בִּירוּשָׁלַיִם:&nbsp; מִפְּנֵי שֶׁהַבִּכּוּרִים, אֵין בָּהֶן הֶתֵּר בְּכָל הַמּוֹשָׁבוֹת, וּמַעֲשֵׂר שֵׁנִי, אִפְשָׁר שֶׁיִּפָּדֶה וְיֵאָכֵל בְּכָל מָקוֹם; וְכָתוּב "בְּכֹל, מוֹשְׁבֹתֵיכֶם, תֹּאכְלוּ, מַצּוֹת" (שמות יב,כ)--מַצָּה הָרְאוּיָה לְהֵאָכֵל בְּכָל הַמּוֹשָׁבוֹת, הִיא שֶׁיּוֹצְאִין בָּהּ יְדֵי חוֹבָה.</p>

<p><b>ו,י</b>&nbsp;&nbsp;[ט] חַלּוֹת תּוֹדָה וּרְקִיקֵי נָזִיר שֶׁעָשָׂה אוֹתָן לְעַצְמוֹ, אֵין יוֹצְאִין בָּהֶן:&nbsp; שֶׁנֶּאֱמָר "וּשְׁמַרְתֶּם, אֶת-הַמַּצּוֹת" (שמות יב,יז)--מַצָּה הַמִּשְׁתַּמֶּרֶת לְעִנְיַן מַצָּה בִּלְבָד, הִיא שֶׁיּוֹצְאִין בָּהּ; אֲבָל זוֹ, מִשְׁתַּמֶּרֶת לְעִנְיַן הַזֶּבַח.&nbsp; וְאִם עֲשָׂיָן לִמְכֹּר בַּשּׁוּק, הֲרֵי זֶה יוֹצֶא בָּהּ יְדֵי חוֹבָתוֹ:&nbsp; שֶׁהָעוֹשֶׂה לִמְכֹּר בַּשּׁוּק, בְּדַעְתּוֹ שְׁאִם לֹא יִמָּכְרוּ יֹאכַל אוֹתָן; וְנִמְצָא בְּשָׁעַת עֲשִׂיָּתָן, שְׁמָרָן לְשֵׁם מַצָּה.</p>

<p><b>ו,יא</b>&nbsp;&nbsp;[י] הַכֹּל חַיָּבִין בַּאֲכִילַת מַצָּה, אַפִלּוּ נָשִׁים וַעֲבָדִים; קָטָן שֶׁיָּכוֹל לֶאֱכֹל פַּת--מְחַנְּכִין אוֹתוֹ בַּמִּצְווֹת, וּמַאֲכִילִין אוֹתוֹ כַּזַּיִת מַצָּה.&nbsp; חוֹלֶה אוֹ זָקֵן שְׁאֵינוּ יָכוֹל לֶאֱכֹל מַצָּה, שׁוֹרִין לוֹ רָקִיק בַּמַּיִם וּמַאֲכִילִין אוֹתוֹ--וְהוּא, שֶׁלֹּא נִמּוֹחַ.</p>

<p><b>ו,יב</b>&nbsp;&nbsp;[יא] מִדִּבְרֵי סוֹפְרִים שְׁאֵין מַפְטִירִין אַחַר מַצָּה כְּלוּם, אַפִלּוּ קְלָיוֹת וֶאֱגוֹזִים וְכַיּוֹצֶא בָּהֶן; אֵלָא אַף עַל פִּי שֶׁאָכַל מַצָּה, וְאָכַל אַחֲרֶיהָ מַאֲכָלוֹת אֲחֵרוֹת וּפֵרוֹת וְכַיּוֹצֶא בָּהֶן--חוֹזֵר וְאוֹכֵל כַּזַּיִת מַצָּה בָּאַחֲרוֹנָה, וּפוֹסֵק.</p>

<p><b>ו,יג</b>&nbsp;&nbsp;[יב] אָסְרוּ חֲכָמִים לֶאֱכֹל מַצָּה בְּעֶרֶב הַפֶּסַח, כְּדֵי שֶׁיִּהְיֶה הֶכֵּר לַאֲכִילָתָהּ בָּעֶרֶב; וּמִי שֶׁאָכַל מַצָּה בְּעֶרֶב הַפֶּסַח, מַכִּין אוֹתוֹ מַכַּת מַרְדּוּת.&nbsp; וְכֵן אָסוּר לֶאֱכֹל עֶרֶב הַפֶּסַח, מִקֹּדֶם הַמִּנְחָה בִּמְעַט, כְּדֵי שֶׁיִּכָּנֵס לַאֲכִילַת מַצָּה בְּתַאֲוָה; אֲבָל אוֹכֵל הוּא מְעַט פֵּרוֹת אוֹ יְרָקוֹת, וְלֹא יְמַלֵּא כְּרֵסוֹ מֵהֶן.&nbsp; וַחֲכָמִים הָרִאשׁוֹנִים הָיוּ מַרְעִיבִין עַצְמָן עֶרֶב הַפֶּסַח, כְּדֵי לֶאֱכֹל מַצָּה בְּתַאֲוָה וְיִהְיוּ מִצְווֹת חַבִּיבִין עָלָיו; אֲבָל בִּשְׁאָר עַרְבֵּי יָמִים טוֹבִים, אוֹכֵל וְהוֹלֵךְ עַד שֶׁתֶּחְשַׁךְ.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ז</h2>

<p><b>ז,א</b>&nbsp;&nbsp;מִצְוַת עֲשֵׂה שֶׁלַּתּוֹרָה לְסַפַּר בְּנִסִּים וְנִפְלָאוֹת שֶׁנַּעֲשׂוּ לַאֲבוֹתֵינוּ בְּמִצְרַיִם, בְּלֵיל חֲמִשָּׁה עָשָׂר בְּנִיסָן--שֶׁנֶּאֱמָר "זָכוֹר אֶת-הַיּוֹם הַזֶּה אֲשֶׁר יְצָאתֶם" (שמות יג,ג), כְּמַה שֶׁנֶּאֱמָר "זָכוֹר אֶת-יוֹם הַשַּׁבָּת" (שמות כ,ז).&nbsp; וּמְנַיִן שֶׁבְּלֵיל חֲמִשָּׁה עָשָׂר--תִּלְמֹד לוֹמַר "וְהִגַּדְתָּ לְבִנְךָ, בַּיּוֹם הַהוּא לֵאמֹר:&nbsp; בַּעֲבוּר זֶה" (שמות יג,ח), בְּשָׁעָה שֶׁיֵּשׁ מַצָּה וּמָרוֹר מֻנָּחִים לְפָנֶיךָ.</p>

<p><b>ז,ב</b>&nbsp;&nbsp;וְאַף עַל פִּי שְׁאֵין לוֹ בֵּן, אַפִלּוּ חֲכָמִים גְּדוֹלִים--חַיָּבִים לְסַפַּר בִּיצִיאַת מִצְרַיִם; וְכָל הַמַּאֲרִיךְ בַּדְּבָרִים שֶׁאֵרְעוּ וְשֶׁהָיוּ, הֲרֵי זֶה מְשֻׁבָּח.</p>

<p><b>ז,ג</b>&nbsp;&nbsp;[ב] מִצְוָה לְהוֹדִיעַ לַבָּנִים, וְאַפִלּוּ לֹא שָׁאֲלוּ--שֶׁנֶּאֱמָר "וְהִגַּדְתָּ לְבִנְךָ" (שמות יג,ח).&nbsp; לְפִי דַּעְתּוֹ שֶׁלַּבֵּן, אָבִיו מְלַמְּדוֹ.&nbsp; כֵּיצַד:&nbsp; אִם הָיָה קָטָן אוֹ טִפֵּשׁ--אוֹמֵר לוֹ, בְּנִי, כֻּלָּנוּ הָיִינוּ עֲבָדִים כְּמוֹ שִׁפְחָה זוֹ אוֹ כְּמוֹ עֶבֶד זֶה בְּמִצְרַיִם, וּבַלַּיְלָה הַזֶּה פָּדָה אוֹתָנוּ הַקָּדוֹשׁ בָּרוּךְ הוּא, וְיָצָאנוּ לְחֵרוּת; וְאִם הָיָה הַבֵּן גָּדוֹל וְחָכָם--מוֹדִיעוֹ מַה שֶׁאֵרַע לָנוּ בְּמִצְרַיִם, וְנִסִּים שֶׁנַּעֲשׂוּ לָנוּ עַל יְדֵי מֹשֶׁה רַבֵּנוּ:&nbsp; לְפִי דַּעְתּוֹ שֶׁלַּבֵּן.</p>

<p><b>ז,ד</b>&nbsp;&nbsp;[ג] וְצָרִיךְ לַעֲשׂוֹת שִׁנּוּי בַּלַּיְלָה הַזֶּה--כְּדֵי שֶׁיִּרְאוּ הַבָּנִים וְיִשְׁאֲלוּ וְיֹאמְרוּ, מַה נִשְׁתַּנָּה הַלַּיְלָה הַזֶּה מִכָּל הַלֵּילוֹת, עַד שֶׁיָּשִׁיב לָהֶם וְיֹאמַר לָהֶם, כָּךְ וְכָּךְ אֵרַע וְכָּךְ וְכָּךְ הָיָה.</p>

<p><b>ז,ה</b>&nbsp;&nbsp;וְכֵיצַד מְשַׁנֶּה--מְחַלֵּק לָהֶם קְלָיוֹת וֶאֱגוֹזִים, וְעוֹקְרִים הַשֻּׁלְחָן מִלִּפְנֵיהֶם קֹדֶם שֶׁיֹּאכְלוּ, וְחוֹטְפִין מַצָּה זֶה מִיַּד זֶה, וְכַיּוֹצֶא בַּדְּבָרִים הָאֵלּוּ.&nbsp; אֵין לוֹ בֵּן, אִשְׁתּוֹ שׁוֹאֲלַתּוּ; אֵין לוֹ אִשָּׁה--שׁוֹאֲלִין זֶה אֶת זֶה מַה נִשְׁתַּנָּה הַלַּיְלָה הַזֶּה, וְאַפִלּוּ הָיוּ כֻּלָּן חֲכָמִים.&nbsp; הָיָה לְבַדּוֹ, שׁוֹאֵל לְעַצְמוֹ מַה נִשְׁתַּנָּה הַלַּיְלָה הַזֶּה.</p>

<p><b>ז,ו</b>&nbsp;&nbsp;[ד] וְצָרִיךְ לְהַתְחִיל בִּגְנוּת, וּלְסַיַּם בִּשְׁבָח.&nbsp; כֵּיצַד:&nbsp; מַתְחִיל וּמְסַפֵּר שֶׁבַּתְּחִלָּה הָיוּ אֲבוֹתֵינוּ בִּימֵי תֶּרַח וּמִלְּפָנָיו, כּוֹפְרִים וְטוֹעִין אַחֲרֵי הַהֶבֶל וְרוֹדְפִין עֲבוֹדָה זָרָה; וּמְסַיֵּם בְּדַת הָאֱמֶת, שֶׁקֵּרְבָנוּ הַקָּדוֹשׁ בָּרוּךְ הוּא לָהּ, וְהִבְדִּילָנוּ מִן הַתּוֹעִים, וְקֵרְבָנוּ לְיֵחוּדוֹ.&nbsp; וְכֵן מַתְחִיל וּמוֹדִיעַ שֶׁעֲבָדִים הָיִינוּ לְפַרְעֹה בְּמִצְרַיִם, וְכָל הָרָעָה שֶׁגְּמָלוּנוּ; וּמְסַיֵּם בְּנִסִּים וְנִפְלָאוֹת שֶׁנַּעֲשׂוּ לָנוּ, וּבְחֵרוּתֵנוּ.&nbsp; וְהוּא שֶׁיִּדְרֹשׁ מֵ"אֲרַמִּי אֹבֵד אָבִי" (דברים כו,ה), עַד שֶׁיִּגְמֹר כָּל הַפָּרָשָׁה; וְכָל הַמּוֹסִיף וּמַאֲרִיךְ בִּדְרַשׁ פָּרָשָׁה זוֹ, הֲרֵי זֶה מְשֻׁבָּח.</p>

<p><b>ז,ז</b>&nbsp;&nbsp;[ה] כָּל מִי שֶׁלֹּא אָמַר שְׁלוֹשָׁה דְּבָרִים אֵלּוּ בְּלֵיל חֲמִשָּׁה עָשָׂר, לֹא יָצָא יְדֵי חוֹבָתוֹ; וְאֵלּוּ הֶן--פֶּסַח, מַצָּה, וּמְרוֹרִים:&nbsp; פֶּסַח, עַל שֵׁם שֶׁפָּסַח הַמָּקוֹם בָּרוּךְ הוּא עַל בָּתֵּי אֲבוֹתֵינוּ בְּמִצְרַיִם, שֶׁנֶּאֱמָר "וַאֲמַרְתֶּם זֶבַח-פֶּסַח הוּא לַה'" (שמות יב,כז); מְרוֹרִים, עַל שֵׁם שֶׁמֵּרְרוּ הַמִּצְרִיִּים אֶת חַיֵּי אֲבוֹתֵינוּ בְּמִצְרַיִם; מַצָּה, עַל שֵׁם שֶׁנִּגְאֲלוּ.&nbsp; וּדְבָרִים הָאֵלּוּ כֻּלָּן, הֶן הַנִּקְרָאִין הַגָּדָה.</p>

<p><b>ז,ח</b>&nbsp;&nbsp;[ו] בְּכָל דּוֹר וָדוֹר, חַיָּב אָדָם לְהַרְאוֹת אֶת עַצְמוֹ כְּאִלּוּ הוּא בְּעַצְמוֹ יָצָא עַתָּה מִשִּׁעְבּוּד מִצְרַיִם, שֶׁנֶּאֱמָר "וְאוֹתָנוּ, הוֹצִיא מִשָּׁם .&nbsp;.&nbsp;." (דברים ו,כג).&nbsp; וְעַל דָּבָר זֶה צִוָּה בַּתּוֹרָה, "וְזָכַרְתָּ, כִּי עֶבֶד הָיִיתָ" (דברים ה,יד; דברים טו,טו; דברים טז,יב; דברים כד,יח; דברים כד,כב), כְּלוֹמַר כְּאִלּוּ אַתָּה בְּעַצְמָךְ הָיִיתָ עֶבֶד, וְיָצָאתָ לְחֵרוּת וְנִפְדֵּיתָ.</p>

<p><b>ז,ט</b>&nbsp;&nbsp;[ז] לְפִיכָּךְ כְּשֶׁסּוֹעֵד אָדָם בַּלַּיְלָה הַזֶּה, צָרִיךְ לֶאֱכֹל וְלִשְׁתּוֹת וְהוּא מֵסֶב דֶּרֶךְ חֵרוּת.&nbsp; וְכָל אֶחָד וְאֶחָד, בֵּין אֲנָשִׁים בֵּין נָשִׁים, חַיָּב לִשְׁתּוֹת בַּלַּיְלָה הַזֶּה, אַרְבָּעָה כּוֹסוֹת שֶׁלְּיַיִן--אֵין פָּחוּת מֵהֶן; וְאַפִלּוּ עָנִי הַמִּתְפַּרְנֵס מִן הַצְּדָקָה, לֹא יִפְחֲתוּ לוֹ מֵאַרְבָּעָה כּוֹסוֹת:&nbsp; שֵׁעוּר כָּל כּוֹס מֵהֶן, רְבִיעִית.</p>

<p><b>ז,י</b>&nbsp;&nbsp;[ח] אַפִלּוּ עָנִי שֶׁבְּיִשְׂרָאֵל, לֹא יֹאכַל עַד שֶׁיָּסֵב.&nbsp; אִשָּׁה אֵינָהּ צְרִיכָה הֲסִבָּה; וְאִם אִשָּׁה חֲשׁוּבָה הִיא, צְרִיכָה הֲסִבָּה.&nbsp; וּבֵן אֵצֶל אָבִיו וְהַשַּׁמָּשׁ בִּפְנֵי רִבּוֹ, צְרִיכִין הֲסִבָּה; אֲבָל תַּלְמִיד בִּפְנֵי רִבּוֹ, אֵינוּ מֵסֶב אֵלָא אִם כֵּן נָתַן לוֹ רִבּוֹ רְשׁוּת.&nbsp; וַהֲסִבַּת יָמִין, אֵינָהּ הֲסִבָּה; וְכֵן הַמֵּסֶב עַל עָרְפּוֹ, אוֹ עַל פָּנָיו--אֵין זוֹ הֲסִבָּה.&nbsp; וְאֵימָתַי צְרִיכִין הֲסִבָּה--בְּשָׁעַת אֲכִילַת כַּזַּיִת מַצָּה, וּבִשְׁתִיַּת אַרְבָּעָה כּוֹסוֹת הָאֵלּוּ.&nbsp; וּשְׁאָר אֲכִילָתוֹ וּשְׁתִיָּתוֹ--אִם הֵסֵב, הֲרֵי זֶה מְשֻׁבָּח; וְאִם לָאו, אֵינוּ צָרִיךְ.</p>

<p><b>ז,יא</b>&nbsp;&nbsp;[ט] אַרְבָּעָה כּוֹסוֹת הָאֵלּוּ--צָרִיךְ לִמְזֹג אוֹתָן, כְּדֵי שֶׁתִּהְיֶה שְׁתִיָּה עֲרֵבָה:&nbsp; הַכֹּל לְפִי הַיַּיִן, וּלְפִי דַּעַת הַשּׁוֹתֶה; וְלֹא יִפְחֹת בְּאַרְבַּעְתָּן, מֵרְבִיעִית יַיִן חַי.&nbsp; שָׁתָה אַרְבָּעָה כּוֹסוֹת אֵלּוּ מִיַּיִן שְׁאֵינוּ מָזוּג--יָצָא יְדֵי אַרְבָּעָה כּוֹסוֹת, וְלֹא יָצָא יְדֵי חֵרוּת; שָׁתָה אַרְבָּעָה כּוֹסוֹת מְזוּגִין בְּבַת אַחַת--יָצָא יְדֵי חֵרוּת, וְלֹא יָצָא יְדֵי אַרְבָּעָה כּוֹסוֹת.&nbsp; וְאִם שָׁתָה מִכָּל כּוֹס מֵהֶן רֻבּוֹ, יָצָא.</p>

<p><b>ז,יב</b>&nbsp;&nbsp;[י] כָּל כּוֹס וְכוֹס מֵאַרְבָּעָה כּוֹסוֹת הָאֵלּוּ, מְבָרֵךְ עָלָיו בְּרָכָה בִּפְנֵי עַצְמוֹ.&nbsp; וְכוֹס רִאשׁוֹן, אוֹמֵר עָלָיו קִדּוּשׁ הַיּוֹם; כּוֹס שֵׁנִי, קוֹרֶא עָלָיו אֶת הַהַגָּדָה; כּוֹס שְׁלִישִׁי, מְבָרֵךְ עָלָיו בִּרְכַת הַמָּזוֹן; כּוֹס רְבִיעִי, גּוֹמֵר עָלָיו אֶת הַהַלֵּל, וּמְבָרֵךְ עָלָיו בִּרְכַת הַשִּׁיר.&nbsp; וּבֵין הַכּוֹסוֹת הָאֵלּוּ--אִם רָצָה לִשְׁתּוֹת, שׁוֹתֶה; בֵּין שְׁלִישִׁי לִרְבִיעִי, אֵינוּ שׁוֹתֶה.</p>

<p><b>ז,יג</b>&nbsp;&nbsp;[יא] הַחֲרֹסֶת--מִצְוָה מִדִּבְרֵי סוֹפְרִים, זֵכֶר לַטִּיט שֶׁהָיוּ עוֹבְדִין בּוֹ בְּמִצְרַיִם.&nbsp; וְכֵיצַד עוֹשִׂין אוֹתָהּ--לוֹקְחִין תְּמָרִים אוֹ גְּרֹגְּרוֹת אוֹ צִמּוּקִין וְכַיּוֹצֶא בָּהֶן, וְדוֹרְסִין אוֹתָן, וְנוֹתְנִין לְתוֹכָן חֹמֶץ, וּמְתַבְּלִין אוֹתָן בִּתְבָלִין כְּמוֹ טִיט בְּתֶבֶן; וּמְבִיאִין אוֹתָן עַל הַשֻּׁלְחָן, בְּלֵיל הַפֶּסַח.</p>

<p><b>ז,יד</b>&nbsp;&nbsp;[יב] אֲכִילַת מָרוֹר--אֵינָהּ מִצְוָה מִן הַתּוֹרָה בִּפְנֵי עַצְמָהּ, אֵלָא תְּלוּיָה הִיא בַּאֲכִילַת הַפֶּסַח:&nbsp; שֶׁמִּצְוַת עֲשֵׂה אַחַת לֶאֱכֹל בְּשַׂר הַפֶּסַח, עַל מַצָּה וּמְרוֹרִים.&nbsp; וּמִדִּבְרֵי סוֹפְרִים, לֶאֱכֹל הַמָּרוֹר לְבַדּוֹ בְּלַיְלָה זֶה, אַפִלּוּ אֵין שָׁם קָרְבַּן פֶּסַח.</p>

<p><b>ז,טו</b>&nbsp;&nbsp;[יג] מְרוֹרִים הָאֲמוּרִים בַּתּוֹרָה, הֶן הַחַזֶּרֶת וְהָעֻלְשִׁין וְהַתְּמָכָה וְהַחַרְחֲבוֹנָה וְהַמָּרוֹר; כָּל אֶחָד מֵחֲמֵשֶׁת מִינֵי יָרָק אֵלּוּ, נִקְרָא מָרוֹר.&nbsp; וְאִם אָכַל מֵאֶחָד מֵהֶן אוֹ מֵחֲמִשְׁתָּן כַּזַּיִת, יָצָא--וְהוּא, שֶׁיִּהְיוּ לַחִין; וְיוֹצְאִין בְּקֶלַח שֶׁלָּהֶן, אַפִלּוּ יָבֵשׁ.&nbsp; וְאִם שְׁלָקָן, אוֹ כְּבָשָׁן, אוֹ בִּשְּׁלָן--אֵין יוֹצֶא בָּהֶן.
<br>&nbsp;</p>

<h2>הִלְכּוֹת חָמֵץ וּמַצָּה פֵּרֶק ח</h2>

<p><b>ח,א</b>&nbsp;&nbsp;סִדּוּר עֲשִׂיַּת מִצְווֹת אֵלּוּ בְּלֵיל חֲמִשָּׁה עָשָׂר, כָּךְ הוּא:&nbsp; בַּתְּחִלָּה מְבִיאִין כּוֹס לְכָל אֶחָד וְאֶחָד, וּמְבָרֵךְ בּוֹרֵא פְּרִי הַגֶּפֶן; וְאוֹמֵר עָלָיו קִדּוּשׁ הַיּוֹם, וּזְמָן, וְשׁוֹתֶה.&nbsp; וְאַחַר כָּךְ מְבָרֵךְ עַל נְטִילַת יָדָיִם, וְנוֹטֵל יָדָיו.&nbsp; וּמְבִיאִין שֻׁלְחָן עָרוּךְ, וְעָלָיו מָרוֹר וְיָרָק אַחֵר וּמַצָּה וַחֲרֹסֶת וְגוּפוֹ שֶׁלְּכֶבֶשׂ הַפֶּסַח וּבְשַׂר חֲגִיגָה שֶׁלְּיוֹם אַרְבָּעָה עָשָׂר; וּבַזְּמָן הַזֶּה, מְבִיאִין עַל הַשֻּׁלְחָן שְׁנֵי מִינֵי בָּשָׂר--אֶחָד זֵכֶר לַפֶּסַח, וְאֶחָד זֵכֶר לַחֲגִיגָה.</p>

<p><b>ח,ב</b>&nbsp;&nbsp;מַתְחִיל וּמְבָרֵךְ בּוֹרֵא פְּרִי הָאֲדָמָה, וְלוֹקֵחַ יָרָק וּמְטַבֵּל אוֹתוֹ בַּחֲרֹסֶת, וְאוֹכֵל כַּזַּיִת, הוּא וְכָל הַמְּסֻבִּין עִמּוֹ--כָּל אֶחָד וְאֶחָד, אֵין פָּחוּת מִכַּזַּיִת.&nbsp; וְאַחַר כָּךְ עוֹקְרִין אֶת הַשֻּׁלְחָן, מִלִּפְנֵי קוֹרֶא הַהַגָּדָה לְבַדּוֹ; וּמוֹזְגִין הַכּוֹס הַשֵּׁנִי, וְכָאן הַבֵּן שׁוֹאֵל.&nbsp; וְאוֹמֵר הַקּוֹרֶא, מַה נִשְׁתַּנָּה הַלַּיְלָה הַזֶּה מִכָּל הַלֵּילוֹת:&nbsp; שֶׁבְּכָל הַלֵּילוֹת, אֵין אָנוּ מַטְבִּילִין אַפִלּוּ פַּעַם אַחַת; וְהַלַּיְלָה הַזֶּה, שְׁתֵּי פְּעָמִים.&nbsp; שֶׁבְּכָל הַלֵּילוֹת, אָנוּ אוֹכְלִין חָמֵץ וּמַצָּה; וְהַלַּיְלָה הַזֶּה, כֻּלּוֹ מַצָּה.&nbsp; שֶׁבְּכָל הַלֵּילוֹת, אָנוּ אוֹכְלִין שְׁאָר יְרָקוֹת; וְהַלַּיְלָה הַזֶּה, מְרוֹרִים.&nbsp; שֶׁבְּכָל הַלֵּילוֹת, אָנוּ אוֹכְלִין בָּשָׂר צֳלִי שָׁלוּק וּמְבֻשָּׁל; וְהַלַּיְלָה הַזֶּה, כֻּלּוֹ צֳלִי.&nbsp; שֶׁבְּכָל הַלֵּילוֹת, אָנוּ אוֹכְלִין בֵּין יוֹשְׁבִין וּבֵין מְסֻבִּין; וְהַלַּיְלָה הַזֶּה, כֻּלָּנוּ מְסֻבִּין.</p>

<p><b>ח,ג</b>&nbsp;&nbsp;בַּזְּמָן הַזֶּה, אֵינוּ אוֹמֵר וְהַלַּיְלָה הַזֶּה כֻּלּוֹ צֳלִי--שְׁאֵין לָנוּ קָרְבָּן.&nbsp; וּמַתְחִיל בִּגְנוּת, וְקוֹרֶא עַד שֶׁגּוֹמֵר דְּרַשׁ פָּרָשַׁת "אֲרַמִּי אֹבֵד אָבִי" (דברים כו,ה) כֻּלָּהּ.</p>

<p><b>ח,ד</b>&nbsp;&nbsp;וּמַחְזִיר הַשֻּׁלְחָן לְפָנָיו וְאוֹמֵר, פֶּסַח זֶה שֶׁאָנוּ אוֹכְלִין, עַל שֵׁם שֶׁפָּסַח הַמָּקוֹם בָּרוּךְ הוּא עַל בָּתֵּי אֲבוֹתֵינוּ בְּמִצְרַיִם, שֶׁנֶּאֱמָר "וַאֲמַרְתֶּם זֶבַח-פֶּסַח הוּא לַה'" (שמות יב,כז); וּמַגְבִּיהַּ הַמָּרוֹר בְּיָדוֹ וְאוֹמֵר, מָרוֹר זֶה שֶׁאָנוּ אוֹכְלִין, עַל שֵׁם שֶׁמֵּרְרוּ הַמִּצְרִיִּים אֶת חַיֵּי אֲבוֹתֵינוּ בְּמִצְרַיִם, שֶׁנֶּאֱמָר "וַיְמָרְרוּ אֶת-חַיֵּיהֶם .&nbsp;.&nbsp;." (שמות א,יד); וּמַגְבִּיהַּ הַמַּצָּה בְּיָדוֹ וְאוֹמֵר, מַצָּה זוֹ שֶׁאָנוּ אוֹכְלִין, עַל שֵׁם שֶׁלֹּא הִסְפִּיק בְּצֵקָם שֶׁלַּאֲבוֹתֵינוּ לְהַחְמִיץ עַד שֶׁנִּגְלָה עֲלֵיהֶם הַקָּדוֹשׁ בָּרוּךְ הוּא וּגְאָלָם מִיָּד, שֶׁנֶּאֱמָר "וַיֹּאפוּ אֶת-הַבָּצֵק אֲשֶׁר הוֹצִיאוּ מִמִּצְרַיִם .&nbsp;.&nbsp;." (שמות יב,לט).&nbsp; וּבַזְּמָן הַזֶּה אוֹמֵר, פֶּסַח שֶׁהָיוּ אֲבוֹתֵינוּ אוֹכְלִין בִּזְמָן שֶׁבֵּית הַמִּקְדָשׁ קַיָּם, עַל שֵׁם שֶׁפָּסַח הַקָּדוֹשׁ בָּרוּךְ הוּא עַל בָּתֵּי אֲבוֹתֵינוּ .&nbsp;.&nbsp;.</p>

<p><b>ח,ה</b>&nbsp;&nbsp;וְאוֹמֵר, לְפִיכָּךְ אָנוּ חַיָּבִין לְהוֹדוֹת לְהַלֵּל לְשַׁבֵּחַ לְפָאֶר לְרוֹמַם לְגַדֶּל וּלְהַדֶּר וּלְנַצַּח לְמִי שֶׁעָשָׂה לָנוּ וְלַאֲבוֹתֵינוּ אֵת כָּל הַנִּסִּים הָאֵלּוּ, וְהוֹצִיאָנוּ מֵעַבְדוּת לְחֵרוּת .&nbsp;.&nbsp;.; וְנֹאמַר לְפָנָיו, הַלְלוּ יָהּ.&nbsp; "הַלְלוּ-יָהּ:&nbsp; הַלְלוּ, עַבְדֵי ה' .&nbsp;.&nbsp;." (תהילים קיג,א) עַד "חַלָּמִישׁ, לְמַעְיְנוֹ-מָיִם" (תהילים קיד,ח); וְחוֹתֵם בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר גְּאָלָנוּ וְגָאַל אֶת אֲבוֹתֵינוּ מִמִּצְרַיִם, וְהִגִּיעָנוּ לַלַּיְלָה הַזֶּה לֶאֱכֹל בּוֹ מַצָּה וּמְרוֹרִים.&nbsp; וּבַזְּמָן הַזֶּה מוֹסִיף, כֵּן ה' אֱלֹהֵינוּ וֵאלֹהֵי אֲבוֹתֵינוּ, יַגִּיעֵנוּ לְמוֹעֲדִים וְלִרְגָלִים אֲחֵרִים הַבָּאִים לִקְרָאתֵנוּ לְשָׁלוֹם, שְׂמֵחִים בְּבִנְיַן עִירָךְ וְשָׂשִׂים בַּעֲבוֹדָתָךְ, וְנֹאכַל שָׁם מִן הַזְּבָחִים וּמִן הַפְּסָחִים שֶׁיַּגִּיעַ דָּמָם עַל קִיר מִזְבְּחָךְ לְרָצוֹן, וְנוֹדֶה לְךָ שִׁיר חָדָשׁ עַל גְּאֻלָּתֵנוּ וְעַל פְּדוּת נַפְשֵׁנוּ.&nbsp; בָּרוּךְ אַתָּה ה', גּוֹאֵל יִשְׂרָאֵל.&nbsp; וּמְבָרֵךְ עַל הַגֶּפֶן, וְשׁוֹתֶה הַכּוֹס הַשֵּׁנִי.</p>

<p><b>ח,ו</b>&nbsp;&nbsp;וְאַחַר כָּךְ מְבָרֵךְ עַל נְטִילַת יָדָיִם, וְנוֹטֵל יָדָיו שְׁנִיָּה--שֶׁהֲרֵי הִסִּיחַ דַּעְתּוֹ בְּשָׁעַת קְרִיאַת הַהַגָּדָה; וְלוֹקֵחַ שְׁנֵי רְקִיקִין, חוֹלֵק אֶחָד מֵהֶן וּמַנִּיחַ פָּרוּס לְתוֹךְ שָׁלֵם, וּמְבָרֵךְ הַמּוֹצִיא לֶחֶם מִן הָאָרֶץ.&nbsp; וּמִפְּנֵי מַה אֵינוּ מְבָרֵךְ עַל שְׁתֵּי כִּכָּרוֹת, כִּשְׁאָר יָמִים טוֹבִים:&nbsp; מִשּׁוֹם שֶׁנֶּאֱמָר "לֶחֶם עֹנִי" (דברים טז,ג)--מַה דַּרְכּוֹ שֶׁלֶּעָנִי בִּפְרוּסָה, אַף כָּאן בִּפְרוּסָה.</p>

<p><b>ח,ז</b>&nbsp;&nbsp;וְאַחַר כָּךְ כּוֹרֵךְ מַצָּה וּמָרוֹר כְּאֶחָד, וּמְטַבֵּל בַּחֲרֹסֶת, וּמְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל אֲכִילַת מַצָּה וּמְרוֹרִים; וְאוֹכְלָן.&nbsp; וְאִם אָכַל מַצָּה בִּפְנֵי עַצְמָהּ, וּמָרוֹר בִּפְנֵי עַצְמוֹ, מְבָרֵךְ עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ.&nbsp; [ז] וְאַחַר כָּךְ מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל אֲכִילַת הַזֶּבַח; וְאוֹכֵל מִבְּשַׂר חֲגִיגַת אַרְבָּעָה עָשָׂר, תְּחִלָּה.&nbsp; וּמְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל אֲכִילַת הַפֶּסַח; וְאוֹכֵל מִגּוּפוֹ שֶׁלַּפֶּסַח.&nbsp; וְלֹא בִּרְכַת הַפֶּסַח, פּוֹטֶרֶת שֶׁלַּזֶּבַח; וְלֹא שֶׁלַּזֶּבַח, פּוֹטֶרֶת שֶׁלַּפֶּסַח.</p>

<p><b>ח,ח</b>&nbsp;&nbsp;בַּזְּמָן הַזֶּה שְׁאֵין שָׁם קָרְבָּן, אַחַר שֶׁמְּבָרֵךְ הַמּוֹצִיא לֶחֶם, חוֹזֵר וּמְבָרֵךְ עַל אֲכִילַת מַצָּה, וּמְטַבֵּל מַצָּה בַּחֲרֹסֶת וְאוֹכֵל.&nbsp; וְחוֹזֵר וּמְבָרֵךְ עַל אֲכִילַת מָרוֹר, וּמְטַבֵּל מָרוֹר בַּחֲרֹסֶת וְאוֹכֵל; וְלֹא יַשְׁהֶה אוֹתוֹ בַּחֲרֹסֶת, שֶׁמֶּא יְבַטַּל טַעְמוֹ.&nbsp; וְזֶה, מִצְוָה מִדִּבְרֵי סוֹפְרִים.&nbsp; וְחוֹזֵר וְכוֹרֵךְ מַצָּה וּמָרוֹר, וּמְטַבֵּל בַּחֲרֹסֶת, וְאוֹכְלָן בְּלֹא בְּרָכָה, זֵכֶר לַמִּקְדָּשׁ.</p>

<p><b>ח,ט</b>&nbsp;&nbsp;וְאַחַר כָּךְ נִמְשָׁךְ בַּסְּעוֹדָה, וְאוֹכֵל כָּל שְׁהוּא רוֹצֶה לֶאֱכֹל, וְשׁוֹתֶה כָּל שְׁהוּא רוֹצֶה לִשְׁתּוֹת.&nbsp; וּבָאַחֲרוֹנָה אוֹכֵל מִבְּשַׂר הַפֶּסַח, אַפִלּוּ כַּזַּיִת, וְאֵינוּ טוֹעֵם אַחֲרָיו מַאֲכָל אַחֵר, כְּלָל; וּבַזְּמָן הַזֶּה, אוֹכֵל כַּזַּיִת מַצָּה, וְאֵינוּ טוֹעֵם אַחֲרֶיהָ כְּלוּם:&nbsp; כְּדֵי שֶׁיִּהְיֶה הֶפְסֵק סְעוֹדָתוֹ, וְטַעַם בְּשַׂר הַפֶּסַח אוֹ הַמַּצָּה בְּפִיו--שֶׁאֲכִילָתָן הִיא הַמִּצְוָה.</p>

<p><b>ח,י</b>&nbsp;&nbsp;וְאַחַר כָּךְ נוֹטֵל יָדָיו, וּמְבָרֵךְ בִּרְכַת הַמָּזוֹן עַל כּוֹס שְׁלִישִׁי, וְשׁוֹתֵהוּ.&nbsp; וְאַחַר כָּךְ מוֹזֵג כּוֹס רְבִיעִי, וְגוֹמֵר עָלָיו אֶת הַהַלֵּל; וְאוֹמֵר עָלָיו בִּרְכַת הַשִּׁיר, וְהִיא יְהַלְלוּךָ ה' אֱלֹהֵינוּ כָּל מַעֲשֶׂיךָ .&nbsp;.&nbsp;.&nbsp; וְאֵינוּ טוֹעֵם אַחַר כָּךְ כְּלוּם, כָּל הַלַּיְלָה--חוּץ מִן הַמַּיִם.&nbsp; וְיֵשׁ לוֹ לִמְזֹג כּוֹס חֲמִישִׁי, וְלוֹמַר עָלָיו הַלֵּל הַגָּדוֹל--וְהוּא מֵ"הוֹדוּ לַה' כִּי-טוֹב" (תהילים קלו,א), עַד "עַל נַהֲרוֹת, בָּבֶל" (תהילים קלז,א); וְכוֹס זֶה אֵינוּ חוֹבָה, כְּמוֹ אַרְבַּע הַכּוֹסוֹת.&nbsp; וְיֵשׁ לוֹ לִגְמֹר אֶת הַהַלֵּל בְּכָל מָקוֹם שֶׁיִּרְצֶה, אַף עַל פִּי שְׁאֵינוּ מְקוֹם סְעוֹדָה.</p>

<p><b>ח,יא</b>&nbsp;&nbsp;מְקוֹם שֶׁנָּהֲגוּ לֶאֱכֹל צֳלִי בְּלֵילֵי פְּסָחִים, אוֹכְלִים; מְקוֹם שֶׁנָּהֲגוּ שֶׁלֹּא לֶאֱכֹל, אֵין אוֹכְלִין--גְּזֵרָה, שֶׁמֶּא יֹאמְרוּ בְּשַׂר הַפֶּסַח הוּא.&nbsp; וּבְכָל מָקוֹם אָסוּר לֶאֱכֹל שֶׂה צֳלִי כֻּלּוֹ כְּאֶחָד בְּלֵיל זֶה, מִפְּנֵי שֶׁנִּרְאֶה כְּאוֹכֵל קֳדָשִׁים בַּחוּץ; וְאִם הָיָה מְחֻתָּךְ, אוֹ שֶׁחִסַּר מִמֶּנּוּ אֵבֶר, אוֹ שָׁלַק בּוֹ אֵבֶר וְהוּא מְחֻבָּר--הֲרֵי זֶה מֻתָּר, בִּמְקוֹם שֶׁנָּהֲגוּ.</p>

<p><b>ח,יב</b>&nbsp;&nbsp;מִי שְׁאֵין לוֹ יַיִן בְּלֵילֵי הַפֶּסַח--מְקַדֵּשׁ עַל הַפַּת כְּדֶרֶךְ שֶׁעוֹשֶׂה בַּשַּׁבָּת, וְעוֹשֶׂה כָּל הַדְּבָרִים עַל הַסֵּדֶר הַזֶּה; מִי שְׁאֵין לוֹ יָרָק אֵלָא מָרוֹר בִּלְבָד, בַּתְּחִלָּה מְבָרֵךְ עַל הַמָּרוֹר שְׁתֵּי בְּרָכוֹת--בּוֹרֵא פְּרִי הָאֲדָמָה, וְעַל אֲכִילַת מָרוֹר--וְאוֹכֵל; וּכְשֶׁגּוֹמֵר הַהַגָּדָה, מְבָרֵךְ עַל הַמַּצָּה וְאוֹכְלָהּ, וְחוֹזֵר וְאוֹכֵל מִן הַמָּרוֹר, בְּלֹא בְּרָכָה.</p>

<p><b>ח,יג</b>&nbsp;&nbsp;מִי שְׁאֵין לוֹ מַצָּה מְשֻׁמֶּרֶת אֵלָא כַּזַּיִת, כְּשֶׁגּוֹמֵר סְעוֹדָתוֹ מִמַּצָּה שְׁאֵינָהּ מְשֻׁמֶּרֶת, מְבָרֵךְ עַל אֲכִילַת מַצָּה, וְאוֹכֵל אוֹתוֹ כַּזַּיִת; וְאֵינוּ טוֹעֵם אַחֲרָיו כְּלוּם.</p>

<p><b>ח,יד</b>&nbsp;&nbsp;מִי שֶׁיָּשַׁן בְּתוֹךְ הַסְּעוֹדָה וְהֵקִיץ, אֵינוּ חוֹזֵר וְאוֹכֵל.&nbsp; בְּנֵי חֲבוּרָה שֶׁיָּשְׁנוּ מִקְצָתָן בְּתוֹךְ הַסְּעוֹדָה, חוֹזְרִין וְאוֹכְלִין; נִרְדְּמוּ כֻּלָּן וְנֵעוֹרוּ, לֹא יֹאכְלוּ; נִתְנַמְנְמוּ כֻּלָּן, יֹאכְלוּ.
<br>&nbsp;</p>

<h2>נֹסַח הַהַגָּדָה</h2>

<p><b>א</b>&nbsp;&nbsp;נֹסַח הַהַגָּדָה שֶׁנָּהֲגוּ בָּהּ יִשְׂרָאֵל בִּזְמָן הַגָּלוּת, כָּךְ הוּא:&nbsp; מַתְחִיל עַל כּוֹס שֵׁנִי וְאוֹמֵר, בִּבְהִילוּ יָצָאנוּ מִמִּצְרַיִם.&nbsp; הַא לַחְמָא עַנְיָא, דַּאֲכַלוּ אֲבָהָתַנָא דִּנְפַקוּ מֵאַרְעָא דְּמִצְרַיִם.&nbsp; כָּל דִּכְפִין, יֵיתֵי וְיֵיכוּל; וְכָל דִּצְרִיךְ לְפַסַּח, יֵיתֵי וִיפַסַּח.&nbsp; שַׁתָּא הָכָא, לַשָּׁנָה הַבָּאָה בְּאַרְעָא דְּיִשְׂרָאֵל; שַׁתָּא הָדָא עַבְדֵי, לְשַׁתָּא דְּאָתְיָא בְּנֵי חוֹרֵי.</p>

<p><b>ב</b>&nbsp;&nbsp;מַה נִשְׁתַּנָּה הַלַּיְלָה הַזֶּה, מִכָּל הַלֵּילוֹת.&nbsp; שֶׁבְּכָל הַלֵּילוֹת, אֵין אָנוּ מַטְבִּילִין אַפִלּוּ פַּעַם אַחַת; וְהַלַּיְלָה הַזֶּה, שְׁתֵּי פְּעָמִים.&nbsp; שֶׁבְּכָל הַלֵּילוֹת, אָנוּ אוֹכְלִים חָמֵץ וּמַצָּה; וְהַלַּיְלָה הַזֶּה, כֻּלּוֹ מַצָּה.&nbsp; שֶׁבְּכָל הַלֵּילוֹת, אָנוּ אוֹכְלִים שְׁאָר יְרָקוֹת; וְהַלַּיְלָה הַזֶּה, מְרוֹרִים.&nbsp; שֶׁבְּכָל הַלֵּילוֹת, אָנוּ אוֹכְלִין בֵּין יוֹשְׁבִין וּבֵין מְסֻבִּין; וְהַלַּיְלָה הַזֶּה, כֻּלָּנוּ מְסֻבִּין.</p>

<p><b>ג</b>&nbsp;&nbsp;עֲבָדִים הָיִינוּ, לְפַרְעֹה בְּמִצְרַיִם; וַיּוֹצִיאֵנוּ ה' אֱלֹהֵינוּ מִשָּׁם, בְּיָד חֲזָקָה וּבִזְרוֹעַ נְטוּיָה.&nbsp; וְאִלּוּ לֹא גָאַל הַקָּדוֹשׁ בָּרוּךְ הוּא אֶת אֲבוֹתֵינוּ מִמִּצְרַיִם, עֲדַיִן אָנוּ וּבָנֵינוּ וּבְנֵי בָנֵינוּ מְשֻׁעְבָּדִים הָיִינוּ לְפַרְעֹה בְּמִצְרַיִם.&nbsp; וְאַפִלּוּ כֻּלָּנוּ חֲכָמִים, כֻּלָּנוּ נְבוֹנִים, כֻּלָּנוּ יוֹדְעִים אֶת הַתּוֹרָה--מִצְוָה עָלֵינוּ לְסַפֶּר בִּיצִיאַת מִצְרַיִם; וְכָל הַמַּאֲרִיךְ בִּיצִיאַת מִצְרַיִם, הֲרֵי זֶה מְשֻׁבָּח.</p>

<p><b>ד</b>&nbsp;&nbsp;מַעֲשֶׂה בְּרִבִּי אֱלִיעֶזֶר וְרִבִּי יְהוֹשׁוּעַ וְרִבִּי אֶלְעָזָר בֶּן עֲזַרְיָה וְרִבִּי עֲקִיבָה וְרִבִּי טַרְפוֹן, שֶׁהָיוּ מְסֻבִּין בִּבְנֵי בְרָק; וְהָיוּ מְסַפְּרִין בִּיצִיאַת מִצְרַיִם כָּל אוֹתוֹ הַלַּיְלָה, עַד שֶׁבָּאוּ תַּלְמִידֵיהֶם וְאָמְרוּ לָהֶם, רִבּוֹתֵינוּ, הִגִּיעַ זְמָן קִרְיַת שְׁמַע שֶׁלְּשַׁחְרִית.</p>

<p><b>ה</b>&nbsp;&nbsp;אָמַר לָהֶם רִבִּי אֶלְעָזָר בֶּן עֲזַרְיָה, הֲרֵי אֲנִי כְּבֶן שִׁבְעִים שָׁנָה, וְלֹא זָכִיתִי שֶׁתֵּאָמֵר יְצִיאַת מִצְרַיִם בַּלֵּילוֹת, עַד שֶׁדְּרָשָׁהּ בֶּן זוֹמָא:&nbsp; שֶׁנֶּאֱמָר "לְמַעַן תִּזְכֹּר אֶת-יוֹם צֵאתְךָ מֵאֶרֶץ מִצְרַיִם, כֹּל יְמֵי חַיֶּיךָ" (דברים טז,ג)--"יְמֵי חַיֶּיךָ", הַיָּמִים; "כֹּל יְמֵי חַיֶּיךָ", הַלֵּילוֹת.&nbsp; וַחֲכָמִים אוֹמְרִים "יְמֵי חַיֶּיךָ", הָעוֹלָם הַזֶּה; "כֹּל יְמֵי חַיֶּיךָ", לְהָבִיא אֶת יְמוֹת הַמָּשִׁיחַ.</p>

<p><b>ו</b>&nbsp;&nbsp;בָּרוּךְ הַמָּקוֹם שֶׁנָּתַן תּוֹרָה לְיִשְׂרָאֵל עַמּוֹ, בָּרוּךְ הוּא.&nbsp; כְּנֶגֶד אַרְבָּעָה בָּנִים דִּבְּרָה תּוֹרָה--אֶחָד חָכָם, וְאֶחָד רָשָׁע, וְאֶחָד תָּם, וְאֶחָד שְׁאֵינוּ יוֹדֵעַ לִשְׁאַל.</p>

<p><b>ז</b>&nbsp;&nbsp;חָכָם, מַה הוּא אוֹמֵר--"מָה הָעֵדֹת, וְהַחֻקִּים וְהַמִּשְׁפָּטִים, אֲשֶׁר צִוָּה ה' אֱלֹהֵינוּ, אֶתְכֶם" (דברים ו,כ).&nbsp; אַף אַתָּה אֱמֹר לוֹ כְּהִלְכַּת הַפֶּסַח, אֵין מַפְטִירִין אַחַר הַפֶּסַח אֲפִיקִימוֹן.</p>

<p><b>ח</b>&nbsp;&nbsp;רָשָׁע, מַה הוּא אוֹמֵר--"מָה הָעֲבֹדָה הַזֹּאת, לָכֶם" (שמות יב,כו).&nbsp; "לָכֶם", וְלֹא לוֹ.&nbsp; וּלְפִי שֶׁהוֹצִיא אֶת עַצְמוֹ מִן הַכְּלָל וְכָפַר בָּעִיקָר, אַף אַתָּה הַקְהֶה אֶת שִׁנָּיו וֶאֱמֹר לוֹ:&nbsp; "בַּעֲבוּר זֶה, עָשָׂה ה' לִי, בְּצֵאתִי, מִמִּצְרָיִם" (שמות יג,ח)--"לִי", וְלֹא לוֹ; אִלּוּ הָיָה שָׁם, לֹא הָיָה נִגְאָל.</p>

<p><b>ט</b>&nbsp;&nbsp;תָּם, מַה הוּא אוֹמֵר--"מַה-זֹּאת" (שמות יג,יד).&nbsp; "וְאָמַרְתָּ אֵלָיו--בְּחֹזֶק יָד הוֹצִיאָנוּ ה' מִמִּצְרַיִם, מִבֵּית עֲבָדִים" (שם).</p>

<p><b>י</b>&nbsp;&nbsp;וּשְׁאֵינוּ יוֹדֵעַ לִשְׁאַל, אַתְּ פְּתַח לוֹ--שֶׁנֶּאֱמָר "וְהִגַּדְתָּ לְבִנְךָ, בַּיּוֹם הַהוּא לֵאמֹר:&nbsp; בַּעֲבוּר זֶה, עָשָׂה ה' לִי, בְּצֵאתִי, מִמִּצְרָיִם" (שמות יג,ח).&nbsp; "וְהִגַּדְתָּ לְבִנְךָ", יָכוֹל מֵרֹאשׁ הַחֹדֶשׁ--תִּלְמֹד לוֹמַר "בַּיּוֹם הַהוּא".&nbsp; אִי "בַּיּוֹם הַהוּא", יָכוֹל מִבְּעוֹד יוֹם--תִּלְמֹד לוֹמַר "בַּעֲבוּר זֶה", לֹא אָמַרְתִּי אֵלָא בְּשָׁעָה שֶׁיֵּשׁ מַצָּה וּמָרוֹר מֻנָּחִים לְפָנֶיךָ.</p>

<p><b>יא</b>&nbsp;&nbsp;מִתְּחִלָּה, עוֹבְדֵי עֲבוֹדָה זָרָה הָיוּ אֲבוֹתֵינוּ; וְעַכְשָׁו, קֵרְבָנוּ הַמָּקוֹם בָּרוּךְ הוּא לַעֲבוֹדָתוֹ, שֶׁנֶּאֱמָר "וַיֹּאמֶר יְהוֹשֻׁעַ אֶל-כָּל-הָעָם, כֹּה-אָמַר ה' אֱלֹהֵי יִשְׂרָאֵל, בְּעֵבֶר הַנָּהָר יָשְׁבוּ אֲבוֹתֵיכֶם מֵעוֹלָם, תֶּרַח אֲבִי אַבְרָהָם וַאֲבִי נָחוֹר; וַיַּעַבְדוּ, אֱלֹהִים אֲחֵרִים.&nbsp; וָאֶקַּח אֶת-אֲבִיכֶם אֶת-אַבְרָהָם, מֵעֵבֶר הַנָּהָר, וָאוֹלֵךְ אֹתוֹ, בְּכָל-אֶרֶץ כְּנָעַן; וָאַרְבֶּה, אֶת-זַרְעוֹ, וָאֶתֶּן-לוֹ, אֶת-יִצְחָק.&nbsp; וָאֶתֵּן לְיִצְחָק, אֶת-יַעֲקֹב וְאֶת-עֵשָׂו; וָאֶתֵּן לְעֵשָׂו אֶת-הַר שֵׂעִיר, לָרֶשֶׁת אוֹתוֹ, וְיַעֲקֹב וּבָנָיו, יָרְדוּ מִצְרָיִם" (יהושוע כד,ב-ד).</p>

<p><b>יב</b>&nbsp;&nbsp;בָּרוּךְ שׁוֹמֵר הַבְטָחָתוֹ לְיִשְׂרָאֵל עַמּוֹ, בָּרוּךְ הוּא:&nbsp; שֶׁהַקָּדוֹשׁ בָּרוּךְ הוּא מְחַשֵּׁב אֶת הַקֵּץ, לַעֲשׂוֹת כְּמַה שֶׁאָמַר לְאַבְרָהָם אָבִינוּ בֵּין הַבְּתָרִים, שֶׁנֶּאֱמָר "וַיֹּאמֶר לְאַבְרָם, יָדֹעַ תֵּדַע כִּי-גֵר יִהְיֶה זַרְעֲךָ בְּאֶרֶץ לֹא לָהֶם, וַעֲבָדוּם, וְעִנּוּ אֹתָם--אַרְבַּע מֵאוֹת, שָׁנָה.&nbsp; וְגַם אֶת-הַגּוֹי אֲשֶׁר יַעֲבֹדוּ, דָּן אָנֹכִי; וְאַחֲרֵי-כֵן יֵצְאוּ, בִּרְכֻשׁ גָּדוֹל" (בראשית טו,יג-יד).</p>

<p><b>יג</b>&nbsp;&nbsp;הִיא שֶׁעָמְדָה לַאֲבוֹתֵינוּ, וְלָנוּ--שֶׁלֹּא אֶחָד בִּלְבָד עָמַד עָלֵינוּ, אֵלָא בְּכָל דּוֹר וָדוֹר עוֹמְדִים עָלֵינוּ לְכַלּוֹתֵנוּ; וְהַקָּדוֹשׁ בָּרוּךְ הוּא, מַצִּילֵנוּ מִיָּדָם.</p>

<p><b>יד</b>&nbsp;&nbsp;צֵא וּלְמַד, מַה בִּקֶּשׁ לָבָן הָאֲרַמִּי לַעֲשׂוֹת לְיַעֲקֹב אָבִינוּ--שֶׁפַּרְעֹה הָרָשָׁע, לֹא גָזַר אֵלָא עַל הַזְּכָרִים; וְלָבָן בִּקֶּשׁ לַעְקֹר אֶת הַכֹּל, שֶׁנֶּאֱמָר "אֲרַמִּי אֹבֵד אָבִי, וַיֵּרֶד מִצְרַיְמָה, וַיָּגָר שָׁם" (דברים כו,ה).&nbsp; מְלַמֵּד שֶׁלֹּא יָרַד לְהִשְׁתַּקֵּעַ אֵלָא לָגוּר שָׁם, שֶׁנֶּאֱמָר "וַיֹּאמְרוּ אֶל-פַּרְעֹה, לָגוּר בָּאָרֶץ בָּאנוּ, כִּי-אֵין מִרְעֶה לַצֹּאן אֲשֶׁר לַעֲבָדֶיךָ, כִּי-כָבֵד הָרָעָב בְּאֶרֶץ כְּנָעַן; וְעַתָּה יֵשְׁבוּ-נָא עֲבָדֶיךָ, בְּאֶרֶץ גֹּשֶׁן" (בראשית מז,ד).</p>

<p><b>טו</b>&nbsp;&nbsp;בִּמְתֵי מְעָט--כְּמוֹ שֶׁנֶּאֱמָר "בְּשִׁבְעִים נֶפֶשׁ, יָרְדוּ אֲבֹתֶיךָ מִצְרָיְמָה; וְעַתָּה, שָׂמְךָ ה' אֱלֹהֶיךָ, כְּכוֹכְבֵי הַשָּׁמַיִם, לָרֹב" (דברים י,כב).</p>

<p><b>טז</b>&nbsp;&nbsp;וַיְהִי-שָׁם, לְגוֹי--מְלַמֵּד שֶׁהָיוּ יִשְׂרָאֵל מְצֻיָּנִין שָׁם.&nbsp; גָּדוֹל וְעָצוּם--כְּמוֹ שֶׁנֶּאֱמָר "וּבְנֵי יִשְׂרָאֵל, פָּרוּ וַיִּשְׁרְצוּ וַיִּרְבּוּ וַיַּעַצְמוּ--בִּמְאֹד מְאֹד; וַתִּמָּלֵא הָאָרֶץ, אֹתָם" (שמות א,ז).</p>

<p><b>יז</b>&nbsp;&nbsp;וָרָב--כְּמוֹ שֶׁנֶּאֱמָר "רְבָבָה, כְּצֶמַח הַשָּׂדֶה נְתַתִּיךְ, וַתִּרְבִּי וַתִּגְדְּלִי, וַתָּבֹאִי בַּעֲדִי עֲדָיִים:&nbsp; שָׁדַיִם נָכֹנוּ וּשְׂעָרֵךְ צִמֵּחַ, וְאַתְּ עֵרֹם וְעֶרְיָה" (יחזקאל טז,ז).</p>

<p><b>יח</b>&nbsp;&nbsp;וַיָּרֵעוּ אֹתָנוּ הַמִּצְרִים--כְּמוֹ שֶׁנֶּאֱמָר "הָבָה נִתְחַכְּמָה, לוֹ:&nbsp; פֶּן-יִרְבֶּה, וְהָיָה כִּי-תִקְרֶאנָה מִלְחָמָה וְנוֹסַף גַּם-הוּא עַל-שֹׂנְאֵינוּ, וְנִלְחַם-בָּנוּ, וְעָלָה מִן-הָאָרֶץ" (שמות א,י).</p>

<p><b>יט</b>&nbsp;&nbsp;וַיְעַנּוּנוּ--כְּמוֹ שֶׁנֶּאֱמָר "וַיָּשִׂימוּ עָלָיו שָׂרֵי מִסִּים, לְמַעַן עַנֹּתוֹ בְּסִבְלֹתָם; וַיִּבֶן עָרֵי מִסְכְּנוֹת, לְפַרְעֹה--אֶת-פִּתֹם, וְאֶת-רַעַמְסֵס" (שמות א,יא).</p>

<p><b>כ</b>&nbsp;&nbsp;וַיִּתְּנוּ עָלֵינוּ, עֲבֹדָה קָשָׁה--כְּמוֹ שֶׁנֶּאֱמָר "וַיַּעֲבִדוּ מִצְרַיִם אֶת-בְּנֵי יִשְׂרָאֵל, בְּפָרֶךְ" (שמות א,יג).</p>

<p><b>כא</b>&nbsp;&nbsp;וַנִּצְעַק, אֶל-ה' אֱלֹהֵי אֲבֹתֵינוּ--כְּמוֹ שֶׁנֶּאֱמָר "וַיְהִי בַיָּמִים הָרַבִּים הָהֵם, וַיָּמָת מֶלֶךְ מִצְרַיִם, וַיֵּאָנְחוּ בְנֵי-יִשְׂרָאֵל מִן-הָעֲבֹדָה, וַיִּזְעָקוּ; וַתַּעַל שַׁוְעָתָם אֶל-הָאֱלֹהִים, מִן-הָעֲבֹדָה" (שמות ב,כג).</p>

<p><b>כב</b>&nbsp;&nbsp;וַיִּשְׁמַע ה' אֶת-קֹלֵנוּ--כְּמוֹ שֶׁנֶּאֱמָר "וַיִּשְׁמַע אֱלֹהִים, אֶת-נַאֲקָתָם; וַיִּזְכֹּר אֱלֹהִים אֶת-בְּרִיתוֹ, אֶת-אַבְרָהָם אֶת-יִצְחָק וְאֶת-יַעֲקֹב" (שמות ב,כד).</p>

<p><b>כג</b>&nbsp;&nbsp;וַיַּרְא אֶת-עָנְיֵנוּ--זוֹ פְּרִישׁוּת דֶּרֶךְ אֶרֶץ, כְּמוֹ שֶׁנֶּאֱמָר "וַיַּרְא אֱלֹהִים, אֶת-בְּנֵי יִשְׂרָאֵל; וַיֵּדַע, אֱלֹהִים" (שמות ב,כה).</p>

<p><b>כד</b>&nbsp;&nbsp;וְאֶת-עֲמָלֵנוּ--אֵלּוּ הַבָּנִים, כְּמוֹ שֶׁנֶּאֱמָר "כָּל-הַבֵּן הַיִּלּוֹד, הַיְאֹרָה תַּשְׁלִיכֻהוּ, וְכָל-הַבַּת, תְּחַיּוּן" (שמות א,כב).</p>

<p><b>כה</b>&nbsp;&nbsp;וְאֶת-לַחֲצֵנוּ--זֶה הַדֹּחַק, כְּמוֹ שֶׁנֶּאֱמָר "וְגַם-רָאִיתִי, אֶת-הַלַּחַץ, אֲשֶׁר מִצְרַיִם, לֹחֲצִים אֹתָם" (שמות ג,ט).</p>

<p><b>כו</b>&nbsp;&nbsp;וַיּוֹצִאֵנוּ ה', מִמִּצְרַיִם--לֹא עַל יְדֵי מַלְאָךְ, לֹא עַל יְדֵי שָׂרָף, לֹא עַל יְדֵי שָׁלִיחַ, אֵלָא הַקָּדוֹשׁ בָּרוּךְ הוּא בִּכְבוֹדוֹ:&nbsp; כְּמוֹ שֶׁנֶּאֱמָר "וְעָבַרְתִּי בְאֶרֶץ-מִצְרַיִם, בַּלַּיְלָה הַזֶּה, וְהִכֵּיתִי כָל-בְּכוֹר בְּאֶרֶץ מִצְרַיִם, מֵאָדָם וְעַד-בְּהֵמָה; וּבְכָל-אֱלֹהֵי מִצְרַיִם אֶעֱשֶׂה שְׁפָטִים, אֲנִי ה'" (שמות יב,יב).</p>

<p><b>כז</b>&nbsp;&nbsp;בְּיָד חֲזָקָה--זֶה הַדֶּבֶר, כְּמוֹ שֶׁנֶּאֱמָר "הִנֵּה יַד-ה' הוֹיָה, בְּמִקְנְךָ אֲשֶׁר בַּשָּׂדֶה, בַּסּוּסִים בַּחֲמֹרִים בַּגְּמַלִּים, בַּבָּקָר וּבַצֹּאן--דֶּבֶר, כָּבֵד מְאֹד" (שמות ט,ג).</p>

<p><b>כח</b>&nbsp;&nbsp;וּבִזְרֹעַ נְטוּיָה--זוֹ הַחֶרֶב, כְּמוֹ שֶׁנֶּאֱמָר "וְחַרְבּוֹ שְׁלוּפָה בְּיָדוֹ, נְטוּיָה עַל-יְרוּשָׁלִָם" (דברי הימים&nbsp;א כא,טז).</p>

<p><b>כט</b>&nbsp;&nbsp;וּבְמֹרָא גָּדֹל--זֶה גִּלּוּי שְׁכִינָה, כְּמוֹ שֶׁנֶּאֱמָר "אוֹ הֲנִסָּה אֱלֹהִים, לָבוֹא לָקַחַת לוֹ גוֹי מִקֶּרֶב גּוֹי, בְּמַסֹּת בְּאֹתֹת וּבְמוֹפְתִים וּבְמִלְחָמָה וּבְיָד חֲזָקָה וּבִזְרוֹעַ נְטוּיָה, וּבְמוֹרָאִים גְּדֹלִים:&nbsp; כְּכֹל אֲשֶׁר-עָשָׂה לָכֶם ה' אֱלֹהֵיכֶם, בְּמִצְרַיִם--לְעֵינֶיךָ" (דברים ד,לד).</p>

<p><b>ל</b>&nbsp;&nbsp;וּבְאֹתוֹת--זֶה הַמַּטֶּה, שֶׁנֶּאֱמָר "וְאֶת-הַמַּטֶּה הַזֶּה, תִּקַּח בְּיָדֶךָ, אֲשֶׁר תַּעֲשֶׂה-בּוֹ, אֶת-הָאֹתֹת" (שמות ד,יז).</p>

<p><b>לא</b>&nbsp;&nbsp;וּבְמֹפְתִים--זֶה הַדָּם, כְּמוֹ שֶׁנֶּאֱמָר "וְנָתַתִּי, מוֹפְתִים, בַּשָּׁמַיִם, וּבָאָרֶץ:&nbsp; דָּם וָאֵשׁ, וְתִימְרוֹת עָשָׁן" (יואל ג,ג).</p>

<p><b>לב</b>&nbsp;&nbsp;דָּבָר אַחֵר:&nbsp; בְּיָד חֲזָקָה, שְׁתַּיִם; וּבִזְרֹעַ נְטוּיָה, שְׁתַּיִם; וּבְמֹרָא גָּדֹל, שְׁתַּיִם; וּבְאֹתוֹת, שְׁתַּיִם; וּבְמֹפְתִים, שְׁתַּיִם.&nbsp; אֵלּוּ עֶשֶׂר מַכּוֹת, שֶׁהֵבִיא הַקָּדוֹשׁ בָּרוּךְ הוּא עַל הַמִּצְרִיִּים בְּמִצְרַיִם; וְאֵלּוּ הֶן:&nbsp; דָּם, צְפַרְדֵּעַ, כִּנִּים, עָרוֹב, דֶּבֶר, שְׁחִין, בָּרָד, אַרְבֶּה, חֹשֶׁךְ, מַכַּת בְּכוֹרוֹת.&nbsp; רִבִּי יְהוּדָה הָיָה נוֹתֵן בָּהֶם סִימָן, דְּצַ"ךְ עֲדַּ"שׁ בְּאַחַ"ב.</p>

<p><b>לג</b>&nbsp;&nbsp;רַבַּן גַּמְלִיאֵל אוֹמֵר, כָּל שֶׁלֹּא אָמַר שְׁלוֹשָׁה דְּבָרִים אֵלּוּ בַּפֶּסַח, לֹא יָצָא יְדֵי חוֹבָתוֹ--פֶּסַח, מַצָּה, וּמְרוֹרִים.</p>

<p><b>לד</b>&nbsp;&nbsp;פֶּסַח שֶׁהָיוּ אֲבוֹתֵינוּ אוֹכְלִין בִּזְמָן שֶׁבֵּית הַמִּקְדָּשׁ קַיָּם, עַל שֵׁם מָה--עַל שֵׁם שֶׁפָּסַח הַמָּקוֹם עַל בָּתֵּי אֲבוֹתֵינוּ בְּמִצְרַיִם, שֶׁנֶּאֱמָר "וַאֲמַרְתֶּם זֶבַח-פֶּסַח הוּא לַה', אֲשֶׁר פָּסַח עַל-בָּתֵּי בְנֵי-יִשְׂרָאֵל בְּמִצְרַיִם, בְּנָגְפּוֹ אֶת-מִצְרַיִם, וְאֶת-בָּתֵּינוּ הִצִּיל; וַיִּקֹּד הָעָם, וַיִּשְׁתַּחֲווּ" (שמות יב,כז).</p>

<p><b>לה</b>&nbsp;&nbsp;מַצָּה זוֹ שֶׁאֲנַחְנוּ אוֹכְלִין, עַל שֵׁם מָה--עַל שֵׁם שֶׁלֹּא הִסְפִּיק בְּצֵקָם שֶׁלַּאֲבוֹתֵינוּ לְהַחְמִיץ, עַד שֶׁנִּגְלָה עֲלֵיהֶם מֶלֶךְ מַלְכֵי הַמְּלָכִים הַקָּדוֹשׁ בָּרוּךְ הוּא, וּגְאָלָם מִיָּד:&nbsp; שֶׁנֶּאֱמָר "וַיֹּאפוּ אֶת-הַבָּצֵק אֲשֶׁר הוֹצִיאוּ מִמִּצְרַיִם, עֻגֹת מַצּוֹת--כִּי לֹא חָמֵץ:&nbsp; כִּי-גֹרְשׁוּ מִמִּצְרַיִם, וְלֹא יָכְלוּ לְהִתְמַהְמֵהַּ, וְגַם-צֵדָה, לֹא-עָשׂוּ לָהֶם" (שמות יב,לט).</p>

<p><b>לו</b>&nbsp;&nbsp;מְרוֹרִים אֵלּוּ שֶׁאֲנַחְנוּ אוֹכְלִין, עַל שֵׁם מָה--עַל שֵׁם שֶׁמֵּרְרוּ הַמִּצְרִיִּים אֶת חַיֵּי אֲבוֹתֵינוּ בְּמִצְרַיִם, שֶׁנֶּאֱמָר "וַיְמָרְרוּ אֶת-חַיֵּיהֶם בַּעֲבֹדָה קָשָׁה, בְּחֹמֶר וּבִלְבֵנִים, וּבְכָל-עֲבֹדָה, בַּשָּׂדֶה--אֵת, כָּל-עֲבֹדָתָם, אֲשֶׁר-עָבְדוּ בָהֶם, בְּפָרֶךְ" (שמות א,יד).</p>

<p><b>לז</b>&nbsp;&nbsp;וּבְכָל דּוֹר וָדוֹר, חַיָּב אָדָם לְהַרְאוֹת אֶת עַצְמוֹ כְּאִלּוּ הוּא יָצָא מִמִּצְרַיִם, שֶׁלֹּא אֶת אֲבוֹתֵינוּ בִּלְבָד גָּאַל, אֵלָא אַף אוֹתָנוּ גָּאַל--שֶׁנֶּאֱמָר "וְאוֹתָנוּ, הוֹצִיא מִשָּׁם--לְמַעַן, הָבִיא אֹתָנוּ, לָתֶת לָנוּ אֶת-הָאָרֶץ, אֲשֶׁר נִשְׁבַּע לַאֲבֹתֵינוּ" (דברים ו,כג).</p>

<p><b>לח</b>&nbsp;&nbsp;לְפִיכָּךְ אָנוּ חַיָּבִים לְהוֹדוֹת לְהַלֵּל לְשַׁבֵּחַ לְפָאֶר לְרוֹמַם לְגַדֶּל וּלְהַדֶּר, וּלְנַצַּח וּלְבָרֶךְ לְמִי שֶׁעָשָׂה לָנוּ וְלַאֲבוֹתֵינוּ אֵת כָּל הַנִּסִּים הָאֵלּוּ, וְהוֹצִיאָנוּ מֵעַבְדוּת לְחֵרוּת, וּמִשִּׁעְבּוּד לִגְאֻלָּה, וּמִיָּגוֹן לְשִׂמְחָה, וּמֵאֵבֶל לְיוֹם טוֹב, וּמֵאֲפֵלָה לְאוֹר גָּדוֹל; וְנֹאמַר לְפָנָיו, הַלְלוּ יָהּ.</p>

<p><b>לט</b>&nbsp;&nbsp;"הַלְלוּ-יָהּ:&nbsp; הַלְלוּ, עַבְדֵי ה'; הַלְלוּ, אֶת-שֵׁם ה'.&nbsp; יְהִי שֵׁם ה' מְבֹרָךְ .&nbsp;.&nbsp;." (תהילים קיג,א-ב) עַד "חַלָּמִישׁ, לְמַעְיְנוֹ-מָיִם" (תהילים קיד,ח).</p>

<p><b>מ</b>&nbsp;&nbsp;בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר גְּאָלָנוּ וְגָאַל אֶת אֲבוֹתֵינוּ מִמִּצְרַיִם, וְהִגִּיעָנוּ לַלַּיְלָה הַזֶּה לֶאֱכֹל בּוֹ מַצָּה וּמְרוֹרִים.&nbsp; כֵּן ה' אֱלֹהֵינוּ וֵאלֹהֵי אֲבוֹתֵינוּ, יַגִּיעֵנוּ לְמוֹעֲדִים וְלִרְגָלִים אֲחֵרִים הַבָּאִים לִקְרָאתֵנוּ לְשָׁלוֹם, שְׂמֵחִים בְּבִנְיַן עִירָךְ וְשָׂשִׂים בַּעֲבוֹדָתָךְ, וְנֹאכַל שָׁם מִן הַזְּבָחִים וּמִן הַפְּסָחִים שֶׁיַּגִּיעַ דָּמָם עַל קִיר מִזְבְּחָךְ לְרָצוֹן, וְנוֹדֶה לְךָ שִׁיר חָדָשׁ עַל גְּאֻלָּתֵנוּ וְעַל פְּדוּת נַפְשֵׁנוּ.&nbsp; בָּרוּךְ אַתָּה ה', גּוֹאֵל יִשְׂרָאֵל.</p>

<p><b>מא</b>&nbsp;&nbsp;כְּסֵדֶר שֶׁמְּבָרְכִין וְקוֹרְאִים הַהַגָּדָה בְּלֵיל יוֹם טוֹב רִאשׁוֹן שֶׁלַּפֶּסַח, כָּךְ מְבָרְכִים וְקוֹרְאִים בְּלֵיל הַשֵּׁנִי שֶׁלַּגָּלִיּוֹת; וְכֵן חַיָּבִין בְּלֵיל הַשֵּׁנִי בְּאַרְבָּעָה כּוֹסוֹת, וּבִשְׁאָר הַדְּבָרִים שֶׁנַּעֲשׂוּ בַּלַּיְלָה הָרִאשׁוֹן.
<br>&nbsp;</p>
</div>
</body></html>
