<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר נשים - הלכות ייבום וחליצה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת יִבּוּם וַחֲלִיצָה</h1>

<p>יֵשׁ בִּכְלָלָן שָׁלוֹשׁ מִצְווֹת--שְׁתֵּי מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) לְיַבַּם; (ב) לַחְלֹץ; (ג) שֶׁלֹּא תִנָּשֵׂא יְבָמָה לְאִישׁ זָר עַד שֶׁתָּסוּר רְשׁוּת הַיָּבָם מֵעָלֶיהָ.&nbsp; וְהָאִשָּׁה שְׁהִיא רְאוּיָה לְיִבּוּם, נִקְרֵאת זְקוּקָה לַיָּבָם; וּרְשׁוּת הַיָּבָם, נִקְרֵאת זִיקָה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה מִן הַתּוֹרָה, שֶׁיְּיַבַּם אָדָם אֵשֶׁת אָחִיו מֵאָבִיו, בֵּין מִן הַנִּשּׂוּאִין בֵּין מִן הָאֵרוּסִין, אִם מֵת בְּלֹא זֶרַע--שֶׁנֶּאֱמָר "וּבֵן אֵין-לוֹ .&nbsp;.&nbsp;. יְבָמָהּ יָבֹא עָלֶיהָ" (דברים כה,ה).&nbsp; וּמִן הַתּוֹרָה, אֵינוּ צָרִיךְ לְקַדַּשׁ יְבִמְתּוֹ, שֶׁזּוֹ אִשְׁתּוֹ הִיא שֶׁהִקְנוּ לוֹ מִן הַשָּׁמַיִם, אֵלָא יָבוֹא עָלֶיהָ; וּכְתֻבָּתָהּ, עַל נִכְסֵי בַּעְלָהּ שֶׁמֵּת.</p>

<p><b>א,ב</b>&nbsp;&nbsp;לֹא רָצָה לְיַבַּם, אוֹ שֶׁלֹּא רָצָת הִיא--הֲרֵי זֶה חוֹלֵץ לָהּ, וְאַחַר כָּךְ תִּהְיֶה מֻתֶּרֶת לְהִנָּשֵׂא לְאַחֵר; וּמִצְוַת עֲשֵׂה מִן הַתּוֹרָה, לַחְלֹץ אִם לֹא רָצָה לְיַבַּם--שֶׁנֶּאֱמָר "וְחָלְצָה נַעֲלוֹ .&nbsp;.&nbsp;." (דברים כה,ט).&nbsp; וּמִצְוַת יִבּוּם, קוֹדֶמֶת לְמִצְוַת חֲלִיצָה.</p>

<p><b>א,ג</b>&nbsp;&nbsp;זֶה שֶׁנֶּאֱמָר בַּתּוֹרָה "וּבֵן אֵין-לוֹ" (דברים כה,ה)--אֶחָד הַבֵּן וְאֶחָד הַבַּת, אוֹ זֶרַע הַבֵּן אוֹ זֶרַע הַבַּת:&nbsp; הוֹאִיל וְיֵשׁ לוֹ זֶרַע מִכָּל מָקוֹם, בֵּין מֵאִשָּׁה זוֹ בֵּין מֵאִשָּׁה אַחֶרֶת--הֲרֵי זֶה פּוֹטֵר אֶת אִשְׁתּוֹ מִן הַחֲלִיצָה, וּמִן הַיִּבּוּם.</p>

<p><b>א,ד</b>&nbsp;&nbsp;אַפִלּוּ הָיָה לוֹ זֶרַע מַמְזֵר, אוֹ עוֹבֵד עֲבוֹדָה זָרָה--הֲרֵי זֶה פּוֹטֵר אֶת אִשְׁתּוֹ.&nbsp; [ד] אֲבָל בְּנוֹ מִן הַשִּׁפְחָה, וּמִן הַנָּכְרִית--אֵינוּ פּוֹטֵר:&nbsp; שֶׁזֶּרַע הַבָּא מִן הַשִּׁפְחָה, עֲבָדִים, וְהַבָּא מִן הַגּוֹיָה, גּוֹיִים; וּכְאִלּוּ אֵינָם.&nbsp; הֲרֵי הוּא אוֹמֵר בַּשִּׁפְחָה "הָאִשָּׁה וִילָדֶיהָ, תִּהְיֶה לַאדֹנֶיהָ" (שמות כא,ד), מְלַמֵּד שֶׁוַּלְדָהּ כָּמוֹהָ; וּבַגּוֹיָה הוּא אוֹמֵר "כִּי-יָסִיר אֶת-בִּנְךָ מֵאַחֲרַי" (דברים ז,ד), מֵסִיר אוֹתוֹ מִלֵּחָשֵׁב בַּקָּהָל.&nbsp; וְאַף עַל פִּי שֶׁנִּשְׁתַּחְרַר בְּנוֹ מִן הַשִּׁפְחָה, אוֹ נִתְגַּיַּר בְּנוֹ מִן הַגּוֹיָה--הֲרֵי הֶן כִּשְׁאָר הַגֵּרִים וְהַמְּשֻׁחְרָרִין, וְאֵינָן פּוֹטְרִין אֶת אִשְׁתּוֹ.</p>

<p><b>א,ה</b>&nbsp;&nbsp;הֲרֵי שֶׁהָיָה לוֹ בֵּן מִן הַשִּׁפְחָה שֶׁלּוֹ, וְשִׁחְרְרוֹ, וְשִׁחְרְרָהּ, וּנְשָׂאָהּ, וּמֵת בְּלֹא זֶרַע--הֲרֵי זוֹ תִּתְיַבַּם לְאָחִיו, וְאַף עַל פִּי שֶׁבְּנָהּ מִמֶּנּוּ קַיָּם שֶׁכְּבָר שִׁחְרְרוֹ.</p>

<p><b>א,ו</b>&nbsp;&nbsp;[ה] מִי שֶׁמֵּת וְהִנִּיחַ אִשְׁתּוֹ מְעֻבֶּרֶת--אִם הִפִּילָה אַחַר מוֹתוֹ, הֲרֵי זוֹ תִּתְיַבַּם; וְאִם יָלְדָה וְיָצָא הַוֶּלֶד חַי לְאַוֵּיר הָעוֹלָם--אַפִלּוּ מֵת בְּשָׁעָה שֶׁנֻּלַּד--הֲרֵי אִמּוֹ פְּטוּרָה מִן הַחֲלִיצָה, וּמִן הַיִּבּוּם.&nbsp; אֲבָל מִדִּבְרֵי סוֹפְרִים, עַד שֶׁיִּוָּדַע בַּוַּדַּאי שֶׁכָּלוּ לוֹ חֳדָשָׁיו, וְנֻלַּד לְתִשְׁעָה חֳדָשִׁים גְּמוּרִים.&nbsp; אֲבָל אִם לֹא נוֹדַע לְכַמָּה נֻלַּד--אִם שָׁהָה שְׁלוֹשִׁים יוֹם--הֲרֵי זֶה וֶלֶד קַיָּמָה, וּפוֹטֵר אֶת נְשֵׁי אָבִיו מִן הַחֲלִיצָה וּמִן הַיִּבּוּם; וְאִם מֵת בְּתוֹךְ הַשְּׁלוֹשִׁים, אַפִלּוּ בְּיוֹם הַשְּׁלוֹשִׁים--בֵּין שֶׁמֵּת מֵחֹלִי, בֵּין שֶׁנָּפַל מִן הַגָּג אוֹ אֲכָלוֹ אֲרִי--הֲרֵי זֶה סְפֵק נֵפֶל, סְפֵק בֶּן קַיָּמָה; וּלְפִיכָּךְ אִמּוֹ חוֹלֶצֶת מִדִּבְרֵי סוֹפְרִים, וְלֹא מִתְיַבֶּמֶת.</p>

<p><b>א,ז</b>&nbsp;&nbsp;[ו] מִי שֶׁיֵּשׁ לוֹ אָח מִכָּל מָקוֹם--אַפִלּוּ מַמְזֵר אוֹ עוֹבֵד עֲבוֹדָה זָרָה, בֵּין קָטָן בֵּין גָּדוֹל--מִשֶּׁיָּצָא רֹאשׁוֹ וְרֻבּוֹ לְאַוֵּיר הָעוֹלָם קֹדֶם שֶׁיָּמוּת אָחִיו, הֲרֵי זֶה זוֹקֵק אֶת אִשְׁתּוֹ לְיִבּוּם.&nbsp; וְאִם הָיָה לוֹ אָח מִן הַשִּׁפְחָה, אוֹ מִן הַנָּכְרִית--אֵינוּ אָחִיו לְדָבָר מִן הַדְּבָרִים, וְאֵינוּ זוֹקֵק אֶת אִשְׁתּוֹ; וְאַף עַל פִּי שֶׁהָיְתָה לִידָתוֹ בִּקְדֻשָּׁה, הוֹאִיל וְהָיְתָה הוֹרָתוֹ שֶׁלֹּא בִּקְדֻשָּׁה, אֵינוּ אָחִיו.</p>

<p><b>א,ח</b>&nbsp;&nbsp;[ז] אַחִים מִן הָאֵם--אֵינָן חֲשׁוּבִין אַחִים אֵלָא לַאֲבֵלוּת, וּלְעֵדוּת; אֲבָל לְעִנְיַן יְרֻשָּׁה, אוֹ לְיִבּוּם וַחֲלִיצָה--הֲרֵי הֶן כְּמִי שְׁאֵינָן, שְׁאֵין אַחְוָה אֵלָא מֵאָב.&nbsp; [ח] גֵּרִים שֶׁנִּתְגַּיְּרוּ, וַעֲבָדִים שֶׁנִּשְׁתַּחְרְרוּ--אֵין לָהֶן אַחְוָה כְּלָל, וַהֲרֵי הֶן כְּזָרִים זֶה לְזֶה.&nbsp; וְאַפִלּוּ אֶחָד מֵהֶן הוֹרָתוֹ שֶׁלֹּא בִּקְדֻשָּׁה וְלִידָתוֹ בִּקְדֻשָּׁה, וְהַשֵּׁנִי הוֹרָתוֹ וְלִידָתוֹ בִּקְדֻשָּׁה--הֲרֵי הֶן כְּזָרִים; וְאַפִלּוּ תְּאוֹמִים וְנֻלְּדוּ בִּקְדֻשָּׁה, אֵין בֵּינֵיהֶן אַחְוָה--עַד שֶׁתִּהְיֶה הוֹרָתָן וְלִידָתָן בִּקְדֻשָּׁה.</p>

<p><b>א,ט</b>&nbsp;&nbsp;מִי שֶׁהָיוּ לוֹ נָשִׁים רַבּוֹת, וּמֵת--בִּיאָתָהּ אוֹ חֲלִיצָתָהּ שֶׁלְּאַחַת מֵהֶן, פּוֹטֶרֶת אֶת הַשְּׁאָר; וְאֵינוּ מְיַבֵּם לִשְׁתַּיִם, שֶׁנֶּאֱמָר "אֲשֶׁר לֹא-יִבְנֶה אֶת-בֵּית אָחִיו" (דברים כה,ט)--בַּיִת אֶחָד הוּא בּוֹנֶה, וְאֵינוּ בּוֹנֶה שְׁנֵי בָּתִּים.&nbsp; וְכֵן אִם הָיוּ לוֹ אַחִים רַבִּים--אֶחָד מֵהֶן חוֹלֵץ אוֹ מְיַבֵּם לְאַחַת מִן הַיְּבָמוֹת, וְיֻתְּרוּ שְׁאָר הַצָּרוֹת.</p>

<p><b>א,י</b>&nbsp;&nbsp;הָיוּ בִּיבָמוֹת אֵלּוּ כְּשֵׁרוֹת לַכְּהֻנָּה, וּפְסוּלוֹת--אִם הָיָה מְיַבֵּם--מְיַבֵּם לְאֵיזוֹ שֶׁיִּרְצֶה; וְאִם הָיָה חוֹלֵץ--יַחְלֹץ לַפְּסוּלָה, כְּדֵי שֶׁלֹּא יִפְסֹל אֶת הַכְּשֵׁרָה לַכְּהֻנָּה בַּחֲלִיצָה.&nbsp; [יא] מֵתוּ לוֹ אַחִין רַבִּים, וְנָפְלוּ נְשׁוֹתֵיהֶן לְפָנָיו--אִם אִפְשָׁר לוֹ לְיַבַּם אֶת כֻּלָּן, מְיַבֵּם; וְאִם לָאו, חוֹלֵץ לְכֻלָּן, אוֹ חוֹלֵץ לְמִי שֶׁיִּרְצֶה מֵהֶן וּמְיַבֵּם לְמִי שֶׁיִּרְצֶה, אַחַת מִכָּל בַּיִת וּבַיִת.</p>

<p><b>א,יא</b>&nbsp;&nbsp;[יב] הַכּוֹנֵס אֶת יְבִמְתּוֹ--נֶאְסְרוּ צָרוֹתֶיהָ עָלָיו, וְעַל שְׁאָר הָאַחִין.&nbsp; וְאִם בָּא הוּא אוֹ אֶחָד מֵאֶחָיו עַל צָרָתָהּ, הֲרֵי זֶה עוֹבֵר בַּעֲשֵׂה--שֶׁנֶּאֱמָר "יְבָמָהּ יָבֹא עָלֶיהָ" (דברים כה,ה), לֹא עָלֶיהָ וְעַל צָרָתָהּ; וְלָאו הַבָּא מִכְּלָל עֲשֵׂה, עֲשֵׂה.</p>

<p><b>א,יב</b>&nbsp;&nbsp;וְכֵן הַחוֹלֵץ לִיבִמְתּוֹ--נֶאְסְרָה הַחֲלוּצָה הִיא וְכָל צָרוֹתֶיהָ, עַל הַחוֹלֵץ וְעַל שְׁאָר הָאַחִין.&nbsp; וְכֻלָּן אֲסוּרוֹת עֲלֵיהֶן מִדִּבְרֵי סוֹפְרִים, כַּשְּׁנִיּוֹת, שֶׁמֵּאַחַר שֶׁמֵּת אָחִיו בְּלֹא וֶלֶד, נִסְתַּלַּק אִסּוּר עֶרְוָה מֵעַל כָּל נָשָׁיו; לְפִיכָּךְ תּוֹפְסִין בָּהֶן הַקִּדּוּשִׁין, כַּשְּׁנִיּוֹת.</p>

<p><b>א,יג</b>&nbsp;&nbsp;הַחוֹלֵץ לִיבִמְתּוֹ--כְּשֵׁם שְׁהִיא אֲסוּרָה עָלָיו, כָּךְ קְרוֹבוֹתֶיהָ, כְּגוֹן אִמָּהּ וּבִתָּהּ; וְכֵן הִיא אֲסוּרָה לִבְנוֹ, וּלְאָחִיו.&nbsp; וְאַפִלּוּ שְׁנִיּוֹת שֶׁלָּהּ אֲסוּרוֹת, כְּגוֹן בַּת בַּת בִּתָּהּ; וְכֵן הִיא אֲסוּרָה לְבֶן בֶּן בְּנוֹ.&nbsp; כְּלָלוֹ שֶׁלַּדָּבָר, הֲרֵי הִיא כְּאִשְׁתּוֹ שֶׁגֵּרְשָׁהּ.&nbsp; וְכֵן אִם מֵתָה יְבִמְתּוֹ וַעֲדַיִן הִיא זְקוּקָה לוֹ--אָסוּר בִּקְרוֹבוֹתֶיהָ, כְּאִלּוּ הָיְתָה אִשְׁתּוֹ וּמֵתָה תַּחְתָּיו.&nbsp; וְכָל הָאִסּוּרִין הָאֵלּוּ, מִדִּבְרֵיהֶן.&nbsp; וּמֻתָּר אָדָם לִשָּׂא אֲחוֹת צָרַת חֲלוּצָתוֹ, וּשְׁאָר קְרוֹבוֹתֶיהָ.</p>

<p><b>א,יד</b>&nbsp;&nbsp;אָסוּר לַיָּבָם לִשָּׂא קְרוֹבַת זְקוּקָתוֹ, כְּגוֹן אִמָּהּ אוֹ בִּתָּהּ, עַד שֶׁיְּיַבַּם אֶחָד מֵאֶחָיו לָהּ, אוֹ יַחְלֹץ וְתָסוּר זִיקָתוֹ מֵעָלֶיהָ; וַיִּשָּׂא אִמָּהּ אוֹ בִּתָּהּ אוֹ שְׁאָר קְרוֹבוֹתֶיהָ, אַף עַל פִּי שְׁהֶן כֻּלָּן אֲסוּרוֹת עַל אָחִיו שֶׁחָלַץ אוֹ יִבַּם, כְּמוֹ שֶׁבֵּאַרְנוּ.</p>

<p><b>א,טו</b>&nbsp;&nbsp;הַכּוֹנֵס יְבִמְתּוֹ, וְגֵרְשָׁהּ--אִם רָצָה לְהַחְזִיר, יַחְזִיר:&nbsp; מִפְּנֵי שְׁהִיא אִשְׁתּוֹ לְכָל דָּבָר, וְלֹא נִשְׁאָר עָלֶיהָ שֵׁם אִסּוּר מִפְּנֵי אָחִיו כְּלָל--לֹא מִדִּבְרֵי תּוֹרָה, וְלֹא מִדִּבְרֵי סוֹפְרִים.</p>

<p><b>א,טז</b>&nbsp;&nbsp;כְּבָר בֵּאַרְנוּ בְּהִלְכּוֹת אִישׁוּת שֶׁבֶּן תֵּשַׁע שָׁנִים וְיוֹם אֶחָד, בִּיאָתוֹ בִּיאָה; וְדָבָר זֶה, הֲלָכָה מִפִּי הַקַּבָּלָה.&nbsp; לְפִיכָּךְ יָבָם קָטָן שֶׁרָצָה לְיַבַּם אֵשֶׁת אָחִיו--אִם הָיָה בֶּן תֵּשַׁע שָׁנִים וְיוֹם אֶחָד, מְיַבֵּם, אֲבָל אֵינוּ חוֹלֵץ עַד שֶׁיַּגְדִּיל וְיִבָּדֵק, שֶׁהֲרֵי "אִישׁ" (דברים כה,ז; דברים כה,ט) כָּתוּב בַּפָּרָשָׁה לְעִנְיַן חֲלִיצָה; וְאִם הָיָה פָּחוּת מִזֶּה, אֵין בִּיאָתוֹ בִּיאָה.&nbsp; וּבִיאַת בֶּן תֵּשַׁע, אֵינָהּ קוֹנָה קִנְיָן גָּמוּר; לְפִיכָּךְ אֵין יְבִמְתּוֹ נִתֶּרֶת לְזָר, עַד שֶׁיָּבוֹא עָלֶיהָ אַחַר שֶׁיַּגְדִּיל, אוֹ עַד שֶׁתַּחְלֹץ, כְּמוֹ שֶׁיִּתְבָּאַר.</p>

<p><b>א,יז</b>&nbsp;&nbsp;וְכֵן הַיְּבָמָה הַקְּטַנָּה--אִם רָצָה הַיָּבָם לְיַבַּם אוֹתָהּ, מְיַבֵּם; אֲבָל אֵינָהּ חוֹלֶצֶת, עַד שֶׁתַּגְדִּיל וְתִבָּדֵק; וְאַפִלּוּ נִבְעֲלָה אַחַר שְׁתֵּים עֶשְׂרֵה שָׁנָה, אֵינָהּ חוֹלֶצֶת, עַד שֶׁתִּבָּדֵק, וְיִמָּצְאוּ בָּהּ הַסִּימָנִין.&nbsp; [יח] כְּשֵׁם שְׁאֵין הַיָּבָם חוֹלֵץ, עַד שֶׁיֵּעָשֶׂה אִישׁ--כָּךְ הַיְּבָמָה, לֹא תַחְלֹץ עַד שֶׁתֵּעָשֶׂה אִשָּׁה גְּדוֹלָה; וְיָבָם קָטָן שֶׁבָּא עַל יְבָמָה קְטַנָּה, יִגְדְּלוּ זֶה עִם זֶה.</p>

<p><b>א,יח</b>&nbsp;&nbsp;[יט] הַיְּבָמָה לֹא תִתְיַבַּם וְלֹא תַחְלֹץ, עַד שֶׁתַּמְתִּין תִּשְׁעִים יוֹם, חוּץ מִיּוֹם הַמִּיתָה, וּמִיּוֹם הַיִּבּוּם אוֹ יוֹם הַחֲלִיצָה--כִּשְׁאָר כָּל הַנָּשִׁים.&nbsp; וּמִפְּנֵי מַה לֹא תַחְלֹץ בְּתוֹךְ תִּשְׁעִים יוֹם--מִפְּנֵי שְׁאֵינָהּ רְאוּיָה לְיִבּוּם, וְנֶאֱמָר "וְאִם-לֹא יַחְפֹּץ הָאִישׁ .&nbsp;.&nbsp;." (דברים כה,ז) "וְחָלְצָה נַעֲלוֹ .&nbsp;.&nbsp;." (דברים כה,ט):&nbsp; בְּעֵת שְׁהִיא עוֹלָה לְיִבּוּם, עוֹלָה לַחֲלִיצָה; וְכָל זְמָן שְׁאֵינָהּ עוֹלָה לְיִבּוּם, אֵינָהּ עוֹלָה לַחֲלִיצָה.&nbsp; וְאִם יִבַּם אוֹתָהּ אוֹ חָלַץ בְּתוֹךְ הַשְּׁלוֹשָׁה חֳדָשִׁים--הוֹאִיל וְאֵינָהּ מְעֻבֶּרֶת--הֲרֵי זוֹ נִפְטְרָה, וְאֵינָהּ צְרִיכָה כְּלוּם.</p>

<p><b>א,יט</b>&nbsp;&nbsp;[כ] הַחוֹלֵץ לִיבִמְתּוֹ, וְנִמְצֵאת מְעֻבֶּרֶת וְיָלְדָה--אִם הָיָה וֶלֶד שֶׁלְּקַיָּמָה, הֲרֵי זוֹ כְּמִי שֶׁלֹּא נֶחְלְצָה לוֹ מֵעוֹלָם; וּמֻתֶּרֶת לַכְּהֻנָּה, וּמֻתָּר בִּקְרוֹבוֹתֶיהָ.&nbsp; וְאִם הִפִּילָה, אוֹ שֶׁלֹּא שָׁהָה שְׁלוֹשִׁים יוֹם אַחַר שֶׁנֻּלַּד--חוֹזֵר וְחוֹלֵץ לָהּ, הוּא אוֹ אֶחָד מֵאֶחָיו:&nbsp; שֶׁחֲלִיצַת הַמְּעֻבֶּרֶת, אֵינָהּ חֲלִיצָה; וּבִיאַת הַמְּעֻבֶּרֶת, אֵינָהּ יִבּוּם.&nbsp; [כא] לְפִיכָּךְ הַכּוֹנֵס אוֹ הַחוֹלֵץ לִיבִמְתּוֹ הַמְּעֻבֶּרֶת--לֹא תִנָּשֵׂא צָרָתָהּ, עַד שֶׁתֵּלֵד זוֹ, שְׁאֵין הַוֶּלֶד מַתִּיר, עַד שֶׁיֵּצֵא לְאַוֵּיר הָעוֹלָם.</p>

<p><b>א,כ</b>&nbsp;&nbsp;[כב] הַכּוֹנֵס אֶת יְבִמְתּוֹ, וְנִמְצֵאת מְעֻבֶּרֶת--מַפְרִישִׁין אוֹתָן, וּמַמְתִּינִין לָהּ:&nbsp; אִם הִפִּילָה, יַחְזֹר וִיקַיַּם; וְאִם יָלְדָה, אַפִלּוּ מֵת בְּיוֹם שֶׁנֻּלַּד--הֲרֵי זֶה מוֹצִיאָהּ בְּגֶט וְחוֹלֵץ לָהּ, וְאַחַר כָּךְ תִּהְיֶה מֻתֶּרֶת לַאֲחֵרִים.&nbsp; וְאִם נִתְקַיַּם הַוֶּלֶד שְׁלוֹשִׁים יוֹם אַחַר שֶׁנֻּלַּד, הֲרֵי זֶה וֶלֶד שֶׁלְּקַיָּמָה; וְאֵינָהּ צְרִיכָה מִמֶּנּוּ גֶּט, מִפְּנֵי שְׁהִיא עֶרְוָה עָלָיו.</p>

<p><b>א,כא</b>&nbsp;&nbsp;[כג] יָלְדָה לְאַחַר שִׁשָּׁה חֳדָשִׁים מִשֶּׁנִּתְיַבְּמָה, וֶלֶד שֶׁלְּקַיָּמָה--הֲרֵי הַוֶּלֶד סְפֵק אִם בֶּן תִּשְׁעָה לָרִאשׁוֹן, אִם בֶּן שִׁבְעָה לָאַחֲרוֹן; לְפִיכָּךְ יוֹצִיא בְּגֶט, וְהַוֶּלֶד כָּשֵׁר.&nbsp; וְאִם בָּא עָלֶיהָ אַחַר שֶׁיָּלְדָה, הַבָּנִים שֶׁיָּבוֹאוּ אַחֲרָיו סְפֵק מַמְזְרִים.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ב</h2>

<p><b>ב,א</b>&nbsp;&nbsp;מִדִּבְרֵי סוֹפְרִים, שֶׁלֹּא יָבוֹא הַיָּבָם עַל יְבִמְתּוֹ, עַד שֶׁיְּקַדַּשׁ אוֹתָהּ בִּפְנֵי שְׁנֵי עֵדִים בִּפְרוּטָה, אוֹ בְּשׁוֹוֶה פְּרוּטָה; וְזֶה הוּא הַנִּקְרָא מַאֲמָר.&nbsp; וְאֵין הַמַּאֲמָר קוֹנֶה בַּיְּבָמָה קִנְיָן גָּמוּר, כְּמוֹ שֶׁיִּתְבָּאַר; וְהָעוֹשֶׂה מַאֲמָר בִּיבִמְתּוֹ שֶׁלֹּא מִדַּעְתָּהּ--לֹא עָשָׂה כְּלוּם, שְׁאֵין הָאִשָּׁה מִתְקַדֶּשֶׁת אֵלָא לִרְצוֹנָהּ.&nbsp; וּקְטַנָּה מִן הָאֵרוּסִין, אֵין עוֹשִׂין בָּהּ מַאֲמָר אֵלָא מִדַּעַת אָבִיהָ.</p>

<p><b>ב,ב</b>&nbsp;&nbsp;וּכְשֵׁם שְׁהוּא מְקַדֵּשׁ אֶת יְבִמְתּוֹ, כָּךְ הוּא מְבָרֵךְ בִּרְכַת נִשּׂוּאִין בַּעֲשָׂרָה; וְכוֹתֵב כְּתֻבָּה, כְּדִין כָּל נוֹשֵׂא אִשָּׁה.&nbsp; וְאִם בָּא עַל יְבִמְתּוֹ, וְלֹא עָשָׂה מַאֲמָר--קָנָה קִנְיָן גָּמוּר, וְאֵינוּ צָרִיךְ לַחְזֹר וּלְקַדַּשׁ אַחַר הַבְּעִילָה; וּמַכִּין אוֹתוֹ מַכַּת מַרְדּוּת, וְכוֹתֵב לָהּ כְּתֻבָּה.</p>

<p><b>ב,ג</b>&nbsp;&nbsp;הַבָּא עַל יְבִמְתּוֹ--בֵּין בְּשׁוֹגֵג בֵּין בְּמֵזִיד, בֵּין בְּאֹנֶס בֵּין בְּרָצוֹן, בֵּין שֶׁהָיָה הוּא מֵזִיד וְהִיא שׁוֹגֶגֶת אוֹ אֲנוּסָה, בֵּין שֶׁהָיְתָה הִיא מְזִידָה וְהוּא שׁוֹגֵג אוֹ אָנוּס, בֵּין שֶׁהָיְתָה יְשֵׁנָה בֵּין שֶׁהָיְתָה עֵרָה, בֵּין שֶׁבָּא עָלֶיהָ כְּדַרְכָּהּ בֵּין שֶׁלֹּא כְּדַרְכָּהּ, אֶחָד הַמַּעֲרֶה וְאֶחָד הַגּוֹמֵר--קָנָה.</p>

<p><b>ב,ד</b>&nbsp;&nbsp;בַּמֶּה דְּבָרִים אֲמוּרִים, שֶׁנִּתְכַּוַּן לִבְעֹל; אֲבָל אִם נָפַל וְנִתְקַע בָּהּ, אוֹ שֶׁבָּא עָלֶיהָ שִׁכּוֹר שְׁאֵינוּ מַכִּיר כְּלוּם, אוֹ יָשֵׁן--לֹא קָנָה.&nbsp; נִתְכַּוַּן לְהַטִּיחַ בַּכּוֹתָל, וְהִטִּיחַ בִּיבִמְתּוֹ--לֹא קָנָה; לְהַטִּיחַ בַּבְּהֵמָה, וְהִטִּיחַ בִּיבִמְתּוֹ--קָנָה, שֶׁהֲרֵי נִתְכַּוַּן לְשֵׁם בְּעִילָה מִכָּל מָקוֹם.</p>

<p><b>ב,ה</b>&nbsp;&nbsp;יְבָמָה שֶׁנִּתְיַבְּמָה, וְאָמְרָה בְּתוֹךְ שְׁלוֹשִׁים יוֹם, לֹא נִבְעַלְתִּי--וְאַף עַל פִּי שְׁהוּא אוֹמֵר, בָּעַלְתִּי--כּוֹפִין אוֹתוֹ שֶׁיַּחְלֹץ לָהּ, הוֹאִיל וְקָדַם וְגֵרְשָׁהּ בְּגֶט; וְאִם עֲדַיִן לֹא גֵרַשׁ, כּוֹפִין אוֹתוֹ שֶׁיִּבְעֹל, אוֹ יַחְלֹץ וְיוֹצִיא בְּגֶט.</p>

<p><b>ב,ו</b>&nbsp;&nbsp;גֵּרְשָׁהּ לְאַחַר שְׁלוֹשִׁים יוֹם, וְהִיא אוֹמֶרֶת, לֹא נִבְעַלְתִּי--מְבַקְּשִׁים מִמֶּנּוּ שֶׁיַּחְלֹץ לָהּ; וְאִם הָיָה מוֹדֶה שֶׁלֹּא בָעַל, כּוֹפִין אוֹתוֹ לַחְלֹץ.&nbsp; הִיא אוֹמֶרֶת, נִבְעַלְתִּי, וְהוּא אוֹמֵר, לֹא בָעַלְתִּי--אֵינָהּ צְרִיכָה חֲלִיצָה:&nbsp; שְׁאֵין זֶה נֶאֱמָן לְאָסְרָהּ עַל כָּל אָדָם, אַחַר שֶׁכְּנָסָהּ.</p>

<p><b>ב,ז</b>&nbsp;&nbsp;[ו] מִי שֶׁמֵּת וְהִנִּיחַ אַחִים רַבִּים--מִצְוָה עַל הַגָּדוֹל לְיַבַּם אוֹ לַחְלֹץ, שֶׁנֶּאֱמָר "וְהָיָה, הַבְּכוֹר אֲשֶׁר תֵּלֵד .&nbsp;.&nbsp;." (דברים כה,ו):&nbsp; מִפִּי הַשְּׁמוּעָה לָמְדוּ שְׁאֵינוּ מְדַבֵּר אֵלָא בַּבְּכוֹר שֶׁלָּאַחִין, כְּלוֹמַר גְּדוֹל הָאַחִין יָקוּם עַל שֵׁם אָחִיו הַמֵּת; וְזֶה שֶׁנֶּאֱמָר "אֲשֶׁר תֵּלֵד"--מַשְׁמָעוֹ אֲשֶׁר יָלְדָה הָאֵם, עִם מַשְׁמָע אֲשֶׁר תֵּלֵד הַיְּבָמָה.</p>

<p><b>ב,ח</b>&nbsp;&nbsp;[ז] לֹא רָצָה הַגָּדוֹל לְיַבַּם, מְחַזְּרִין עַל כָּל הָאַחִין; לֹא רָצוּ--חוֹזְרִין אֵצֶל הַגָּדוֹל וְאוֹמְרִין לוֹ, עָלֶיךָ מִצְוָה, אוֹ חֲלֹץ אוֹ יַבַּם.&nbsp; וְאֵין כּוֹפִין אֶת הַיָּבָם לְיַבַּם, אֲבָל כּוֹפִין אוֹתוֹ לַחְלֹץ.</p>

<p><b>ב,ט</b>&nbsp;&nbsp;[ח] אָמַר הַגָּדוֹל, הַמְתִּינוּ עַד שֶׁיַּגְדִּיל הַקָּטָן, אוֹ עַד שֶׁיָּבוֹא הַהוֹלֵךְ, אוֹ עַד שֶׁיַּבְרִיא הַחֵרֵשׁ, וְנִמְלָכִין בּוֹ, וְאִם לֹא יִרְצֶה, אֲנִי אֲיַבַּם אוֹ אֶחְלֹץ--אֵין שׁוֹמְעִין לוֹ; אֵלָא אוֹמְרִין לוֹ, עָלֶיךָ מִצְוָה, אוֹ יַבַּם אוֹ חֲלֹץ.</p>

<p><b>ב,י</b>&nbsp;&nbsp;[ט] וְכֵן אִם הָיָה הַגָּדוֹל בִּמְדִינָה אַחֶרֶת--אֵין אָחִיו הַקָּטָן יָכוֹל לוֹמַר, עַל אָחִי הַגָּדוֹל הִיא הַמִּצְוָה, הַמְתִּינוּ לוֹ עַד שֶׁיָּבוֹא; אֵלָא אוֹמְרִין לְזֶה שְׁהוּא כָּאן, יַבַּם אוֹ חֲלֹץ.</p>

<p><b>ב,יא</b>&nbsp;&nbsp;[י] יְבָמָה הָרְאוּיָה לְיִבּוּם שֶׁלֹּא רָצָת לְהִתְיַבַּם--דִּינָהּ כְּדִין מוֹרֶדֶת עַל בַּעְלָהּ, וְכוֹפִין אֶת יְבָמָהּ לַחְלֹץ לָהּ; וְתֵצֵא בְּלֹא כְּתֻבָּה.&nbsp; הִנִּיחַ אָחִיו נָשִׁים רַבּוֹת--כָּל מִי שֶׁתָּבַע הַיָּבָם מֵהֶן לְיִבּוּם וְלֹא רָצָת--הִיא הַמּוֹרֶדֶת, וְחוֹלֵץ לָהּ; וְתֵצֵא בְּלֹא כְּתֻבָּה.&nbsp; וּשְׁאָר צָרוֹתֶיהָ שֶׁלֹּא נִתְבְּעוּ, נוֹטְלוֹת כְּתֻבָּתָן כִּשְׁאָר הָאַלְמָנוֹת.</p>

<p><b>ב,יב</b>&nbsp;&nbsp;[יא] הָיוּ הַיְּבָמִין רַבִּים, וְתָבַע אוֹתָהּ הַגָּדוֹל לְיִבּוּם, וְהִיא אֵינָהּ רוֹצָה בּוֹ, וְרוֹצָה בְּאָחִיו--אֵין שׁוֹמְעִין לָהּ, שֶׁמִּצְוָה בַּגָּדוֹל.&nbsp; [יב] אָמַר הַגָּדוֹל, אֵינִי רוֹצֶה לֹא לַחְלֹץ וְלֹא לְיַבַּם, הֲרֵי אַחַי לְפָנַיִךְ, וְתָבַע אוֹתָהּ אֶחָד מִן הָאַחִין לְיִבּוּם, וְהִיא אֵינָהּ רוֹצָה בּוֹ, וְרָצָת בְּאָח אַחֵר, וְהוּא רוֹצֶה בָּהּ--אֵין זוֹ מוֹרֶדֶת:&nbsp; מֵאַחַר שֶׁנִּסְתַּלַּק הַגָּדוֹל שֶׁמִּצְוָה בּוֹ, הֲרֵי כֻּלָּן רְאוּיִין; וְהוֹאִיל וְהִיא רוֹצָה בְּאֶחָד מֵהֶן, וְהוּא רוֹצֶה בָּהּ--הֲרֵי זוֹ לֹא מָרְדָה.</p>

<p><b>ב,יג</b>&nbsp;&nbsp;וְלֹא עוֹד, אֵלָא אִם הָיָה אֶחָד מֵהֶן בִּמְדִינָה אַחֶרֶת, וְאָמְרָה, הֲרֵינִי מַמְתֶּנֶת עַד שֶׁיָּבוֹא וִייַבַּם אוֹתִי, אֲבָל זֶה אֵינִי רוֹצָה בּוֹ--אֵין זוֹ מוֹרֶדֶת.&nbsp; וְאוֹמְרִין לְזֶה שְׁאֵינוּ הַגָּדוֹל שֶׁתּוֹבֵעַ אוֹתָהּ, אִם תִּרְצֶה לַחְלֹץ לָהּ וְלִתֵּן לָהּ כְּתֻבָּתָהּ, חֲלֹץ; וְאִם לָאו, הֲרֵי רָצָת שֶׁתֵּשֵׁב עַד שֶׁיָּבוֹא אָחִיךָ--הוֹאִיל וְאֵין לָךְ דִּין קְדִימָה עָלָיו.</p>

<p><b>ב,יד</b>&nbsp;&nbsp;[יג] בָּא זֶה שֶׁתָּלְתָה בּוֹ, וְלֹא רָצָה בָּהּ--חוֹזְרִין אֵצֶל זֶה שֶׁתָּבַע אוֹתָהּ לְיִבּוּם, וְהִיא אֵינָהּ רוֹצָה בּוֹ.&nbsp; וְאוֹמְרִין לָהּ, אֵין כָּאן מִי שֶׁרוֹצֶה לְיַבַּם אֵלָא זֶה, וּמִצְוַת יִבּוּם קוֹדֶמֶת--אוֹ תִּתְיַבַּם לוֹ, אוֹ תֵּצֵא בְּלֹא כְּתֻבָּה כְּדִין כָּל מוֹרֶדֶת.</p>

<p><b>ב,טו</b>&nbsp;&nbsp;[יד] כָּל יְבָמָה שֶׁאָמַרְנוּ שֶׁדִּינָהּ שֶׁתַּחְלֹץ וְלֹא תִתְיַבַּם--הֲרֵי זוֹ נוֹטֶלֶת כְּתֻבָּתָהּ, אִם יֵשׁ לָהּ כְּתֻבָּה, כִּשְׁאָר כָּל הָאַלְמָנוֹת.&nbsp; וְכֵן אִם הָיָה יְבָמָהּ מֻכֵּה שְׁחִין, אוֹ שֶׁיֵּשׁ בּוֹ שְׁאָר מוּמֵי אֲנָשִׁים--חוֹלֵץ לָהּ, וְנוֹטֶלֶת כְּתֻבָּתָהּ.&nbsp; נֻלְּדוּ בָּהּ מוּמִין, כִּשְׁהִיא שׁוֹמֶרֶת יָבָם--נִסְתַּחֲפָה שָׂדֵהוּ:&nbsp; וְאִם לֹא רָצָה לְיַבַּם, יַחְלֹץ וְיִתֵּן כְּתֻבָּה.</p>

<p><b>ב,טז</b>&nbsp;&nbsp;[טו] יְבָמָה שֶׁנָּדְרָה הֲנָיָה מִיְּבָמָהּ בְּחַיֵּי בַּעְלָהּ, אוֹ שֶׁנָּדְרָה הֲנָיָה מִכָּל הַיְּהוּדִיִּים--כּוֹפִין אוֹתוֹ שֶׁיַּחְלֹץ לָהּ, וְתִטֹּל כְּתֻבָּתָהּ.&nbsp; וְאִם נָדְרָה לְאַחַר מִיתַת בַּעְלַהּ, מְבַקְּשִׁין מִמֶּנּוּ שֶׁיַּחְלֹץ לָהּ; וְאִם לֹא רָצָה, הֲרֵי זוֹ מוֹרֶדֶת.&nbsp; וְכֵן אִם נִתְכַּוְּנָה בְּנִדְרָהּ, אַפִלּוּ בְּחַיֵּי בַּעְלָהּ, כְּדֵי שֶׁלֹּא יְיַבַּם אוֹתָהּ--אֵין כּוֹפִין אוֹתוֹ לַחְלֹץ, אֵלָא אִם כֵּן מָרְדָה וְתֵצֵא בְּלֹא כְּתֻבָּה.</p>

<p><b>ב,יז</b>&nbsp;&nbsp;[טז] יְבָמָה שֶׁתְּבָעָהּ הַיָּבָם לַחֲלִיצָה, וְהִיא אוֹמֶרֶת, אֵינִי חוֹלֶצֶת וְלֹא נוֹטֶלֶת כְּתֻבָּה, אֵלָא אֵשֵׁב בְּבֵית בַּעְלִי כִּשְׁאָר הָאַלְמָנוֹת--אֵין שׁוֹמְעִין לָהּ:&nbsp; שֶׁהֲרֵי הִקְנוּ אוֹתָהּ לְזֶה מִן הַשָּׁמַיִם; וְרָצָה מְיַבֵּם, רָצָה חוֹלֵץ וְנוֹתֵן כְּתֻבָּתָהּ.&nbsp; וְלֹא עוֹד, אֵלָא אַפִלּוּ אָמְרָה, אֲנִי נִזֹּנֶת מִשֶּׁלִּי, וְאֵשֵׁב עֲגֻנָּה כָּל יָמַי--אֵין שׁוֹמְעִין לָהּ:&nbsp; שֶׁהֲרֵי הַיָּבָם אוֹמֵר לָהּ, כָּל זְמָן שֶׁאַתְּ זְקוּקָה בִּי, אֵין נוֹתְנִין לִי אִשָּׁה; וְאַפִלּוּ הָיָה נָשׂוּי, אִפְשָׁר שֶׁיִּשָּׂא אִשָּׁה אַחֶרֶת, אוֹ תִּהְיֶה לוֹ מְרִיבָה בְּתוֹךְ בֵּיתוֹ, מִפְּנֵי הַיְּבָמָה.</p>

<p><b>ב,יח</b>&nbsp;&nbsp;[יז] יְבָמָה שֶׁלֹּא הָיָה לָהּ עַל בַּעְלָהּ כְּתֻבָּה, מִפְּנֵי שֶׁהָיְתָה אֲסוּרָה עָלָיו, וַהֲרֵי הִיא מֻתֶּרֶת לַיָּבָם, כְּמוֹ שֶׁיִּתְבָּאַר--אִם רָצָה הַיָּבָם לְיַבַּם, מְיַבֵּם; וְאֵין לָהּ עָלָיו כְּתֻבָּה, כְּדֶרֶךְ שֶׁלֹּא הָיָה לָהּ עַל בַּעְלָהּ.&nbsp; וְדִינָהּ עִם יְבָמָהּ בַּתּוֹסֶפֶת, כְּמוֹ שֶׁהָיָה עִם בַּעְלָהּ; אֲבָל אִם לֹא כָתַב לָהּ בַּעְלָהּ כְּתֻבָּה, אוֹ שֶׁמָּכְרָה לוֹ כְּתֻבָּתָהּ, אוֹ מָחֲלָה אוֹתָהּ--צָרִיךְ הַיָּבָם לִכְתֹּב לָהּ כְּתֻבָּה, כִּשְׁאָר הָאַלְמָנוֹת.</p>

<p><b>ב,יט</b>&nbsp;&nbsp;[יח] הַיְּבָמָה--קֹדֶם שֶׁיָּבוֹא עָלֶיהָ יְבָמָהּ, אוֹ קֹדֶם שֶׁיַּחְלֹץ לָהּ--הֲרֵי הִיא אֲסוּרָה לְהִנָּשֵׂא לְזָר, שֶׁנֶּאֱמָר "לֹא-תִהְיֶה אֵשֶׁת-הַמֵּת הַחוּצָה, לְאִישׁ זָר" (דברים כה,ה).&nbsp; וְאִם נִשֵּׂאת לְאַחֵר, וּבְעָלָהּ--לוֹקֶה הוּא וְהִיא, וּמוֹצִיאָהּ בְּגֶט, וְאַפִלּוּ הָיוּ לָהּ כַּמָּה בָּנִים; וְנֶאְסְרָה עָלָיו, וְעַל יְבָמָהּ.&nbsp; וִיבָמָהּ חוֹלֵץ לָהּ, וְאַחַר כָּךְ תִּהְיֶה מֻתֶּרֶת לַאֲחֵרִים.</p>

<p><b>ב,כ</b>&nbsp;&nbsp;[יט] נִתְקַדְּשָׁה לְאַחֵר, לֹא נֶאְסְרָה עַל יְבָמָהּ; אֵלָא נוֹתֵן לָהּ הַזָּר שֶׁקִּדְּשָׁהּ גֶּט, וִיבָמָהּ מְיַבֵּם אוֹ חוֹלֵץ.&nbsp; וְאִם הָיָה יְבָמָהּ כּוֹהֵן, שְׁאֵינוּ יָכוֹל לִשָּׂא גְּרוּשָׁה--תֵּצֵא מִן הַזָּר בְּגֶט, כְּדֵי שֶׁלֹּא יִהְיֶה הַחוֹטֶא נִשְׂכָּר; וְיַחְלֹץ לָהּ יְבָמָהּ.</p>

<p><b>ב,כא</b>&nbsp;&nbsp;[כ] חָזַר הַזָּר שֶׁגֵּרְשָׁהּ מִן הָאֵרוּסִין, וּנְשָׂאָהּ אַחַר שֶׁחָלַץ לָהּ יְבָמָהּ--אֵין מוֹצִיאִין אוֹתָהּ מִיָּדוֹ.&nbsp; אֲבָל אִם גֵּרְשָׁהּ מִן הַנִּשּׂוּאִין, וְחָזַר וּנְשָׂאָהּ אַחַר שֶׁחָלְצָה--מוֹצִיאִין אוֹתָהּ מִיָּדוֹ:&nbsp; מִפְּנֵי שְׁהִיא דּוֹמָה לְאֵשֶׁת אִישׁ שֶׁנִּשֵּׂאת, וּבָא בַּעְלָהּ, שְׁהִיא אֲסוּרָה עַל זֶה וְעַל זֶה, כְּמוֹ שֶׁבֵּאַרְנוּ.&nbsp; וְהַיְּבָמָה שֶׁזִּנָּת, וְהִיא זְקוּקָה--לֹא נֶאְסְרָה עַל יְבָמָהּ; אֵלָא רָצָה חוֹלֵץ, רָצָה מְיַבֵּם.</p>

<p><b>ב,כב</b>&nbsp;&nbsp;[כא] כָּל יְבָמָה שְׁהִיא סָפֵק מִדִּבְרֵיהֶם אִם יֵשׁ עָלֶיהָ זִיקַת יָבָם, אוֹ אֵין עָלֶיהָ זִיקַת יָבָם--כְּגוֹן יְבָמָה שֶׁיָּלְדָה וֶלֶד שֶׁלֹּא כָּלוּ לוֹ חֳדָשָׁיו וּמֵת בְּתוֹךְ שְׁלוֹשִׁים יוֹם, שֶׁדִּינָהּ שֶׁתַּחְלֹץ מִסָּפֵק מִדִּבְרֵיהֶם כְּמוֹ שֶׁבֵּאַרְנוּ--אִם הָלְכָה וְנִתְקַדְּשָׁה לְאַחֵר קֹדֶם חֲלִיצָה, חוֹלֵץ לָהּ יְבָמָהּ וְתֵשֵׁב עִם בַּעְלָהּ; וְאִם נִתְקַדְּשָׁה לְכוֹהֵן שְׁהוּא אָסוּר בַּחֲלוּצָה, אֵינוּ חוֹלֵץ לָהּ, שְׁאֵין אוֹסְרִין עַל זֶה אִשְׁתּוֹ, מִסָּפֵק דִּבְרֵיהֶם.&nbsp; גֵּרְשָׁהּ הַכּוֹהֵן, אוֹ מֵת--הֲרֵי זוֹ חוֹלֶצֶת, וְאַחַר כָּךְ תִּנָּשֵׂא לַאֲחֵרִים לְכַתְּחִלָּה.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ג</h2>

<p><b>ג,א</b>&nbsp;&nbsp;הָאוֹמֵר זֶה בְּנִי, אוֹ שֶׁאָמַר יֵשׁ לִי בָּנִים--הֲרֵי זֶה נֶאֱמָן; וּפוֹטֵר אֶת אִשְׁתּוֹ מִן הַחֲלִיצָה, וּמִן הַיִּבּוּם.&nbsp; [ב] אָמַר זֶה אָחִי, אוֹ שֶׁאָמַר יֵשׁ לִי אַחִין--אֵינוּ נֶאֱמָן לֶאֱסֹר אִשְׁתּוֹ, וּלְהַנִּיחָהּ זְקוּקָה לַיָּבָם:&nbsp; שֶׁהֲרֵי זֶה מִתְכַּוֵּן לְאָסְרָהּ, לְאַחַר מוֹתוֹ.</p>

<p><b>ג,ב</b>&nbsp;&nbsp;[ג] הָיָה מֻחְזָק שֶׁיֵּשׁ לוֹ אַחִין, וְאָמַר בְּשָׁעַת מִיתָתוֹ, אֵין לִי אַחִין--אֵינוּ נֶאֱמָן; וְכֵן אִם אָמַר עַל מִי שֶׁהֻחְזַק אָחִיו, אֵין זֶה אָחִי--אֵינוּ נֶאֱמָן.&nbsp; לֹא הָיָה מֻחְזָק בְּאַחִין, וְיָצָא עָלֶיהָ קוֹל שֶׁיֵּשׁ שָׁם עֵדִים שֶׁיָּעִידוּ שֶׁיֵּשׁ לְבַעְלָהּ אַחִין, וְהָעֵדִים בִּמְדִינָה אַחֶרֶת--אַפִלּוּ אָמַר הוּא בְּשָׁעַת מִיתָתוֹ, אֵין לִי אָח--הֲרֵי זוֹ חוֹשֶׁשֶׁת, וְתַמְתִּין עַד שֶׁיָּבוֹאוּ הָעֵדִים שֶׁאָמְרוּ וְיִשָּׁאֲלוּ.</p>

<p><b>ג,ג</b>&nbsp;&nbsp;[ד] מִי שֶׁזִּנָּה עִם אִשָּׁה, בֵּין פְּנוּיָה בֵּין אֵשֶׁת אִישׁ, וְנִתְעַבְּרָה, וְאָמַר, זֶה הָעֹבֶר מִמֶּנִּי הוּא, וְאַפִלּוּ הִיא מוֹדָה לוֹ--אַף עַל פִּי שְׁהוּא בְּנוֹ לְעִנְיַן יְרֻשָּׁה--הֲרֵי זֶה סָפֵק לְעִנְיַן יִבּוּם:&nbsp; כְּשֵׁם שֶׁזִּנָּת עִמּוֹ, כָּךְ זִנָּת עִם אַחֵר, וּמֵאַיִן יִוָּדַע הַדָּבָר שֶׁזֶּה בְּנוֹ וַדַּאי, וַהֲרֵי אֵין לוֹ חֲזָקָה; אֵלָא לְעוֹלָם סָפֵק הוּא, וּלְהַחְמִיר דָּנִין בּוֹ--וְחוֹלֶצֶת, וְלֹא מִתְיַבֶּמֶת.</p>

<p><b>ג,ד</b>&nbsp;&nbsp;[ה] נֶאֱמָן עֵד אֶחָד לְהָעִיד לִיבָמָה שֶׁמֵּת בַּעְלָהּ, וּמִתְיַבֶּמֶת עַל פִּיו; אוֹ שֶׁמֵּת יְבָמָהּ, אוֹ שֶׁנִּתַּן לְבַעְלָהּ בֵּן לְהַתִּירָהּ לְזָר.&nbsp; וְאַפִלּוּ עֶבֶד, אוֹ אִשָּׁה, אוֹ גּוֹי מֵסִיחַ לְפִי תֻּמּוֹ--מֵעִיד בְּמִיתַת הַיָּבָם, כְּמוֹ שֶׁמֵּעִיד לְאֵשֶׁת אִישׁ לְהַתִּירָהּ, כְּמוֹ שֶׁבֵּאַרְנוּ בְּהִלְכּוֹת גֵּרוּשִׁין.&nbsp; [ו] וְחָמֵשׁ הַנָּשִׁים שְׁאֵין מְעִידוֹת זוֹ לְזוֹ שֶׁמֵּת בַּעְלָהּ, כָּךְ אֵין מְעִידִין לָהּ שֶׁמֵּת יְבָמָהּ; וְדִין עֵדוּת זוֹ, כְּדִין אוֹתָהּ עֵדוּת, לְעִנְיַן עֵדִים שֶׁמַּכְחִישִׁין זֶה אֶת זֶה בְּמִיתַת הַיָּבָם, וּלְכָל דָּבָר.</p>

<p><b>ג,ה</b>&nbsp;&nbsp;[ז] שְׁתֵּי יְבָמוֹת שֶׁבָּאוּ מִמְּדִינַת הַיָּם, זוֹ אוֹמֶרֶת מֵת בַּעְלִי, וְזוֹ אוֹמֶרֶת מֵת בַּעְלִי--זוֹ אֲסוּרָה מִפְּנֵי בַּעְלָהּ שֶׁלְּזוֹ, וְזוֹ אֲסוּרָה מִפְּנֵי בַּעְלָהּ שֶׁלְּזוֹ:&nbsp; שְׁאֵין יְבִמְתָּהּ נֶאֱמֶנֶת לְהָעִיד לָהּ שֶׁמֵּת יְבָמָהּ, כְּמוֹ שֶׁאָמַרְנוּ.</p>

<p><b>ג,ו</b>&nbsp;&nbsp;[ח] הָיָה לְאַחַת מֵהֶן עֵד שֶׁמֵּת בַּעְלָהּ--זוֹ שֶׁיֵּשׁ לָהּ הָעֵד, עוֹמֶדֶת בְּאִסּוּרָהּ:&nbsp; שְׁאֵינָהּ אֲסוּרָה מִפְּנֵי בַּעְלָהּ, אֵלָא מִפְּנֵי יְבָמָהּ.&nbsp; וְזוֹ שְׁאֵין לָהּ עֵד, מֻתֶּרֶת:&nbsp; שֶׁהֲרֵי הָעֵד הֵעִיד שֶׁמֵּת יְבָמָהּ; וְהִיא נֶאֱמֶנֶת לוֹמַר, מֵת בַּעְלִי.</p>

<p><b>ג,ז</b>&nbsp;&nbsp;[ט] לְזוֹ בָּנִים, וּלְזוֹ אֵין בָּנִים--זוֹ שֶׁיֵּשׁ לָהּ בָּנִים, מֻתֶּרֶת; וְזוֹ שְׁאֵין לָהּ בָּנִים, אֲסוּרָה.</p>

<p><b>ג,ח</b>&nbsp;&nbsp;הָיָה לָהֶן יָבָם אַחַר כֵּן, הֲרֵי זֶה מְיַבֵּם לִשְׁתֵּיהֶן.&nbsp; [י] מֵת זֶה הַיָּבָם שֶׁיִּבַּם אוֹתָן--אֲסוּרוֹת לְהִנָּשֵׂא לְזָר, כְּשֶׁהָיוּ בַּתְּחִלָּה.&nbsp; נִתְיַבְּמוּ וְנִתְגָּרְשׁוּ, הֲרֵי אֵלּוּ מֻתָּרוֹת לְזָר.</p>

<p><b>ג,ט</b>&nbsp;&nbsp;[יא] אַף עַל פִּי שֶׁהָאִשָּׁה נֶאֱמֶנֶת לוֹמַר, מֵת בַּעְלִי, וְתִנָּשֵׂא אוֹ תִּתְיַבַּם--אֵין הַיְּבָמָה נֶאֱמֶנֶת לוֹמַר, מֵת יְבָמִי, שֶׁתִּנָּשֵׂא לְזָר:&nbsp; הוֹאִיל וְהוּא אִסּוּר לָאו, שֶׁמֶּא יִהְיֶה קַל בְּעֵינֶיהָ.&nbsp; וְכֵן אֵין הַיָּבָם נֶאֱמָן לוֹמַר, מֵת אָחִי, שֶׁיְּיַבַּם אֶת אִשְׁתּוֹ--שֶׁמֶּא עֵינָיו נָתַן בָּהּ.&nbsp; וְאֵין הָאִשָּׁה נֶאֱמֶנֶת לוֹמַר, מֵתָה אֲחוֹתִי, שֶׁתִּכָּנֵס לְבֵיתָהּ, וְאֵין הָאִישׁ נֶאֱמָן לוֹמַר, מֵתָה אִשְׁתִּי, שֶׁיִּשָּׂא אֶת אֲחוֹתָהּ--עַד שֶׁיָּעִידוּ שְׁנֵי עֵדִים שֶׁמֵּתָה אֲחוֹתָהּ, וְאַחַר כָּךְ תִּכָּנֵס לְבֵיתָהּ:&nbsp; שֶׁלֹּא הֶאֱמִינוּ עֵד אֶחָד, אֵלָא מִשּׁוֹם הַתָּרַת עֲגֻנָּה כְּמוֹ שֶׁבֵּאַרְנוּ.</p>

<p><b>ג,י</b>&nbsp;&nbsp;[יב] לְפִיכָּךְ הָאִשָּׁה שֶׁהָלְכָה הִיא וּבַעְלָהּ וִיבָמָהּ לִמְדִינַת הַיָּם, וּבָאָה וְאָמְרָה, מֵת בַּעְלִי וְאַחַר כָּךְ מֵת יְבָמִי, אוֹ שֶׁאָמְרָה מֵת יְבָמִי וְאַחַר כָּךְ מֵת בַּעְלִי--הֲרֵי זוֹ אֵינָהּ נֶאֱמֶנֶת.&nbsp; אֲבָל אִם הָלְכָה הִיא וּבַעְלָהּ בִּלְבָד, וּבָאָה וְאָמְרָה, נִתַּן לִי יָבָם בִּמְדִינַת הַיָּם וּמֵת--בֵּין שֶׁאָמְרָה מֵת הַיָּבָם וְאַחַר כָּךְ מֵת בַּעְלִי, בֵּין שֶׁאָמְרָה מֵת בַּעְלִי וְאַחַר כָּךְ מֵת הַיָּבָם שֶׁנִּתַּן לִי--הֲרֵי זוֹ נֶאֱמֶנֶת, שֶׁהַפֶּה שֶׁאָסַר הוּא הַפֶּה שֶׁהִתִּיר.</p>

<p><b>ג,יא</b>&nbsp;&nbsp;[יג] הָאִשָּׁה שֶׁהָלְכָה הִיא וּבַעְלָהּ וּבְנָהּ לִמְדִינַת הַיָּם, וּבָאָה וְאָמְרָה, מֵת בַּעְלִי וְאַחַר כָּךְ מֵת בְּנִי--נֶאֱמֶנֶת, שֶׁהֲרֵי הָיְתָה בְּחֶזְקַת הֶתֵּר לְזָר.&nbsp; אָמְרָה מֵת בְּנִי וְאַחַר כָּךְ מֵת בַּעְלִי--אֵינָהּ נֶאֱמֶנֶת לְהִתְיַבַּם, וְחוֹשְׁשִׁין לִדְבָרֶיהָ; וְחוֹלֶצֶת, וְלֹא מִתְיַבֶּמֶת.</p>

<p><b>ג,יב</b>&nbsp;&nbsp;[יד] הָלְכָה הִיא וּבַעְלָהּ בִּלְבָד, וּבָאָה וְאָמְרָה, נִתַּן לִי בֵּן בִּמְדִינַת הַיָּם, וּמֵת וְאַחַר כָּךְ מֵת בַּעְלִי--נֶאֱמֶנֶת וּמִתְיַבֶּמֶת, שֶׁהֲרֵי הָיְתָה בְּחֶזְקַת הֶתֵּר לִיבָמָהּ בְּעֵת שֶׁהָלְכָה.&nbsp; אָמְרָה, מֵת בַּעְלִי וְאַחַר כָּךְ מֵת הַבֵּן שֶׁנִּתַּן לִי--אֵינָהּ נֶאֱמֶנֶת לִפְטֹר עַצְמָהּ מִן הַיִּבּוּם וּמִן הַחֲלִיצָה, וְחוֹשְׁשִׁין לִדְבָרֶיהָ; וְחוֹלֶצֶת, וְלֹא מִתְיַבֶּמֶת.</p>

<p><b>ג,יג</b>&nbsp;&nbsp;[טו] בַּמֶּה דְּבָרִים אֲמוּרִים, בְּשֶׁהָיְתָה פְּסוּלָה לַכְּהֻנָּה מִתְּחִלָּתָהּ, כְּגוֹן שֶׁהָיְתָה גְּרוּשָׁה אוֹ חֲלָלָה, אוֹ שֶׁאָמְרָה בִּמְעָרָה הָיִינוּ כְּשֶׁמֵּתוּ.&nbsp; אֲבָל אִם אֵין הַדָּבָר כֵּן, אֵינָהּ חוֹלֶצֶת--שֶׁמֶּא תַּחְלֹץ וְיָבוֹאוּ עֵדִים וְיָעִידוּ שֶׁהַדָּבָר כְּמוֹ שֶׁאָמְרָה וְהַבַּעַל מֵת תְּחִלָּה, וְנִמְצֵאת חֲלִיצָה זוֹ אֵינָהּ כְּלוּם; וְתִנָּשֵׂא לְכוֹהֵן, וְיִרְאֶה הָרוֹאֶה אוֹתָהּ שֶׁחָלְצָה וְנִשֵּׂאת לְכוֹהֵן, וִידַמֶּה שֶׁהַחֲלוּצָה מֻתֶּרֶת לַכְּהֻנָּה, וְהוּא אֵינוּ יוֹדֵעַ בָּעֵדִים שֶׁבָּאוּ:&nbsp; לְפִיכָּךְ לֹא תַחְלֹץ, וְלֹא תִתְיַבַּם, אֵלָא תִּשָּׁאֵר בְּחֶזְקַת זְקוּקָה כְּשֶׁיָּצַאת, עַד שֶׁיָּבוֹאוּ עֵדִים.</p>

<p><b>ג,יד</b>&nbsp;&nbsp;[טז] וְכֵן אִשָּׁה שֶׁהָלַךְ בַּעְלָהּ וְצָרָתָהּ לִמְדִינַת הַיָּם, וּבָאוּ וְאָמְרוּ לָהּ מֵת בַּעְלִיךְ--הֲרֵי זוֹ לֹא תַחְלֹץ, וְלֹא תִתְיַבַּם לְעוֹלָם, עַד שֶׁיִּוָּדַע אִם יָלְדָה צָרָתָהּ, אוֹ לֹא יָלְדָה.</p>

<p><b>ג,טו</b>&nbsp;&nbsp;וְלָמָּה לֹא תַחְלֹץ אַחַר תִּשְׁעָה חֳדָשִׁים מִמִּיתַת הַבַּעַל, וְתִהְיֶה מֻתֶּרֶת לְזָר עַל כָּל פָּנִים--שְׁאִם יָלְדָה צָרָתָהּ, הֲרֵי נִפְטְרָה זוֹ; וְאִם לֹא יָלְדָה, הֲרֵי נֶחְלְצָה:&nbsp; גְּזֵרָה שֶׁמֶּא יִוָּדַע אַחַר הַחֲלִיצָה שֶׁיָּלְדָה צָרָתָהּ וֶלֶד שֶׁלְּקַיָּמָה, וְנִמְצֵאת זוֹ שְׁאֵינָהּ חֲלִיצָה וְתִנָּשֵׂא לְכוֹהֵן אַחַר שֶׁנֶּחְלְצָה, וְיֹאמַר הָרוֹאֶה שֶׁלֹּא יָדַע בָּעֵדִים שֶׁבָּאוּ שֶׁהַחֲלוּצָה מֻתֶּרֶת לְכוֹהֵן, וְיָעִיד שֶׁרָאָה אוֹתָהּ נִשֵּׂאת לַכְּהֻנָּה עַל פִּי בֵּית דִּין.&nbsp; לְפִיכָּךְ אִם הָיְתָה אֲסוּרָה לַכְּהֻנָּה מִתְּחִלָּתָהּ--הֲרֵי זוֹ חוֹלֶצֶת לְאַחַר תִּשְׁעָה, וְתִנָּשֵׂא לְזָר.</p>

<p><b>ג,טז</b>&nbsp;&nbsp;אֲבָל זוֹ הַצָּרָה שֶׁהָיְתָה עִם בַּעְלָהּ כְּשֶׁמֵּת--תַּמְתִּין תִּשְׁעִים יוֹם כִּשְׁאָר הַיְּבָמוֹת, וְתַחְלֹץ אוֹ תִּתְיַבַּם; וְלֹא תָחוּשׁ לְצָרָתָהּ שֶׁבַּמְּדִינָה הָאַחֶרֶת, הוֹאִיל וְלֹא הָיָה בַּעְלָהּ עִמָּהּ בַּמְּדִינָה.</p>

<p><b>ג,יז</b>&nbsp;&nbsp;הָאִשָּׁה שֶׁמֵּת בַּעְלָהּ, וְהָיְתָה לָהּ חָמוֹת בִּמְדִינַת הַיָּם--אֵינָהּ חוֹשֶׁשֶׁת שֶׁמֶּא יָלְדָה חֲמוֹתָהּ, וּכְבָר נִתַּן לָהּ יָבָם בִּמְדִינָה אַחֶרֶת:&nbsp; שֶׁלֹּא גָזְרוּ בְּדָבָר זֶה; אֵלָא נַעְמִיד אוֹתָהּ עַל חֶזְקָתָהּ, וַהֲרֵי הִיא מֻתֶּרֶת.&nbsp; וְהוּא הַדִּין לְאִשָּׁה שֶׁמֵּת בַּעְלָהּ, וְהָיָה לוֹ בֵּן בִּמְדִינָה אַחֶרֶת--הֲרֵי זוֹ מֻתֶּרֶת לְזָר; וְאֵין חוֹשְׁשִׁין שֶׁמֶּא מֵת הַבֵּן, אֵלָא הַעְמֵד אוֹתָהּ עַל חֶזְקָתָהּ.</p>

<p><b>ג,יח</b>&nbsp;&nbsp;יָצַאת חֲמוֹתָהּ מְעֻבֶּרֶת--הֲרֵי זוֹ חוֹשֶׁשֶׁת, וְלֹא תִנָּשֵׂא לְזָר עַד שֶׁתֵּדַע מַה הָיָה סוֹף עִבּוּר חֲמוֹתָהּ, שֶׁמֶּא נֻלַּד לָהּ יָבָם, קֹדֶם מִיתַת הַבַּעַל.</p>

<p><b>ג,יט</b>&nbsp;&nbsp;הָאִשָּׁה שֶׁהָלַךְ בַּעְלָהּ וּבְנָהּ לִמְדִינַת הַיָּם, וּבָאוּ וְאָמְרוּ לָהּ, מֵת בַּעְלִיךְ וְאַחַר כָּךְ מֵת בְּנֵךְ, וְנִשֵּׂאת, וְאַחַר כָּךְ נוֹדַע שֶׁחִלּוּף הָיוּ הַדְּבָרִים--תֵּצֵא, וְהַוֶּלֶד כָּשֵׁר; אָמְרוּ לָהּ, מֵת בְּנֵךְ וְאַחַר כָּךְ מֵת בַּעְלִיךְ, וְנִתְיַבְּמָה, וְאַחַר כָּךְ נוֹדַע שֶׁחִלּוּף הָיוּ הַדְּבָרִים--תֵּצֵא, וְהַוֶּלֶד שֶׁנֻּלַּד לִפְנֵי הַשְּׁמוּעָה אוֹ לְאַחַר הַשְּׁמוּעָה מַמְזֵר.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ד</h2>

<p><b>ד,א</b>&nbsp;&nbsp;כֵּיצַד מִצְוַת חֲלִיצָה:&nbsp; הַיְּבָמָה הוֹלֶכֶת אַחַר יְבָמָהּ לִמְקוֹם שְׁהוּא שָׁם, וּבָאָה לַדַּיָּנִין, וְהֶן קוֹרְאִין לוֹ, וְנוֹתְנִין לוֹ עֵצָה הַהוֹגֶנֶת לוֹ וְלָהּ.&nbsp; אִם עֵצָה טוֹבָה לְיַבַּם, יוֹעֲצִין אוֹתוֹ לְיַבַּם; וְאִם עֵצָה טוֹבָה לַחְלֹץ--כְּגוֹן שֶׁהָיְתָה הִיא יַלְדָה וְהוּא זָקֵן, אוֹ הִיא זְקֵנָה וְהוּא יֶלֶד--יוֹעֲצִין אוֹתוֹ לַחְלֹץ.</p>

<p><b>ד,ב</b>&nbsp;&nbsp;וּצְרִיכִין הַדַּיָּנִין לִקְבֹּעַ מְקוֹם שֶׁיֵּשְׁבוּ בּוֹ, וְאַחַר כָּךְ תַּחְלֹץ שָׁם בִּפְנֵיהֶם, שֶׁנֶּאֱמָר "וְעָלְתָה יְבִמְתּוֹ הַשַּׁעְרָה .&nbsp;.&nbsp;." (דברים כה,ז).&nbsp; לֹא נוֹעֲדוּ וְלֹא קָבְעוּ מָקוֹם, אֵלָא נִקְרְאוּ נִקְרֹה וְנִקְרֵאת הִיא וְהוּא לִפְנֵיהֶן, וְחָלְצוּ--חֲלִיצָתָהּ כְּשֵׁרָה.</p>

<p><b>ד,ג</b>&nbsp;&nbsp;וּמְלַמְּדִין אוֹתָהּ וְאֶת הַיָּבָם לִקְרוֹת, עַד שֶׁיִּהְיוּ רְגִילִין; וְתִהְיֶה יְכוּלָה לִקְרוֹת "לֹא אָבָה" (דברים כה,ז) בִּנְשִׁימָה אַחַת, וְאַחַר כָּךְ תֹּאמַר "יַבְּמִי" (שם)--כְּדֵי שֶׁלֹּא יִהְיֶה מַשְׁמַע דְּבָרֶיהָ, אָבָה יַבְּמִי.&nbsp; [ד] וּמֵאַחַר שֶׁתִּהְיֶה רְגִילָה לִקְרוֹת, אַף עַל פִּי שֶׁלֹּא קָרָאת בִּנְשִׁימָה אַחַת, אֵין מַקְפִּידִין עַל זֶה; אֲבָל אִם אֵינָהּ יְכוּלָה, מַרְגִּילִין אוֹתָהּ עַד שֶׁתֵּדַע.</p>

<p><b>ד,ד</b>&nbsp;&nbsp;[ה] וְהַחֲלִיצָה בַּיּוֹם, וְלֹא בַּלָּיְלָה, וּבִפְנֵי שְׁלוֹשָׁה שֶׁיּוֹדְעִין לְהַקְרוֹת כַּשּׁוּרָה.&nbsp; וְאִם הָיָה אֶחָד מִן הַשְּׁלוֹשָׁה גֵּר--פָּסוּל, וְאַפִלּוּ הָיָה אָבִיו גֵּר וְאִמּוֹ יִשְׂרְאֵלִית:&nbsp; עַד שֶׁיִּהְיֶה אָבִיו וְאִמּוֹ מִיִּשְׂרָאֵל.&nbsp; וּמִצְוָתָהּ בַּחֲמִשָּׁה, כְּדֵי לְפַרְסַם הַדָּבָר; וְאוֹתָן הַשְּׁנַיִם, אַפִלּוּ הָיוּ עַמֵּי הָאָרֶץ.</p>

<p><b>ד,ה</b>&nbsp;&nbsp;[ו] כֵּיצַד חוֹלְצִין:&nbsp; מְבִיאִין לוֹ מַנְעָל שֶׁלְּעוֹר שֶׁיֵּשׁ לוֹ עָקֵב, וְאֵינוּ תָּפוּר בְּפִשְׁתָּן; וְלוֹבְשׁוֹ בְּיָמִין, וְקוֹשֵׁר רְצוּעוֹתָיו עַל רַגְלוֹ; וְעוֹמֵד הוּא וְהִיא בְּבֵית דִּין, וּמַקְרִין לַיְּבָמָה בִּלְשׁוֹן הַקֹּדֶשׁ "מֵאֵן יְבָמִי .&nbsp;.&nbsp;." (דברים כה,ז), וְאַחַר כָּךְ מַקְרִין לַיָּבָם "לֹא חָפַצְתִּי לְקַחְתָּהּ" (דברים כה,ח); וְנוֹעֵץ רַגְלוֹ בָּאָרֶץ, וְהִיא יוֹשֶׁבֶת וּפוֹשֶׁטֶת יָדָהּ בְּבֵית דִּין, וּמַתֶּרֶת רְצוּעוֹת הַמַּנְעָל מֵעַל רַגְלוֹ, וְחוֹלֶצֶת הַמַּנְעָל וּמַשְׁלֶכֶת אוֹתוֹ לָאָרֶץ; וּמִשֶּׁיִּשָּׁמֵט רֹב הֶעָקֵב, הֻתְּרָה הַיְּבָמָה לְזָר.</p>

<p><b>ד,ו</b>&nbsp;&nbsp;[ז] וְאַחַר כָּךְ עוֹמֶדֶת וְיוֹרֶקֶת בָּאָרֶץ כְּנֶגֶד פָּנָיו, רֹק הַנִּרְאֶה לַדַּיָּנִין--שֶׁמִּצְוַת חֲלִיצָה שֶׁיִּהְיוּ שְׁנֵיהֶן עוֹמְדִין בְּשָׁעַת קְרִיאָה, וּבְשָׁעַת רְקִיקָה; וּצְרִיכִין הַדַּיָּנִין לִרְאוֹת הָרֹק יוֹצֶא מִפִּיהָ.&nbsp; וְאַחַר כָּךְ מַקְרִין לָהּ "כָּכָה יֵעָשֶׂה לָאִישׁ .&nbsp;.&nbsp;. וְנִקְרָא שְׁמוֹ, בְּיִשְׂרָאֵל .&nbsp;.&nbsp;." (דברים כה,ט-י).&nbsp; [ח] הַכֹּל בִּלְשׁוֹן הַקֹּדֶשׁ, שֶׁנֶּאֱמָר "כָּכָה" בַּלָּשׁוֹן הַזֶּה; וְכָל הַיּוֹשְׁבִין שָׁם עוֹנִין אַחֲרֶיהָ "חֲלוּץ הַנָּעַל" "חֲלוּץ הַנָּעַל" (דברים כה,י), שְׁלוֹשָׁה פְּעָמִים.</p>

<p><b>ד,ז</b>&nbsp;&nbsp;וְצָרִיךְ שֶׁתִּתְכַּוַּן הַיְּבָמָה שֶׁתַּחְלֹץ לוֹ, וְיִתְכַּוַּן הוּא שֶׁיַּחְלֹץ לָהּ; וְיַעֲשׂוּ מַעֲשִׂים אֵלּוּ, לִשְׁמָן.&nbsp; וְהַסּוֹמֶה אֵינוּ חוֹלֵץ, שֶׁנֶּאֱמָר "וְיָרְקָה בְּפָנָיו" (דברים כה,ט); וְאֵין זֶה רוֹאֶה הָרֹק.</p>

<p><b>ד,ח</b>&nbsp;&nbsp;[ט] נִמְצָא סֵדֶר חֲלִיצָה כָּךְ הוּא:&nbsp; קוֹרְאָה הִיא תְּחִלָּה "מֵאֵן יְבָמִי .&nbsp;.&nbsp;." (דברים כה,ז); וְאַחַר כָּךְ קוֹרֶא הוּא "לֹא חָפַצְתִּי .&nbsp;.&nbsp;." (דברים כה,ח); וְאַחַר כָּךְ תַּחְלֹץ, וְאַחַר כָּךְ תָּרֹק; וְאַחַר כָּךְ תִּקְרָא "כָּכָה יֵעָשֶׂה לָאִישׁ .&nbsp;.&nbsp;. וְנִקְרָא שְׁמוֹ .&nbsp;.&nbsp;." (דברים כה,ט-י).&nbsp; [י] וְאֵין הַסֵּדֶר מְעַכֵּב, אֵלָא אִם לֹא קָרְאָה בַּתְּחִלָּה, לֹא הִיא וְלֹא הוּא, אוֹ שֶׁרָקְקָה וְאַחַר כָּךְ חָלְצָה, אוֹ שֶׁקָּרְאָה וְאַחַר כָּךְ רָקְקָה--חֲלִיצָתָהּ כְּשֵׁרָה.&nbsp; [יא] וְלָמָּה לֹא תַחְזֹר וְתָרֹק עַל הַסֵּדֶר, שֶׁמֶּא יֹאמְרוּ, רְקִיקָה לְבַדָּהּ אֵינָהּ כְּלוּם, וְאֵינָהּ פּוֹסֶלֶת מִן הָאַחִין.</p>

<p><b>ד,ט</b>&nbsp;&nbsp;[יב] חָלְצָה בִּלְבָד, וְלֹא קָרְאָה וְלֹא רָקְקָה--חֲלִיצָתָהּ כְּשֵׁרָה; וְאֵין צָרִיךְ לוֹמַר, שֶׁחָלְצָה וְקָרְאָה וְלֹא רָקְקָה, אוֹ שֶׁחָלְצָה וְרָקְקָה וְלֹא קָרְאָה--שֶׁחֲלִיצָתָהּ כְּשֵׁרָה.&nbsp; [יג] בַּמֶּה דְּבָרִים אֲמוּרִים, בְּשֶׁהָיוּ יְכוּלִין לְדַבַּר, שֶׁהֲרֵי הֶן רְאוּיִין לִקְרוֹת.&nbsp; אֲבָל אִלֶּמֶת אוֹ אִלֵּם, אֵינָן חוֹלְצִין; וְאִם חָלְצוּ, חֲלִיצָתָן פְּסוּלָה:&nbsp; וְאֵינָן כְּחֵרֵשׁ אוֹ חֵרֶשֶׁת שֶׁחָלְצוּ, שֶׁלֹּא עָשׂוּ כְּלוּם--לְפִי שֶׁהַחֵרֵשׁ וְהַחֵרֶשֶׁת, אֵינָן בְּנֵי דַּעַת.</p>

<p><b>ד,י</b>&nbsp;&nbsp;[יד] רָקְקָה בִּלְבָד, אוֹ שֶׁרָקְקָה וְקָרְאָה וְלֹא חָלְצָה--הֲרֵי זוֹ כַּחֲלִיצָה פְּסוּלָה.&nbsp; קָרְאָה הִיא וְהוּא, וְלֹא חָלְצָה וְלֹא רָקְקָה--לֹא עָשָׂה כְּלוּם:&nbsp; שֶׁנֶּאֱמָר "כָּכָה יֵעָשֶׂה לָאִישׁ" (דברים כה,ט)--הַמַּעֲשֶׂה שְׁהוּא הַחֲלִיצָה וְהָרְקִיקָה, הוּא שֶׁמּוֹעִיל; אֲבָל הַקְּרִיאָה אֵינָהּ מְעַכֶּבֶת, וְאֵינָהּ מוֹעֶלֶת.</p>

<p><b>ד,יא</b>&nbsp;&nbsp;[טו] חָלְצָה וְרָקְקָה וְקָרָאת, וְהֶן יוֹשְׁבִין אוֹ מֻטִּין עַל צִדֵּיהֶן, אוֹ שֶׁהָיָה שְׂרוֹךְ הַנַּעַל קָשׁוּר עַל שׁוֹקוֹ מִן הָאַרְכֻּבָּה וּלְמַטָּה, אוֹ שֶׁחָלְצָה בִּפְנֵי שְׁלוֹשָׁה עַמֵּי הָאָרֶץ שְׁאֵינָן יוֹדְעִין לְהַקְרוֹת, וְכֵן הַסּוֹמָה שֶׁחָלְצָה--חֲלִיצָתָהּ כְּשֵׁרָה.</p>

<p><b>ד,יב</b>&nbsp;&nbsp;[טז] חָלְצָה בַּלַּיְלָה, אוֹ שֶׁחָלְצָה בִּפְנֵי שְׁנַיִם, אוֹ בִּפְנֵי שְׁלוֹשָׁה וְנִמְצָא אֶחָד מֵהֶן קָרוֹב אוֹ פָּסוּל, אוֹ שֶׁהָיָה הַמַּנְעָל קָשׁוּר לְמַעְלָה מִן הָאַרְכֻּבָּה, אוֹ שֶׁהִתִּיר הוּא וְשָׁמְטָה הִיא, אוֹ שֶׁהִתִּירָה הִיא וְשָׁמַט הוּא, אוֹ שֶׁנִּתְכַּוְּנָה הִיא וְלֹא נִתְכַּוַּן הוּא, אוֹ שֶׁנִּתְכַּוַּן הוּא וְלֹא נִתְכַּוְּנָה הִיא, וְכֵן קְטַנָּה שֶׁחָלְצָה לַגָּדוֹל--חֲלִיצָתָהּ פְּסוּלָה.</p>

<p><b>ד,יג</b>&nbsp;&nbsp;וְכֵן אִם חָלְצָה בִּפְנֵי יָחִיד, וְאַפִלּוּ בֵּינוֹ לְבֵינָהּ, וּבַלַּיְלָה--הֲרֵי זוֹ חֲלִיצָה פְּסוּלָה; אֲבָל חֵרֵשׁ שׁוֹטֶה וְקָטָן שֶׁחָלְצוּ, וְכֵן הַחוֹלֵץ לְמִי שְׁהִיא פְּטוּרָה מִן הַחֲלִיצָה וּמִן הַיִּבּוּם--אֵינָהּ חֲלִיצָה.</p>

<p><b>ד,יד</b>&nbsp;&nbsp;[יז] יָבָם שֶׁרַגְלוֹ הַיְּמָנִית חֲתוּכָה, אֵינוּ חוֹלֵץ בִּשְׂמֹאל; וְאִם חָלְצָה מֵעַל שְׂמֹאלוֹ, חֲלִיצָתָהּ פְּסוּלָה.&nbsp; הָיְתָה רַגְלוֹ עֲקוּמָה לְאָחוֹר, אוֹ הֲפוּכָה עַל צִדָּהּ, אוֹ שֶׁהָיָה מְהַלֵּךְ עַל רָאשֵׁי אֶצְבְּעוֹת רַגְלָיו--הֲרֵי זֶה אֵינוּ חוֹלֵץ, שֶׁהַחוֹלֵץ צָרִיךְ לִנְעֹץ עֲקֵבוֹ בָּאָרֶץ וְזֶה אֵינוּ יָכוֹל; וְאִם חָלְצָה לְמִי שֶׁרַגְלוֹ כָּךְ, חֲלִיצָתָהּ פְּסוּלָה.&nbsp; [יח] וִיבָמָה שֶׁיָּדֶיהָ חֲתוּכוֹת--חוֹלֶצֶת לְכַתְּחִלָּה וְאַפִלּוּ בְּשִׁנֶּיהָ, שֶׁלֹּא נֶאֱמָר וְחָלְצָה בְּיָדָהּ.</p>

<p><b>ד,טו</b>&nbsp;&nbsp;חָלְצָה בְּמַנְעָל שֶׁלְּבֶגֶד, אֵינָהּ חֲלִיצָה; אֲבָל אִם חָלְצָה בְּמַנְעָל שְׁאֵין לוֹ עָקֵב, אוֹ שֶׁהָיָה תָּפוּר בְּפִשְׁתָּן, אוֹ שֶׁהָיָה מַנְעָל שֶׁלְּשֵׂעָר אוֹ שֶׁלְּסִיב אוֹ שֶׁלְּשַׁעַם אוֹ שֶׁלְּעֵץ, אוֹ שֶׁהָיָה מַנְעָל גָּדוֹל שְׁאֵינוּ יָכוֹל לְהַלַּךְ בּוֹ, אוֹ קָטָן שְׁאֵינוּ חוֹפֶה רֹב רַגְלוֹ, אוֹ מַנְעָל פָּרוּם שְׁאֵינוּ חוֹפֶה רֹב הָרֶגֶל, אוֹ נִפְחָת שְׁאֵין מְקַבֵּל רֹב הָרֶגֶל--חֲלִיצָתָהּ פְּסוּלָה.</p>

<p><b>ד,טז</b>&nbsp;&nbsp;[יט] חָלְצָה בְּסַנְדָּל שֶׁלְּעֵץ וּמְחֻפֶּה עוֹר, אוֹ שֶׁהָיְתָה קַרְקָעִיתוֹ עוֹר וּלְחָיָיו שֶׁלְּשֵׂעָר, אוֹ שֶׁחָלְצָה סַנְדָּל שֶׁלַּשְּׂמֹאל מֵעַל רַגְלוֹ הַיְּמָנִית, אוֹ שֶׁלֹּא הָיָה הַמַּנְעָל שֶׁלּוֹ, אוֹ שֶׁהָיָה הַמַּנְעָל גָּדוֹל שֶׁיָּכוֹל לְהַלַּךְ בּוֹ, אוֹ קָטָן שֶׁחוֹפֶה רֹב רַגְלוֹ, אוֹ נִפְרָם שֶׁחוֹפֶה רֹב הָרֶגֶל, אוֹ נִפְחָת שֶׁמְּקַבֵּל רֹב הָרֶגֶל--חֲלִיצָתָהּ כְּשֵׁרָה.</p>

<p><b>ד,יז</b>&nbsp;&nbsp;[כ] סַנְדָּל הַמֻּסְגָּר וְהַמֻּחְלָט, וְשֶׁלַּעֲבוֹדָה זָרָה שֶׁמַּנִּיחִין אוֹתוֹ בְּרַגְלֵי הַצּוּרָה--לֹא תַחְלֹץ בּוֹ; וְאִם חָלְצָה--חֲלִיצָתָהּ כְּשֵׁרָה, וְאַף עַל פִּי שְׁהוּא אָסוּר בַּהֲנָיָה.&nbsp; אֲבָל סַנְדָּל שֶׁלְּתִקְרֹבֶת עֲבוֹדָה זָרָה, וְשֶׁלְּעִיר הַנִּדַּחַת, אוֹ שֶׁנַּעֲשָׂה לְמֵת שֶׁיִּקָּבֵר בּוֹ--אִם חָלְצָה בּוֹ, חֲלִיצָתָהּ פְּסוּלָה:&nbsp; שֶׁהֲרֵי אֵינוּ עוֹמֵד לְהַלַּךְ בּוֹ.</p>

<p><b>ד,יח</b>&nbsp;&nbsp;[כא] קָרְעָה הַמַּנְעָל מֵעַל רַגְלוֹ, אוֹ שֶׁשְּׂרָפַתְהוּ, אוֹ שֶׁהָיָה לָבוּשׁ שְׁנֵי מַנְעָלִין וְחָלְצָה הָעֶלְיוֹן--אַף עַל פִּי שֶׁקָּרְעָה הַתַּחְתּוֹן עַד שֶׁנִּתְגַּלְּתָה רַגְלוֹ, הֲרֵי זוֹ חֲלִיצָה פְּסוּלָה.</p>

<p><b>ד,יט</b>&nbsp;&nbsp;[כב] יְבָמָה שֶׁאָכְלָה שׁוּם וְגַרְגִּיר וְכַיּוֹצֶא בָּהֶן מִדְּבָרִים שֶׁמְּזִיבִין אֶת הָרֹק, וְהָיָה הָרֹק זָב מִפִּיהָ--אֵינוּ כְּלוּם, עַד שֶׁיִּהְיֶה הָרֹק מֵעַצְמוֹ.&nbsp; [כג] רָקְקָה דָּם, אוֹ שֶׁהָיָה שׁוֹתֵת מִפִּיהָ--אֵינוּ כְּלוּם; אֲבָל אִם מָצְצָה וְרָקְקָה--כָּשֵׁר, שְׁאֵי אִפְשָׁר לְדָם שֶׁנִּמְצַץ בְּלֹא צִחְצוּחֵי רֹק.&nbsp; רָקְקָה וּקְלָטַתּוּ הָרוּחַ קֹדֶם שֶׁיַּגִּיעַ לִכְנֶגֶד פָּנָיו, כְּגוֹן שֶׁהָיְתָה אֲרוּכָה וְהוּא קָצֵר--אֵינוּ כְּלוּם; וְאִם אַחַר שֶׁהִגִּיעַ לְנֶגֶד פָּנָיו--אַף עַל פִּי שֶׁלֹּא הִגִּיעַ לָאָרֶץ, כָּשֵׁר.&nbsp; וְכֵן אִם לֹא רָאוּ הַדַּיָּנִין הָרֹק כְּשֶׁיָּצָא מִפִּיהָ, כָּשֵׁר.</p>

<p><b>ד,כ</b>&nbsp;&nbsp;[כד] חֲלִיצָה מֻטְעֵית, פְּסוּלָה.&nbsp; כֵּיצַד--כְּגוֹן שֶׁאָמְרוּ לוֹ, חֲלֹץ לָהּ וּבְכָּךְ אַתָּה כּוֹנְסָהּ, אוֹ שֶׁאָמְרוּ לוֹ, חֲלֹץ לָהּ שֶׁזּוֹ מִצְוָה הִיא וְאֵינָהּ מַפְסֶדֶת עָלֶיךָ כְּלוּם, וְאִם רָצִיתָ אַחַר כָּךְ לְיַבַּם תְּיַבַּם, וְכַיּוֹצֶא בִּדְבָרִים אֵלּוּ.&nbsp; אֲבָל אִם הִטְעוּהוּ וְאָמְרוּ לוֹ, חֲלֹץ לָהּ עַל מְנָת שֶׁתִּתֵּן לָךְ מָאתַיִם זוּז, אוֹ עַל תְּנָאי כָּךְ וְכָּךְ--אַף עַל פִּי שֶׁלֹּא נָתְנָה וְלֹא נִתְקַיַּם הַתְּנָאי, חֲלִיצָתָהּ כְּשֵׁרָה:&nbsp; שֶׁהֲרֵי נִתְכַּוַּן לַחְלֹץ לָהּ.</p>

<p><b>ד,כא</b>&nbsp;&nbsp;[כה] הַמּוֹסֵר מוֹדָעָה עַל הַחֲלִיצָה, חֲלִיצָתוֹ פְּסוּלָה; לְפִיכָּךְ רָאוּי לַדַּיָּנִין לוֹמַר לוֹ לְבַטַּל הַמּוֹדָעָה, כְּדֶרֶךְ שֶׁעוֹשִׂין בְּגֶט.&nbsp; לְחָצוּהוּ יִשְׂרָאֵל, וְהִכּוּהוּ עַד שֶׁחָלַץ--אִם כַּדִּין עָשׂוּ, חֲלִיצָתוֹ כְּשֵׁרָה; וְאִם שֶׁלֹּא כַּדִּין, כְּגוֹן שֶׁטָּעוּ אוֹ שֶׁהָיוּ הִדְיוֹטוֹת--חֲלִיצָתוֹ פְּסוּלָה.&nbsp; וְאִם הַגּוֹיִים אֲנָסוּהוּ מֵעַצְמָן--אִם הָיָה הַדִּין נוֹתֵן שֶׁיַּחְלֹץ, חֲלִיצָתוֹ פְּסוּלָה; וְאִם שֶׁלֹּא כַּדִּין, אֵינָהּ חֲלִיצָה.</p>

<p><b>ד,כב</b>&nbsp;&nbsp;[כו] כָּל מָקוֹם שֶׁאָמַרְנוּ אֵינָהּ חֲלִיצָה, אוֹ לֹא עָשָׂה כְּלוּם, אוֹ אֵינָהּ כְּלוּם--הֲרֵי הִיא כְּאִלּוּ לֹא נֶחְלְצָה לוֹ, וְלֹא נֶאְסְרוּ עָלָיו קְרוֹבוֹתֶיהָ, וְלֹא נִפְסְלָה מִן הַכְּהֻנָּה, וּמֻתֶּרֶת לְהִתְיַבַּם.&nbsp; וְכָל מָקוֹם שֶׁאָמַרְנוּ חֲלִיצָתָהּ פְּסוּלָה--נֶאְסְרוּ עָלָיו קְרוֹבוֹתֶיהָ, וְנִפְסְלָה מִן הַכְּהֻנָּה, וְנֶאְסְרָה עַל הָאַחִין, וְאֵינָהּ מִתְיַבֶּמֶת; וְאֵינָהּ מֻתֶּרֶת לְהִנָּשֵׂא לְזָר, עַד שֶׁתַּחְלֹץ חֲלִיצָה כְּשֵׁרָה.&nbsp; [כז] עָבְרָה וְנִשֵּׂאת--הֲרֵי זֶה חוֹלֵץ לָהּ חֲלִיצָה כְּשֵׁרָה, וְהִיא תַּחַת בַּעְלָהּ; וְאֵין מוֹצִיאִין אוֹתָהּ מִיָּדוֹ.</p>

<p><b>ד,כג</b>&nbsp;&nbsp;[כח] יְבָמָה שֶׁגָּדְלָה בֵּין הָאַחִין, הֲרֵי זוֹ מֻתֶּרֶת לְהִתְיַבַּם; וְאֵין חוֹשְׁשִׁין לָהּ שֶׁמֶּא חָלְצָה לְאֶחָד מֵהֶן בֵּינוֹ לְבֵינָהּ, וְנִפְסְלָה עֲלֵיהֶן.&nbsp; אֲבָל אִם רְאִינוּהָ שֶׁחָלְצָה נַעֲלוֹ שֶׁלְּאֶחָד מֵהֶן--נִפְסְלָה, שֶׁמֶּא נִתְכַּוְּנָה לַחֲלִיצָה; וּצְרִיכָה חֲלִיצָה כְּשֵׁרָה, לְהַתִּירָהּ לְזָר.</p>

<p><b>ד,כד</b>&nbsp;&nbsp;[כט] גֶּט חֲלִיצָה שֶׁאָנוּ כּוֹתְבִין--אֵינוּ אֵלָא מַעֲשֵׂה בֵּית דִּין, כְּדֵי שֶׁיִּהְיֶה בְּיָדָהּ רְאָיָה שֶׁנֶּחְלְצָה.&nbsp; וְאֵין הַדַּיָּנִין חוֹלְצִין, אֵלָא אִם כֵּן מַכִּירִין.&nbsp; לְפִיכָּךְ מִי שֶׁרָאוּ זֹאת שֶׁנֶּחְלְצָה--כּוֹתְבִין לָהּ גֶּט חֲלִיצָה, אַף עַל פִּי שְׁאֵינָן מַכִּירִין שֶׁזּוֹ הִיא אֵשֶׁת פְּלוֹנִי וְשֶׁזֶּה שֶׁחָלַץ לָהּ אָחִיו:&nbsp; שֶׁהֲרֵי הַדַּיָּנִין שֶׁחָלְצָה בִּפְנֵיהֶם הִכִּירוּ זֶה, וְאַחַר כָּךְ חָלְצָה.</p>

<p><b>ד,כה</b>&nbsp;&nbsp;וְזֶה הוּא נֹסַח גֶּט חֲלִיצָה שֶׁנָּהֲגוּ בּוֹ הָעָם:&nbsp; [ל] בְּיוֹם פְּלוֹנִי כָּךְ וְכָּךְ לְיֶרַח פְּלוֹנִי שְׁנַת כָּךְ וְכָּךְ לְמִנְיַן פְּלוֹנִי לְמִנְיַנָא דִּי רְגֵילְנָא לְמִמְנֵי בֵּיהּ בְּמָקוֹם פְּלוֹנִי, אֲנַחְנָא דַּיָּנֵי דְּמִקְצָתַנָא חֲתִימִין לְתַתָּא, בְּמוֹתַב תְּלָתָא כַּחֲדָא הֲוֵינָא יָתְבִין בְּבֵי דִּינָא, וּסְלֵיקַת לִקְדָמַנָא פְּלוֹנִית בַּת פְּלוֹנִי אַרְמְלַת פְּלוֹנִי, וְאַקְרֵיבַת לִקְדָמַנָא גֻּבְרָא חַד דִּי שְׁמֵיהּ פְּלוֹנִי בֶּן פְּלוֹנִי, וְכֵן אֲמַרַת לַנָא פְּלוֹנִית דָּא.&nbsp; פְּלוֹנִי בַּר פְּלוֹנִי דְּנָא אֲחוּהּ דִּפְלוֹנִי מֵאֲבוּהּ הוּא דַּהֲוֵינָא נְסֵיבְנָא לֵיהּ, וּשְׁכֵיב וְחַיֵּי לְרַבָּנַן וּלְכָל יִשְׂרָאֵל שְׁבַק, וּבַר וּבְרָת יָרֵית וּמַחְסֵין וּמוֹקֵים שְׁמָא בְּיִשְׂרָאֵל לָא שְׁבַק.&nbsp; וְהָדֵין פְּלוֹנִי אֲחוּהִי חֲזֵי לְיַבַּוְמֵי יָתִי.&nbsp; כְּעַן רַבָּנַן אֵימַרוּ לֵיהּ אִי צָבֵי לְיַבַּוְמֵי יָתִי יְיַבֵּם, וְאִי לָא יַטְלַע לִי קֳדָמֵיכוֹן רַגְלֵיהּ דְּיַמִּינָא וְאַשְׁרִי סֵינֵיהּ מֵעַל רַגְלֵיהּ וְאִרּוֹק בְּאַנְפּוֹהִי.&nbsp; וְאִשְׁתְּמוֹדַעְנוֹהִי לִפְלוֹנִי דְּנָא דַּאֲחוּהִי דִּפְלוֹנִי מִיתָנָא מֵאֲבוּהִי הוּא, וַאֲמַרְנָא לֵיהּ אִי צָבֵית לְיַבַּוְמֵי יָתַהּ יַבֵּים, וְאִי לָא אַטְלַע לַהּ קֳדָמַנָא רַגְלָךְ דְּיַמִּינָא וְתִשְׁרֵי סֵינָךְ מֵעַל רַגְלָךְ וְתִרּוֹק בְּאַנְפָּךְ.&nbsp; וְעָנֵי וְאָמַר לֵית אֲנָא צָבֵי לְיַבַּוְמֵי יָתַהּ.&nbsp; מִיָּד אַקְרֵינוּהָא לִפְלוֹנִית דָּא מֵאֵן יְבָמִי לְהָקִים לְאָחִיו שֵׁם בְּיִשְׂרָאֵל לֹא אָבָה יַבְּמִי.&nbsp; וְאַף לְהַאיֵי פְּלוֹנִי אַקְרֵינָא לֵיהּ לֹא חָפַצְתִּי לְקַחְתָּהּ, וְאַטְלַע לַהּ רַגְלֵיהּ דְּיַמִּינָא וּשְׁרָת סֵינֵיהּ מֵעַל רַגְלֵיהּ וְרַקַת בְּאַנְפּוֹהִי רוֹקָא דְּאִתַּחְזִי לַנָא מִפֻּמַּהּ עַל אַרְעָא.&nbsp; וְתוּב אַקְרֵינוּהָא כָּכָה יֵעָשֶׂה לָאִישׁ אֲשֶׁר לֹא יִבְנֶה אֶת בֵּית אָחִיו וְנִקְרָא שְׁמוֹ בְּיִשְׂרָאֵל בֵּית חֲלוּץ הַנָּעַל.&nbsp; וַאֲנַחְנָא דַּיָּנֵי וְכָל דַּהֲווֹ יָתְבִין קֳדָמַנָא עֲנֵינָא בָּתְרַהּ חֲלוּץ הַנָּעַל חֲלוּץ הַנָּעַל חֲלוּץ הַנָּעַל תְּלָתָא זִמְנֵי.&nbsp; וּמִדְּאִיתְעֲבֵיד עוּבָדָא דָּא קֳדָמַנָא שְׁרֵינוּהָא לִפְלוֹנִית דָּא לִמְהָךְ לְהִתְנַסְבָּא לְכָל מַאן דְּתִצְבֵּי, וֶאֱנָשׁ לָא יְמַחֵא בִּידַהּ מִן יוֹמָא דְּנָן וּלְעָלַם.&nbsp; וּבְעָת מִנַּנָא פְּלוֹנִית דָּא גִּטָּא דַּחֲלִיצוּתָא דָּא, וּכְתַבְנָא וַחֲתַמְנָא וִיהֵבְנָא לַהּ לְזָכוּ כְּדָת מֹשֶׁה וְיִשְׂרָאֵל.</p>

<p><b>ד,כו</b>&nbsp;&nbsp;[לא] וּמְעִידִין עָלָיו שְׁלוֹשָׁה, אוֹ שְׁנַיִם מִן הַשְּׁלוֹשָׁה, אוֹ שְׁנַיִם שֶׁרָאוּ הַחֲלִיצָה אַף עַל פִּי שְׁאֵינָן הַדַּיָּנִין שֶׁחָלְצָה בִּפְנֵיהֶן, כְּמוֹ שֶׁבֵּאַרְנוּ.&nbsp; וְאַפִלּוּ אִשָּׁה, אוֹ עֶבֶד, אוֹ קָטָן שְׁהוּא מַכִּיר וְנָבוֹן--נֶאֱמָנִין לוֹמַר, זֶה הוּא פְּלוֹנִי וְזוֹ הִיא יְבִמְתּוֹ, וְחוֹלְצִין עַל פִּיהֶן:&nbsp; וְכֵן בִּשְׁאָר עֵדִיּוֹת שֶׁלַּתּוֹרָה, בֵּין לְעֵדוּת מָמוֹן בֵּין לְעֵדוּת אִסּוּר--שֶׁזֶּה דָּבָר הֶעָשׂוּי לְהִגָּלוֹת הוּא; וְאִפְשָׁר לֵידַע אֲמִתַּת הַדָּבָר שֶׁלֹּא מִפִּיהֶן, כְּעִנְיַן שֶׁבֵּאַרְנוּ בְּסוֹף הִלְכּוֹת גֵּרוּשִׁין.</p>

<p><b>ד,כז</b>&nbsp;&nbsp;וְאִם רָצָה הַיָּבָם לְיַבַּם, מְקַדֵּשׁ וּמְיַבֵּם; וְכוֹתֵב לָהּ כְּתֻבָּה, כְּמוֹ שֶׁהוֹדָעְנוּ.</p>

<p><b>ד,כח</b>&nbsp;&nbsp;וְזֶה הוּא נֹסַח כְּתֻבַּת יְבָמִין שֶׁנָּהֲגוּ בּוֹ הָעָם:&nbsp; [לב] בְּיוֹם פְּלוֹנִי .&nbsp;.&nbsp;. אֵיךְ פְּלוֹנִי בֶּן פְּלוֹנִי אֲתָא לִקְדָמַנָא וְכֵן אֲמַר לַנָא.&nbsp; אָחִי דְּמִן אַבָּא שְׁכֵיב, וְחַיֵּי לְרַבָּנַן וּלְכָל יִשְׂרָאֵל שְׁבַק, וּבַר וּבְרָת וּמוֹרֵית וּמַחְסֵין וּמוֹקֵים שְׁמָא בְּיִשְׂרָאֵל לָא שְׁבַק, וּשְׁבַק הַהִיא אִתְּתָא דִּי שְׁמַהּ פְּלוֹנִית בַּת פְּלוֹנִי, וְחַאזֵי לִי מִן אוֹרָיְתָא לְיַבַּוְמֵי יָתַהּ כִּדְכַּתִיב בִּסְפַר אוֹרָיְתָא דְּמֹשֶׁה יְבָמָהּ יָבֹא עָלֶיהָ.&nbsp; וּצְבִיאַת פְּלוֹנִית דָּא וְאִתְיַבַּמַת לִפְלוֹנִי בַּר פְּלוֹנִי יְבָמַהּ לְאוֹקַוְמֵי שְׁמָא בְּיִשְׂרָאֵל כִּדְכַּתִיב וְהָיָה הַבְּכוֹר אֲשֶׁר תֵּלֵד יָקוּם עַל שֵׁם אָחִיו הַמֵּת וְלֹא יִמָּחֶה שְׁמוֹ מִיִּשְׂרָאֵל.&nbsp; וּכְתַב לַהּ פְּלוֹנִי יְבָמַהּ לִפְלוֹנִית יְבִמְתֵּיהּ כְּסַף זוּזֵי מָאתַן דְּחַאזוּ לַהּ דַּהֲווֹ כְּתִיבִין בִּכְתֻבְּתַהּ דִּכְתַב לַהּ בַּעְלַהּ קַדְמָאָה, וְאוֹסֵיף לַהּ מִדִּילֵיהּ כָּךְ וְכָּךְ.&nbsp; וְדָא נְדוּנְיָא דְּהַנְעֵילַת לֵיהּ .&nbsp;.&nbsp;. כִּשְׁאָר טֻפְסֵי כְּתֻבּוֹת.</p>

<p><b>ד,כט</b>&nbsp;&nbsp;טֹפֶס הַכְּתֻבָּה:&nbsp; [לג] בְּיוֹם פְּלוֹנִי .&nbsp;.&nbsp;. אֵיךְ פְּלוֹנִי בֶּן פְּלוֹנִי אֲמַר לַהּ לִפְלוֹנִית בְּתוּלְתָא כַּלְּתָא הֱוִי לִי לְאִנְתּוּ כְּדָת מֹשֶׁה וְיִשְׂרָאֵל, וַאֲנָא בְּמֵימְרָא דִּשְׁמַיָּא אֶפְלַח וַאֲיַקַּר וַאֲסוֹבַר וֶאֱזוּן וַאֲפַרְנֵס וַאֲכַסֵּי יָתִיכִי כְּהִלְכָּת גֻּבְרִין יְהוּדָאִין דְּפָלְחִין וּמְיַקְּרִין וּמְסוֹבְרִין וְזָנִין וּמְפַרְנְסִין וּמְכַסִּין יַת נְשֵׁיהוֹן בִּקְשׁוֹט, וִיהֵבְנָא לִיכִי מֻהְרֵי בְּתוּלִיכִי כְּסַף זוּזֵי מָאתַן דְּאִנּוּן מִזּוּזֵי כַּסְפָּא טָבָא עֶשְׂרִין וְחַמְשָׁה זוּזֵי דְּחַאזוּ לִיכִי וּמְזוֹנִיכִי וּכְסוּתִיכִי וְסִפּוּקִיכִי וּמֵיעַל עֲלַיְכִי כְּאוֹרַח כָּל אַרְעָא.&nbsp; וּצְבִיאַת כַּלְּתָא פְּלוֹנִית דָּא וַהֲוָת לֵיהּ לְאִנְתּוּ.&nbsp; וְרָצָה וְהוֹסִיף לָהּ תּוֹסֶפֶת עַל עִיקַר כְּתֻבָּה עַד מִשְׁלַם כָּךְ וְכָּךְ, וְדָא נְדוּנְיָא דְּהַנְעֵילַת לֵיהּ כָּךְ וְכָּךְ, הַכֹּל נִתְקַבַּל חָתָן זֶה וּבָא לְיָדוֹ וְנַעֲשָׂה בִּרְשׁוּתוֹ וְזָקַף הַכֹּל עַל עַצְמוֹ בְּמַלְוָה וּרְשׁוּ.&nbsp; וְכָּךְ אֲמַר לַנָא חַתְנָא דְּנָן אַחְרָיוּת כְּתֻבָּה דָּא כֻּלַּהּ עִיקָר וּנְדוּנְיָא וְתוֹסֶפֶת עִם שְׁאָר תְּנָאיֵי כְּתֻבָּה קַבֵּלִית עֲלַאי וְעַל יָרְתַאי בָּתְרַאי וְעַל כָּל שְׁפַר אֲרַג נִכְסִין וְקִנְיָנִין דְּאִית לִי תְּחוֹת כָּל שְׁמַיָּא, דִּקְנֵיתִי וְדַעֲתִיד אֲנָא לְמִקְנֵי, מִקַּרְקְעֵי וּמִטַּלְטְלֵי, וּמִטַּלְטְלֵי אַגַּב מִקַּרְקְעֵי, כֻּלְּהוֹן יְהוֹן אַחְרָאִין וְעַרְבָאִין לִכְתֻבָּה דָּא כֻּלַּהּ עִיקָר וּנְדוּנְיָא וְתוֹסֶפֶת לְאִתְפְּרָעָא מִנְּהוֹן בְּחַיַּי וּבָתַר מוֹתִי וְאַפִלּוּ מִגְּלִימָא דְּאַכִּתְפַאי, וְקָנִינוּ מִפְּלוֹנִי דְּנָן עַל כָּל מַאי דְּכַתִיב וּמְפָרַשׁ לְעֵיל קִנְיָן שָׁלֵם דְּלָא כְּאַסְמַכְתָּא וּדְלָא כְּטֻפְסֵי דִּשְׁטַרֵי, אֵלָא כְּחֹמֶר חֹזֶק כָּל שִׁטְרֵי כְּתֻבּוֹת הַנּוֹהֲגוֹת בְּיִשְׂרָאֵל וְכַהֹגֶן וּכְתִקּוּן רִבּוֹתֵינוּ ז"ל.&nbsp; וְחָתַמְנוּ עַל שְׁטָר כְּתֻבָּה זֶה בִּזְמָן הַנִּזְכָּר לְמַעְלָה וְהַכֹּל בְּרִיר וּשְׁרִיר וְקַיָּם.</p>

<p><b>ד,ל</b>&nbsp;&nbsp;[לד] וְאִם הָיְתָה כְּתֻבַּת אַלְמָנָה, כּוֹתֵב פְּלוֹנִית אַרְמַלְתָּא; וְאִם הָיְתָה כְּתֻבַּת גְּרוּשָׁה, כּוֹתֵב פְּלוֹנִית הַגְּרוּשָׁה--כְּדֵי שֶׁלֹּא יִכָּשֵׁל בָּהּ כּוֹהֵן.&nbsp; וְכוֹתֵב וִיהֵבְנָא לִיכִי מֻהְרַיְכִי כְּסַף זוּזֵי מְאָה דְּאִנּוּן מִזּוּזֵי כַּסְפָּא טָבָא תְּרֵיסַר זוּזֵי וּפְלַג זוּזָא דְּחַאזוּ לִיכִי .&nbsp;.&nbsp;.</p>

<p><b>ד,לא</b>&nbsp;&nbsp;[לה] כְּשֶׁכּוֹתְבִין גֶּט יְבָמִין, אוֹ כְּתֻבַּת יְבָמִין--מְשַׁרְטֵט מְקוֹם הַפְּסוּקִים, שֶׁאָסוּר לִכְתֹּב שָׁלוֹשׁ תֵּבוֹת בְּלֹא שִׁרְטוּט.&nbsp; וִיבָמָה שֶׁחָלְצָה, מֻתֶּרֶת לְהִנָּשֵׂא בְּיוֹם חֲלִיצָתָהּ, שֶׁהֲרֵי אֵינָהּ חוֹלֶצֶת, עַד שֶׁתַּשְׁלִים תִּשְׁעִים יוֹם.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ה</h2>

<p><b>ה,א</b>&nbsp;&nbsp;הַיְּבָמָה שֶׁנָּתַן לָהּ הַיָּבָם גֶּט כְּרִיתוּת--פְּסָלָהּ, וּפָסַל אֶת צָרוֹתֶיהָ, עָלָיו, וְעַל שְׁאָר הָאַחִין:&nbsp; שֶׁהֲרֵי נַעֲשָׂה כְּמִי שֶׁחָלַץ לָהּ.&nbsp; וְאֵין הַגֶּט מוֹעִיל בַּיְּבָמָה אֵלָא מִדִּבְרֵיהֶן, הוֹאִיל וְהַגֶּט מְגָרֵשׁ אֵשֶׁת אִישׁ.&nbsp; וְכָל גֶּט שֶׁפּוֹסֵל אִשְׁתּוֹ מִן הַכְּהֻנָּה, פּוֹסֵל אֶת יְבִמְתּוֹ; וְאֵינָהּ נִתֶּרֶת לְזָר, עַד שֶׁיַּחְלֹץ לָהּ.</p>

<p><b>ה,ב</b>&nbsp;&nbsp;הַמַּאֲמָר--אַף עַל פִּי שְׁאֵינוּ קוֹנֶה בַּיְּבָמָה קִנְיָן גָּמוּר, וְאֵינָהּ נַעֲשֵׂית בּוֹ אֵשֶׁת אִישׁ גְּמוּרָה--צְרִיכָה מִמֶּנּוּ גֶּט, וְאֵינָהּ נִתֶּרֶת לְזָר אֵלָא בַּחֲלִיצָה.&nbsp; [ג] כֵּיצַד:&nbsp; הָעוֹשֶׂה מַאֲמָר בִּיבִמְתּוֹ, וְלֹא רָצָה לִבְעֹל--צָרִיךְ לִכְתֹּב לָהּ גֶּט, שֶׁהֲרֵי נִתְקַדְּשָׁה לוֹ.&nbsp; וְצָרִיךְ לַחְלֹץ לָהּ, כְּדֵי לְהַתִּירָהּ לַאֲחֵרִים, שְׁאֵין הַיְּבָמָה נִתֶּרֶת לְזָר אֵלָא אַחַר בְּעִילַת הַיָּבָם, אוֹ אַחַר חֲלִיצָה.&nbsp; אֲבָל הַגֶּט פּוֹסְלָהּ לְיִבּוּם, וְאֵינוּ מַתִּירָהּ לְזָר; וְהַמַּאֲמָר אֵינוּ קוֹנֶה בָּהּ קִנְיָן גָּמוּר, כַּבְּעִילָה.</p>

<p><b>ה,ג</b>&nbsp;&nbsp;[ד] נָתַן מַאֲמָר לִיבִמְתּוֹ, וְחָזַר וְנָתַן גֶּט לְמַאֲמָרוֹ--מַה שֶׁעָשָׂה, הֲרֵי בִּטְּלוֹ וְהֻתְּרָה.&nbsp; וְיֵרָאֶה לִי, שֶׁלֹּא הֻתְּרָה אֵלָא לְאֶחָיו; אֲבָל זֶה שֶׁנָּתַן הַגֶּט, נֶאְסְרָה עָלָיו.&nbsp; [ה] נָתַן גֶּט לְזִיקָתוֹ, וְלֹא לְמַאֲמָרוֹ--פְּסָלָהּ עָלָיו וְעַל שְׁאָר הָאַחִין, כְּמוֹ שֶׁבֵּאַרְנוּ; וּצְרִיכָה גֶּט לְמַאֲמָרוֹ, וַחֲלִיצָה לְהַתִּירָהּ לְזָר.</p>

<p><b>ה,ד</b>&nbsp;&nbsp;[ו] הַמַּאֲמָר שֶׁנִּתַּן לַיְּבָמָה תְּחִלָּה, וְלֹא קְדָמוֹ דָּבָר אַחֵר, וְלֹא נַעֲשָׂה אַחֲרָיו דָּבָר אַחֵר, אֵלָא אִם בָּעַל אוֹתָהּ זֶה שֶׁנָּתַן לָהּ הַמַּאֲמָר--הוּא הַנִּקְרָא מַאֲמָר כָּשֵׁר.&nbsp; וְאִם קְדָמוֹ גֶּט אוֹ חֲלִיצָה, בֵּין מִיָּבָם זֶה בֵּין מִיָּבָם אַחֵר, בֵּין בָּהּ בֵּין בְּצָרָתָהּ, וְכֵן אִם קְדָמַתּוּ בְּעִילָה בְּצָרָתָהּ, בֵּין מִמֶּנּוּ בֵּין מֵאָחִיו, אוֹ שֶׁנַּעֲשָׂה אַחֲרָיו גֶּט אוֹ חֲלִיצָה, בֵּין בָּהּ בֵּין בְּצָרָתָהּ, בֵּין מִמֶּנּוּ בֵּין מֵאָחִיו, אוֹ שֶׁבָּעַל אוֹ נָתַן מַאֲמָר אַחֵר לְצָרָתָהּ, בֵּין הוּא בֵּין אָחִיו, אוֹ שֶׁנָּתַן לָהּ אָחִיו מַאֲמָר אַחֵר אוֹ בְּעָלָהּ--הֲרֵי זֶה נִקְרָא מַאֲמָר פָּסוּל:&nbsp; בֵּין הַמַּאֲמָר שֶׁקְּדָמוּהוּ הַמַּעֲשִׂים הָאֵלּוּ, בֵּין הַמַּאֲמָר שֶׁנִּתְאַחֲרוּ אַחֲרָיו.</p>

<p><b>ה,ה</b>&nbsp;&nbsp;[ז] כֵּיצַד:&nbsp; נָתַן גֶּט אוֹ חָלַץ לִיבִמְתּוֹ, וְחָזַר וְנָתַן מַאֲמָר לָהּ אוֹ לְצָרָתָהּ, בֵּין הוּא בֵּין אָחִיו, אוֹ שֶׁבָּא עַל יְבִמְתּוֹ אוֹ נָתַן לָהּ מַאֲמָר, וְחָזַר וְנָתַן מַאֲמָר אַחֵר לְצָרָתָהּ, בֵּין הוּא בֵּין אָחִיו, אוֹ שֶׁנָּתַן מַאֲמָר לִיבִמְתּוֹ, וְחָזַר אָחִיו וְנָתַן לָהּ מַאֲמָר אַחֵר אוֹ בְּעָלָהּ--הֲרֵי זֶה מַאֲמָר פָּסוּל, בֵּין הַמַּאֲמָר הָרִאשׁוֹן בֵּין הַמַּאֲמָר הָאַחֲרוֹן.</p>

<p><b>ה,ו</b>&nbsp;&nbsp;[ח] נִמְצֵאתָ לָמֵד, שֶׁהַמַּאֲמָר בֵּין שֶׁקְּדָמוֹ מַאֲמָר אַחֵר, אוֹ גֶּט, אוֹ חֲלִיצָה, אוֹ בְּעִילָה, בֵּין שֶׁקָּדַם הַמַּאֲמָר לְאֶחָד מֵאֵלּוּ--הֲרֵי זֶה מַאֲמָר פָּסוּל:&nbsp; חוּץ מִן הַנּוֹתֵן מַאֲמָר, וּבָעַל לְבַעֲלַת הַמַּאֲמָר--שֶׁזּוֹ הִיא כְּהִלְכָּתָהּ.</p>

<p><b>ה,ז</b>&nbsp;&nbsp;[ט] הַבְּעִילָה שֶׁבּוֹעֵל הַיָּבָם אֶת יְבִמְתּוֹ תְּחִלָּה, אוֹ אַחַר מַאֲמָרוֹ בָּהּ, וְלֹא קְדָמָהּ דָּבָר אַחֵר--נִקְרֵאת בְּעִילָה כְּשֵׁרָה.&nbsp; וְאִם קְדָמָהּ מַאֲמָר מֵאָחִיו, אוֹ גֶּט בֵּין מִמֶּנּוּ בֵּין מֵאָחִיו, בֵּין בָּהּ בֵּין בְּצָרָתָהּ, אוֹ אִם קְדָמָהּ מַאֲמָר בְּצָרָתָהּ, בֵּין מִמֶּנּוּ בֵּין מֵאָחִיו--הֲרֵי זוֹ נִקְרֵאת בְּעִילָה פְּסוּלָה.</p>

<p><b>ה,ח</b>&nbsp;&nbsp;[י] הַחֲלִיצָה שֶׁחוֹלֵץ הַיָּבָם לִיבִמְתּוֹ תְּחִלָּה, אִם לֹא קְדָמָהּ דָּבָר אַחֵר--נִקְרֵאת חֲלִיצָה מְעֻלָּה.&nbsp; וְאִם קְדָמָהּ גֶּט אוֹ מַאֲמָר, בֵּין מִיָּבָם זֶה בֵּין מֵאָחִיו, בֵּין בָּהּ בֵּין בְּצָרָתָהּ--הֲרֵי זוֹ נִקְרֵאת חֲלִיצָה פְּחוּתָה.</p>

<p><b>ה,ט</b>&nbsp;&nbsp;[יא] יְבָמוֹת רַבּוֹת הַבָּאוֹת מִבַּיִת אֶחָד, כֵּיוָן שֶׁנִּבְעֲלָה אַחַת מֵהֶן בְּעִילָה כְּשֵׁרָה, אוֹ נֶחְלְצָה חֲלִיצָה מְעֻלָּה--הֻתְּרוּ הַכֹּל, וְנִסְתַּלְּקָה זִיקַת הַיִּבּוּם מֵעֲלֵיהֶן.&nbsp; וְאִם נִבְעֲלָה אַחַת מֵהֶן בְּעִילָה פְּסוּלָה, אוֹ נִתַּן לָהּ מַאֲמָר פָּסוּל--נֶאְסְרוּ כֻּלָּן לְיִבּוּם; וּצְרִיכָה גֶּט זוֹ שֶׁנִּבְעֲלָה, אוֹ שֶׁנִּתַּן לָהּ הַמַּאֲמָר, וּצְרִיכָה אַחַת מֵהֶן חֲלִיצָה לְהַתִּירָן לְזָר, שְׁאֵין זִיקַת הַיִּבּוּם מִסְתַּלֶּקֶת בִּבְעִילָה פְּסוּלָה.</p>

<p><b>ה,י</b>&nbsp;&nbsp;[יב] נֶחְלְצָה אַחַת מֵהֶן חֲלִיצָה פְּחוּתָה--הֻתְּרָה לְהִנָּשֵׂא לְזָר, זוֹ שֶׁנֶּחְלְצָה.&nbsp; אֲבָל צָרָתָהּ אֲסוּרָה עַד שֶׁתַּחְלֹץ גַּם הִיא, אוֹ עַד שֶׁיַּחְלְצוּ כָּל הָאַחִין לָרִאשׁוֹנָה שֶׁנֶּחְלְצָה הַחֲלִיצָה הַפְּחוּתָה, שְׁאֵין חֲלִיצָה פְּחוּתָה מְסַלֶּקֶת זִיקַת הַיִּבּוּם מִבַּיִת זֶה עַד שֶׁתַּחְזֹר עַל כָּל הָאַחִין, אוֹ עַד שֶׁתַּחְלֹץ כָּל אַחַת מֵהֶן.</p>

<p><b>ה,יא</b>&nbsp;&nbsp;[יג] כָּל יְבָמָה שֶׁנִּבְעֲלָה לִיבָמָהּ, בֵּין בְּעִילָה כְּשֵׁרָה בֵּין בְּעִילָה פְּסוּלָה, וְאַפִלּוּ בְּעָלָהּ אַחַר שֶׁחָלַץ לָהּ, בֵּין הוּא בֵּין אָחִיו, בֵּין לְשֵׁם אִישׁוּת בֵּין לְשֵׁם יַבְמוּת, וְאַפִלּוּ בָּעַל צָרָתָהּ אַחַר שֶׁבָּעַל בְּעִילָה כְּשֵׁרָה, בֵּין הוּא בֵּין אָחִיו--הֲרֵי זוֹ צְרִיכָה גֶּט, שֶׁהֲרֵי נַעֲשָׂת אֵשֶׁת אִישׁ בַּבְּעִילָה.</p>

<p><b>ה,יב</b>&nbsp;&nbsp;וְכֵן כָּל יְבָמָה שֶׁנִּתַּן לָהּ מַאֲמָר, בֵּין מַאֲמָר כָּשֵׁר בֵּין מַאֲמָר פָּסוּל--הֲרֵי זוֹ צְרִיכָה גֶּט מִפְּנֵי הַמַּאֲמָר, כְּמוֹ שֶׁבֵּאַרְנוּ; וְאַחַר כָּךְ יָסוּר אִסּוּר הַמַּאֲמָר.</p>

<p><b>ה,יג</b>&nbsp;&nbsp;[יד] כְּבָר בֵּאַרְנוּ שֶׁהַגֶּט, אֵינוּ דּוֹחֶה הַיְּבָמָה דְּחִיָּה גְּמוּרָה, וְכֵן הַמַּאֲמָר, אֵינוּ קוֹנֶה בָּהּ קִנְיָן גָּמוּר; אֲבָל הַבְּעִילָה, קוֹנָה קִנְיָן גָּמוּר, וְהַחֲלִיצָה, דּוֹחָה אוֹתָהּ דְּחִיָּה גְּמוּרָה.&nbsp; לְפִיכָּךְ גֶּט אַחַר גֶּט בַּיְּבָמָה, אוֹ מַאֲמָר אַחַר מַאֲמָר--מוֹעִיל; אֲבָל בְּעִילָה אַחַר בְּעִילָה בָּהּ, וַחֲלִיצָה אַחַר חֲלִיצָה--אֵין הָאַחֲרוֹנָה מוֹעֶלֶת כְּלוּם.&nbsp; וְכֵן גֶּט אוֹ חֲלִיצָה אַחַר הַבְּעִילָה, אֵינָם כְּלוּם.</p>

<p><b>ה,יד</b>&nbsp;&nbsp;[טו] כֵּיצַד:&nbsp; יָבָם שֶׁנָּתַן גֶּט לִיבִמְתּוֹ, וְחָזַר וְנָתַן גֶּט לְצָרָתָהּ--הֲרֵי זֶה אָסוּר בִּקְרוֹבַת שְׁתֵּיהֶן.&nbsp; וְכֵן שְׁנֵי יְבָמִין שֶׁנָּתְנוּ שְׁנֵי גִּטִּין לִיבָמָה אַחַת, זֶה אַחַר זֶה--הֲרֵי זוֹ כִּגְרוּשָׁה לִשְׁנֵיהֶן, וּשְׁנֵיהֶן אֲסוּרִין בִּקְרוֹבוֹתֶיהָ; וְאֶחָד מֵהֶן חוֹלֵץ.&nbsp; וְכֵן אִם נָתַן גֶּט לִיבִמְתּוֹ, וְנָתַן אָחִיו גֶּט לְצָרָתָהּ--כָּל אֶחָד אָסוּר בִּקְרוֹבוֹת זוֹ שֶׁנָּתַן לָהּ הַגֶּט; וְכֵן אִם נָתְנוּ מַאֲמָר אַחַר מַאֲמָר, כְּמוֹ שֶׁבֵּאַרְנוּ.</p>

<p><b>ה,טו</b>&nbsp;&nbsp;אֲבָל הַיָּבָם שֶׁחָלַץ לִיבִמְתּוֹ, וְחָזַר וְחָלַץ לְצָרָתָהּ בֵּין הוּא בֵּין אָחִיו, וְכֵן שְׁנֵי יְבָמִין שֶׁחָלְצוּ זֶה אַחַר זֶה, לִיבָמָה אַחַת--אֵין חֲלִיצָה אַחֲרוֹנָה כְּלוּם, וְאֵין הַחוֹלֵץ אוֹתָהּ אָסוּר בִּקְרוֹבוֹתֶיהָ, שֶׁזֶּה כְּחוֹלֵץ לִשְׁאָר הַנָּשִׁים, שְׁאֵין לוֹ עֲלֵיהֶן זִיקָה.</p>

<p><b>ה,טז</b>&nbsp;&nbsp;וְכֵן הַבּוֹעֵל יְבִמְתּוֹ, וְחָזַר בֵּין הוּא בֵּין אָחִיו וְחָלַץ לָהּ אוֹ לְצָרָתָהּ--אֵין חֲלִיצָה זוֹ כְּלוּם; וְכֵן אִם חָזַר אָחִיו וְנָתַן גֶּט לָהּ אוֹ לְצָרָתָהּ, אֵינוּ כְּלוּם.&nbsp; חָזַר אָחִיו וְנָתַן לָהּ מַאֲמָר, אוֹ בָּעַל--לֹא עָשָׂה כְּלוּם:&nbsp; מֵאַחַר שֶׁבָּעַל אָחִיו תְּחִלָּה, קָנָה קִנְיָן גָּמוּר; וְאֵין הַקִּדּוּשִׁין תּוֹפְסִין בְּאֵשֶׁת אִישׁ.&nbsp; אֲבָל אִם נָתַן מַאֲמָר לְצָרָתָהּ, אוֹ בָּעַל צָרָתָהּ--צְרִיכָה גֶּט, כְּמוֹ שֶׁבֵּאַרְנוּ.</p>

<p><b>ה,יז</b>&nbsp;&nbsp;שְׁנֵי יְבָמִין שֶׁיִּבְּמוּ שְׁתֵּי יְבָמוֹת הַבָּאוֹת מִבַּיִת אֶחָד, וְלֹא נוֹדַע מִי יִבַּם תְּחִלָּה--שְׁנֵיהֶן יוֹצִיאוּ בְּגֶט; וְיֻתְּרוּ לְזָרִים, וַאֲסוּרוֹת לַיְּבָמִין.&nbsp; לְפִיכָּךְ רְאוּבֵן שֶׁהָיָה בִּירוּשָׁלַיִם, וְלוֹ שְׁתֵּי נָשִׁים, אַחַת בְּעַכּוֹ וְאַחַת בְּצוֹר, וְשִׁמְעוֹן אָחִיו בְּעַכּוֹ וְלֵוִי אָחִיו בְּצוֹר, וְשָׁמְעוּ שֶׁמֵּת רְאוּבֵן--הַדִּין נוֹתֵן שֶׁלֹּא יְיַבַּם אֶחָד מֵהֶן עַד שֶׁיֵּדַע מַה עָשָׂה אָחִיו, שֶׁמֶּא קָדַם וְיִבַּם.&nbsp; קָדַם אֶחָד מֵהֶן, וְיִבַּם--אֵין מוֹצִיאִין מִיָּדוֹ, עַד שֶׁיִּוָּדַע שֶׁאָחִיו יִבַּם תְּחִלָּה.&nbsp; רָצָה הָאֶחָד לַחְלֹץ, קֹדֶם שֶׁיִּוָּדַע מַה עָשָׂה אָחִיו--אֵין מוֹנְעִין אוֹתוֹ.</p>

<p><b>ה,יח</b>&nbsp;&nbsp;יָבָם קָטָן בֶּן תֵּשַׁע שָׁנִים וְיוֹם אֶחָד--בִּיאָתוֹ כַּמַּאֲמָר מִן הַגָּדוֹל, שְׁאֵינוּ קוֹנֶה קִנְיָן גָּמוּר.&nbsp; וּמַאֲמָר בֶּן תֵּשַׁע שָׁנִים וְיוֹם אֶחָד--אִם נְתָנוֹ תְּחִלָּה, מוֹעִיל וַהֲרֵי הוּא פּוֹסֵל בּוֹ עַל הַגָּדוֹל; אֲבָל אִם נְתָנוֹ בַּסּוֹף, אֵינוּ כְּלוּם.&nbsp; וְגִטּוֹ וַחֲלִיצָתוֹ אֵינָם כְּלוּם, בֵּין בַּתְּחִלָּה בֵּין בַּסּוֹף.</p>

<p><b>ה,יט</b>&nbsp;&nbsp;כֵּיצַד:&nbsp; בֶּן תֵּשַׁע שָׁנִים וְיוֹם אֶחָד שֶׁבָּא עַל יְבִמְתּוֹ, אוֹ שֶׁנָּתַן לָהּ מַאֲמָר תְּחִלָּה--פְּסָלָהּ עַל שְׁאָר הָאַחִין.&nbsp; אֲבָל אִם עָשָׂה הַגָּדוֹל מַאֲמָר בִּיבִמְתּוֹ, וְחָזַר בֶּן תֵּשַׁע שָׁנִים וְיוֹם אֶחָד וְנָתַן לָהּ אוֹ לְצָרָתָהּ מַאֲמָר--לֹא עָשָׂה כְּלוּם, וְלֹא פְסָלָהּ עַל אָחִיו הַגָּדוֹל; חָזַר בֶּן תֵּשַׁע וּבָא עָלֶיהָ אוֹ עַל צָרָתָהּ, אַחַר מַאֲמָר אָחִיו הַגָּדוֹל--פְּסָלָהּ עַל הַגָּדוֹל:&nbsp; כִּשְׁנֵי גְּדוֹלִים שֶׁעָשׂוּ מַאֲמָר אַחַר מַאֲמָר, כְּמוֹ שֶׁבֵּאַרְנוּ.</p>

<p><b>ה,כ</b>&nbsp;&nbsp;בֶּן תֵּשַׁע שָׁנִים וְיוֹם אֶחָד שֶׁבָּא עַל יְבִמְתּוֹ, וְחָזַר אָחִיו הַגָּדוֹל וּבָא עָלֶיהָ, אוֹ חָלַץ, אוֹ נָתַן גֶּט אוֹ בָּעַל לָהּ אוֹ לְצָרָתָהּ--הֲרֵי זֶה פְּסָלָהּ עַל הַקָּטָן; וְכֵן אִם חָזַר הַקָּטָן וּבָא עַל צָרָתָהּ, אוֹ בָּא אָחִיו הָאַחֵר שְׁהוּא בֶּן תֵּשַׁע שָׁנִים וְיוֹם אֶחָד עָלֶיהָ אוֹ עַל צָרָתָהּ--נִפְסְלָה עָלָיו, כְּדִין מַאֲמָר וּמַאֲמָר.</p>

<p><b>ה,כא</b>&nbsp;&nbsp;בֶּן תֵּשַׁע שָׁנִים וְיוֹם אֶחָד שֶׁבָּא עַל יְבִמְתּוֹ, וְהִגְדִּיל וְלֹא בָא עָלֶיהָ מִשֶּׁהִגְדִּיל--צְרִיכָה גֶּט, וַחֲלִיצָה:&nbsp; גֶּט, מִפְּנֵי בִּיאָתוֹ שְׁהוּא כְּמַאֲמָר; וַחֲלִיצָה לְהַתִּירָהּ לְזָר, שֶׁהֲרֵי לֹא נִבְעֲלָה בְּעִילָה שֶׁקּוֹנָה קִנְיָן גָּמוּר.&nbsp; וְאִם בָּא עָלֶיהָ מִשֶּׁהִגְדִּיל, הֲרֵי זוֹ צְרִיכָה גֶּט בִּלְבָד.&nbsp; [כב] וְאֶחָד בֶּן תֵּשַׁע שָׁנִים וְיוֹם אֶחָד, וְאֶחָד בֶּן עֶשְׂרִים שָׁנָה שֶׁלֹּא הֵבִיא שְׁתֵּי שְׂעָרוֹת וְלֹא נֻלְּדוּ בּוֹ סִימָנֵי סָרִיס, כְּמוֹ שֶׁבֵּאַרְנוּ בִּתְחִלַּת הַסֵּפֶר.</p>

<p><b>ה,כב</b>&nbsp;&nbsp;[כג] קְטַנָּה שֶׁרְאוּיָה לְמָאַן, וְהַחֵרֶשֶׁת--אַף עַל פִּי שֶׁקִּדּוּשֵׁי שְׁתֵּיהֶן מִדִּבְרֵי סוֹפְרִים כְּמוֹ שֶׁבֵּאַרְנוּ--שְׁנֵי מִינֵי קִדּוּשִׁין הֶן:&nbsp; קְטַנָּה--יֵשׁ לָהּ קִדּוּשִׁין, כְּדֵי שֶׁלֹּא יִנְהֲגוּ בָּהּ מִנְהַג הֶפְקֵר; וְקִדּוּשֶׁיהָ, תְּלוּיִין עַד שֶׁתַּגְדִּיל.&nbsp; וְחֵרֶשֶׁת--תִּקְּנוּ לָהּ נִשּׂוּאִין, כְּדֵי שֶׁלֹּא תִשָּׁאֵר פְּנוּיָה לְעוֹלָם.&nbsp; לְפִיכָּךְ אִם הָיוּ כָּל הַיְּבָמוֹת הַבָּאוֹת מִבַּיִת אֶחָד קְטַנּוֹת אוֹ חֵרְשׁוֹת--בִּיאָתָהּ שֶׁלְּאַחַת מֵהֶן, פּוֹטֶרֶת אֶת כֻּלָּן.&nbsp; [כד] הָיְתָה אַחַת חֵרֶשֶׁת וְאַחַת קְטַנָּה--אֵין בִּיאַת אַחַת מֵהֶן, פּוֹטֶרֶת צָרָתָהּ.&nbsp; וְכֵיצַד תַּקָּנָתָן:&nbsp; מְלַמְּדִין אֶת הַקְּטַנָּה שֶׁתְּמָאֵן, וְכוֹנֵס אֶת הַחֵרֶשֶׁת; וְאִם רָצָה לְגָרְשָׁהּ--כּוֹתֵב לָהּ גֶּט אַחַר שֶׁיָּבוֹא עָלֶיהָ, וְתֻתַּר לְזָר.</p>

<p><b>ה,כג</b>&nbsp;&nbsp;[כה] הָיְתָה אַחַת פִּקַּחַת וְאַחַת חֵרֶשֶׁת--בִּיאַת הַפִּקַּחַת אוֹ חֲלִיצָתָהּ, פּוֹטֶרֶת אֶת הַחֵרֶשֶׁת; וְאֵין בִּיאַת הַחֵרֶשֶׁת, פּוֹטֶרֶת אֶת הַפִּקַּחַת, שְׁאֵין קִדּוּשֶׁיהָ, אֵלָא מִדִּבְרֵיהֶן.&nbsp; וְכֵן גְּדוֹלָה וּקְטַנָּה--בִּיאַת הַגְּדוֹלָה אוֹ חֲלִיצָתָהּ, פּוֹטֶרֶת אֶת הַקְּטַנָּה; וְאֵין בִּיאַת הַקְּטַנָּה, פּוֹטֶרֶת אֶת הַגְּדוֹלָה.</p>

<p><b>ה,כד</b>&nbsp;&nbsp;[כו] הָיוּ שְׁתֵּיהֶן קְטַנּוֹת הָרְאוּיוֹת לְמָאַן, וּבָא הַיָּבָם עַל אַחַת מֵהֶן, וְחָזַר וּבָא הוּא אוֹ אָחִיו עַל הַשְּׁנִיָּה--לֹא פָסַל אֶת הָרִאשׁוֹנָה; אֲבָל מְלַמְּדִין אֶת הַשְּׁנִיָּה שֶׁתְּמָאֵן, וִיקַיַּם זֶה יְבִמְתּוֹ הַקְּטַנָּה שֶׁנִּבְעֲלָה תְּחִלָּה.</p>

<p><b>ה,כה</b>&nbsp;&nbsp;[כז] וְכֵן הַדִּין בִּקְטַנָּה וְחֵרֶשֶׁת, שֶׁבָּא הַיָּבָם תְּחִלָּה עַל הַקְּטַנָּה, וְחָזַר וּבָא הוּא אוֹ אָחִיו עַל הַחֵרֶשֶׁת--לֹא פָסַל אֶת הַקְּטַנָּה; וְהַחֵרֶשֶׁת, צְרִיכָה גֶּט:&nbsp; שֶׁבִּיאַת הַקְּטַנָּה מְעֻלָּה מִבִּיאַת הַחֵרֶשֶׁת, שֶׁהַקְּטַנָּה רְאוּיָה לְאַחַר זְמָן; לְפִיכָּךְ יְקַיַּם הַקְּטַנָּה, שֶׁנִּבְעֲלָה תְּחִלָּה.&nbsp; [כח] בָּא הַיָּבָם תְּחִלָּה עַל הַחֵרֶשֶׁת, וְחָזַר וּבָא הוּא אוֹ אָחִיו עַל הַקְּטַנָּה--פָּסַל אֶת הַחֵרֶשֶׁת; וּמְלַמְּדִין אֶת הַקְּטַנָּה שֶׁתְּמָאֵן, וְהַחֵרֶשֶׁת יוֹצְאָה בְּגֶט.</p>

<p><b>ה,כו</b>&nbsp;&nbsp;[כט] הָיוּ אַחַת פִּקַּחַת וְאַחַת חֵרֶשֶׁת, בָּא הַיָּבָם עַל הַפִּקַּחַת, וְחָזַר וּבָא הוּא אוֹ אָחִיו עַל הַחֵרֶשֶׁת--לֹא פָסַל אֶת הַפִּקַּחַת; וְהַחֵרֶשֶׁת, צְרִיכָה גֶּט.&nbsp; בָּא הַיָּבָם עַל הַחֵרֶשֶׁת, וְחָזַר הוּא אוֹ אָחִיו וּבָא עַל הַפִּקַּחַת--פָּסַל אֶת הַחֵרֶשֶׁת, וְהַחֵרֶשֶׁת יוֹצְאָה בְּגֶט; וְהַפִּקַּחַת, בְּגֶט וַחֲלִיצָה.</p>

<p><b>ה,כז</b>&nbsp;&nbsp;[ל] הָיוּ גְּדוֹלָה וּקְטַנָּה, בָּא עַל הַגְּדוֹלָה, וְחָזַר הוּא אוֹ אָחִיו וּבָא עַל הַקְּטַנָּה--לֹא פָסַל אֶת הַגְּדוֹלָה; וּמְלַמְּדִין אֶת הַקְּטַנָּה שֶׁתְּמָאֵן.&nbsp; בָּא עַל הַקְּטַנָּה, וְחָזַר וּבָא הוּא אוֹ אָחִיו עַל הַגְּדוֹלָה--מְלַמְּדִין אֶת הַקְּטַנָּה שֶׁתְּמָאֵן; וִיקַיַּם הַגְּדוֹלָה, שֶׁבְּעִילָתָהּ קוֹנָה קִנְיָן גָּמוּר.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ו</h2>

<p><b>ו,א</b>&nbsp;&nbsp;יֵשׁ אַחִין שְׁהֶן רְאוּיִין לְיִבּוּם, אוֹ לַחֲלִיצָה; וְיֵשׁ אַחִין שְׁאֵינָן רְאוּיִין, לֹא לְיִבּוּם וְלֹא לַחֲלִיצָה, וְאֵין לָהֶן זִיקָה כְּלָל, אֵלָא יְבִמְתּוֹ מֻתֶּרֶת לְזָר.&nbsp; וְיֵשׁ אַחִין שְׁהֶן רְאוּיִין לַחֲלִיצָה, וְאֵינָן רְאוּיִין לְיִבּוּם; וְיֵשׁ אַחִין שְׁהֶן רְאוּיִין לְיִבּוּם, וְאֵינָן רְאוּיִין לַחֲלִיצָה.</p>

<p><b>ו,ב</b>&nbsp;&nbsp;וְאֵלּוּ שְׁאֵין לָהֶן זִיקָה כְּלָל--סְרִיס חַמָּה, וְאַנְדְּרֻגִּינוֹס, מִפְּנֵי שְׁאֵינָן רְאוּיִין לְוֶלֶד, וְלֹא הָיְתָה לָהֶן שָׁעַת הַכֹּשֶׁר.</p>

<p><b>ו,ג</b>&nbsp;&nbsp;וְאֵלּוּ מְיַבְּמִין וְלֹא חוֹלְצִין--הַחֵרֵשׁ וְהַשּׁוֹטֶה וְהַקָּטָן, מִפְּנֵי שְׁאֵין בָּהֶן דַּעַת לַחְלֹץ.&nbsp; וּכְשֶׁיְּיַבַּם הַחֵרֵשׁ, אֵינוּ מוֹצִיא לְעוֹלָם, מִפְּנֵי שֶׁבְּעִילָתוֹ עוֹשָׂה אוֹתָהּ אֵשֶׁת אִישׁ גְּמוּרָה, וְאֵין גֵּרוּשָׁיו גְּמוּרִין; וּבֶן תֵּשַׁע שָׁנִים וְיוֹם אֶחָד שֶׁיִּבַּם, אֵינוּ יָכוֹל לְגָרַשׁ עַד שֶׁיַּגְדִּיל, כְּמוֹ שֶׁבֵּאַרְנוּ.</p>

<p><b>ו,ד</b>&nbsp;&nbsp;וְאֵלּוּ חוֹלְצִין וְלֹא מְיַבְּמִין--הַסְּפֵקוֹת כְּגוֹן שֶׁהָיְתָה סְפֵק עֶרְוָה, וּפְצוּעַ דַּכָּא וּכְרוּת שָׁפְכָה וְכַיּוֹצֶא בָּהֶן מִמִּינֵי הַסֵּרוּס, וְהַזָּקֵן בְּיוֹתֵר שֶׁתָּשַׁשׁ כּוֹחוֹ וְכָשַׁל; וְאִם בָּעַל סְרִיס אָדָם--קָנָה, שֶׁהֲרֵי הָיְתָה לָהֶן שָׁעַת הַכֹּשֶׁר, וּמוֹצִיא בְּגֶט, מִפְּנֵי שְׁהוּא אָסוּר לָבוֹא בַּקָּהָל.&nbsp; וְהַטֻּמְטוֹם חוֹלֵץ וְלֹא מְיַבֵּם, מִפְּנֵי שְׁהוּא סָפֵק; וְאִם נִקְרַע וְנִמְצָא זָכָר--רָצָה חוֹלֵץ, רָצָה מְיַבֵּם.&nbsp; וּשְׁאָר כָּל הָאַחִין אוֹ חוֹלְצִין אוֹ מְיַבְּמִין.</p>

<p><b>ו,ה</b>&nbsp;&nbsp;יֵשׁ יְבָמוֹת שְׁהֶן רְאוּיוֹת לַחֲלִיצָה, אוֹ לְיִבּוּם; וְיֵשׁ יְבָמוֹת שְׁהֶן רְאוּיוֹת לְיִבּוּם, לֹא לַחֲלִיצָה; וְיֵשׁ יְבָמוֹת שְׁהֶן רְאוּיוֹת לַחֲלִיצָה, לֹא לְיִבּוּם; וְיֵשׁ יְבָמוֹת שְׁאֵינָן רְאוּיוֹת, לֹא לַחֲלִיצָה וְלֹא לְיִבּוּם, וְאֵין עֲלֵיהֶן זִיקָה כְּלָל, וּמֻתָּרוֹת לְהִנָּשֵׂא לְזָר.</p>

<p><b>ו,ו</b>&nbsp;&nbsp;וְאֵלּוּ שֶׁמִּתְיַבְּמוֹת וְלֹא חוֹלְצוֹת--הַחֵרֶשֶׁת וְהַשּׁוֹטָה וְהַקְּטַנָּה, לְפִי שְׁאֵין בָּהֶן דַּעַת לִקְרוֹת וּלְהָבִין; וְאִם רָצָה הַיָּבָם לְגָרַשׁ אֶת הַחֵרֶשֶׁת בְּגֶט אַחַר שֶׁיִּבְעֹל אוֹתָהּ, הֲרֵי זֶה מְגָרֵשׁ.</p>

<p><b>ו,ז</b>&nbsp;&nbsp;וְאֵלּוּ חוֹלְצוֹת וְלֹא מִתְיַבְּמוֹת--אִסּוּרֵי לָאוִין, וְהַשְּׁנִיּוֹת, וְאִסּוּרֵי עֲשֵׂה, כְּמוֹ שֶׁיִּתְבָּאַר.&nbsp; וְכָל אִשָּׁה שְׁהִיא סְפֵק מְגֹרֶשֶׁת, חוֹלֶצֶת וְלֹא מִתְיַבֶּמֶת--שֶׁמֶּא יִפְגַּע בְּעֶרְוָה, שֶׁאֵשֶׁת אָחִיו שֶׁגֵּרְשָׁהּ אֲסוּרָה עָלָיו מִשּׁוֹם עֶרְוָה.</p>

<p><b>ו,ח</b>&nbsp;&nbsp;אֲבָל מִי שְׁהִיא מְקֻדֶּשֶׁת לְאָחִיו בִּסְפֵק קִדּוּשִׁין--הֲרֵי הִיא כִּשְׁאָר כָּל הַיְּבָמוֹת, וְחוֹלֶצֶת אוֹ מִתְיַבֶּמֶת:&nbsp; שְׁאֵין כָּאן דָּבָר לָחוּשׁ לוֹ.&nbsp; וְכֵן אֵשֶׁת הַחֵרֵשׁ וּזְקֵנָה וַעֲקָרָה, הֲרֵי הֶן כִּשְׁאָר כָּל הַיְּבָמוֹת--רָצָה חוֹלֵץ, רָצָה מְיַבֵּם:&nbsp; שֶׁזְּקֵנָה וַעֲקָרָה, הָיְתָה לָהֶן שָׁעַת הַכֹּשֶׁר.</p>

<p><b>ו,ט</b>&nbsp;&nbsp;[ח] וְאֵלּוּ שְׁהֶן פְּטוּרוֹת מִן הַחֲלִיצָה וּמִן הַיִּבּוּם--אֵשֶׁת סְרִיס חַמָּה וְאַנְדְּרֻגִּינוֹס, וְאֵשֶׁת הַשּׁוֹטֶה, וְאֵשֶׁת הַקָּטָן, וְאַיְלוֹנִית, וּמִי שְׁהִיא עֶרְוָה:&nbsp; שֶׁנֶּאֱמָר "וְלֹא-יִמָּחֶה שְׁמוֹ, מִיִּשְׂרָאֵל" (דברים כה,ו)--פְּרָט לִסְרִיס חַמָּה וְאַנְדְּרֻגִּינוֹס, שֶׁשְּׁמָם מָחוּי, הוֹאִיל וְאֵינָן רְאוּיִין לְוֶלֶד מִתְּחִלַּת בְּרִיָּתָן, הֲרֵי הֶן כְּמִין בִּפְנֵי עַצְמוֹ.&nbsp; "וְהָיָה, הַבְּכוֹר אֲשֶׁר תֵּלֵד" (דברים כה,ו)--פְּרָט לְאַיְלוֹנִית, שְׁאֵינָהּ רְאוּיָה לְוֶלֶד מִתְּחִלַּת בְּרִיָּתָהּ.&nbsp; "לֹא-תִהְיֶה אֵשֶׁת-הַמֵּת" (דברים כה,ה)--פְּרָט לְאֵשֶׁת שׁוֹטֶה וְקָטָן, מִפְּנֵי שְׁאֵין לָהֶם אִישׁוּת כְּלָל.&nbsp; "וּלְקָחָהּ לוֹ לְאִשָּׁה" (שם)--פְּרָט לְעֶרְוָה, שְׁאֵין לוֹ בָּהּ לִקּוּחִין.</p>

<p><b>ו,י</b>&nbsp;&nbsp;[ט] כֵּיצַד יְבָמָה שְׁהִיא עֶרְוָה עַל יְבָמָהּ:&nbsp; כְּגוֹן שֶׁהָיְתָה אֲחוֹת אִשְׁתּוֹ, אוֹ אִמָּהּ, אוֹ בִּתָּהּ--הֲרֵי זוֹ פְּטוּרָה מִן הַחֲלִיצָה וּמִן הַיִּבּוּם; וְאֵין לוֹ עָלֶיהָ זִיקָה כְּלָל, שֶׁנֶּאֱמָר "וּלְקָחָהּ לוֹ לְאִשָּׁה וְיִבְּמָהּ" (דברים כה,ה)--מִי שֶׁרְאוּיָה לְלִקּוּחִין וְקִדּוּשִׁין תּוֹפְסִין בָּהּ, הִיא שְׁהִיא זְקוּקָה לַיָּבָם.</p>

<p><b>ו,יא</b>&nbsp;&nbsp;[י] הָיְתָה הַיְּבָמָה אֲסוּרָה עַל יְבָמָהּ אִסּוּר לָאו, אוֹ אִסּוּר עֲשֵׂה, אוֹ שֶׁהָיְתָה שְׁנִיָּה--הֲרֵי זוֹ חוֹלֶצֶת, וְלֹא מִתְיַבֶּמֶת:&nbsp; וּמִפְּנֵי מַה צְרִיכָה חֲלִיצָה, מִפְּנֵי שֶׁיֵּשׁ בָּהּ לִקּוּחִין; הוֹאִיל וְקִדּוּשִׁין תּוֹפְסִין בָּהֶן, הֲרֵי הֶן זְקוּקוֹת לַיָּבָם.</p>

<p><b>ו,יב</b>&nbsp;&nbsp;וּמִן הַדִּין הָיָה שֶׁיִּתְיַבְּמוּ, שֶׁהַיִּבּוּם מִצְוַת עֲשֵׂה, וְכָל מָקוֹם שָׁאַתָּה מוֹצֶא עֲשֵׂה וְלֹא תַעֲשֶׂה, יָבוֹא עֲשֵׂה וְיִדְחֶה אֶת לֹא תַעֲשֶׂה; אֲבָל חֲכָמִים גָּזְרוּ, שֶׁלֹּא יִתְיַבְּמוּ חַיָּבֵי לָאוִין וְלֹא שְׁנִיּוֹת--גְּזֵרָה שֶׁמֶּא יָבוֹא עָלֶיהָ בִּיאָה שְׁנִיָּה, וַהֲרֵי בִּיאָתָהּ אֲסוּרָה וְאֵין שָׁם מִצְוָה:&nbsp; שְׁאֵין מִצְוַת עֲשֵׂה, אֵלָא בִּיאָה רִאשׁוֹנָה בִּלְבָד.</p>

<p><b>ו,יג</b>&nbsp;&nbsp;לְפִיכָּךְ אִם עָבַר וּבָעַל יְבִמְתּוֹ הָאֲסוּרָה מִשּׁוֹם לָאו, אוֹ מִשּׁוֹם עֲשֵׂה, וְאֵין צָרִיךְ לוֹמַר שְׁנִיָּה--הֲרֵי זֶה קָנָה קִנְיָן גָּמוּר, וּמוֹצִיאָהּ בְּגֶט; וְהִיא וְכָל צָרוֹתֶיהָ מֻתָּרוֹת לְזָר, שֶׁהֲרֵי נִפְטְרוּ.&nbsp; [יא] וִיבָמָה שְׁהִיא אַלְמָנָה מִן הַנִּשּׂוּאִין, וּבָא עָלֶיהָ כּוֹהֵן גָּדוֹל--לֹא נִפְטְרָה צָרָתָהּ, שְׁאֵין עֲשֵׂה דּוֹחֶה אֶת לֹא תַעֲשֶׂה וַעֲשֵׂה, וְהוֹאִיל וְלֹא קָנָהּ מִן הַתּוֹרָה קִנְיָן גָּמוּר, לֹא הֻתְּרָה צָרָתָהּ לְזָר עַד שֶׁתַּחְלֹץ.</p>

<p><b>ו,יד</b>&nbsp;&nbsp;[יב] הָיְתָה הַיְּבָמָה עֶרְוָה עַל בַּעְלָהּ, כְּגוֹן שֶׁעָבַר אוֹ טָעָה וְלָקַח אֲחוֹתוֹ מֵאָבִיו, וְנָפְלָה לִפְנֵי אָחִיו--אֵין זוֹ אִשְׁתּוֹ, שְׁאֵין קִדּוּשִׁין תּוֹפְסִין בָּהּ, וְאֵינָהּ לֹא בַּת יִבּוּם, וְלֹא בַּת חֲלִיצָה; וְאִם הָיְתָה לָהּ צָרָה, חוֹלֶצֶת אוֹ מִתְיַבֶּמֶת.&nbsp; וְאִם הָיְתָה זוֹ שְׁהִיא עֶרְוָה עַל הַבַּעַל, מֻתֶּרֶת לַיָּבָם, וְרָצָה הַיָּבָם לִשָּׂא אוֹתָהּ, וּלְיַבַּם צָרָתָהּ--הָרְשׁוּת בְּיָדוֹ.</p>

<p><b>ו,טו</b>&nbsp;&nbsp;[יג] הָיְתָה הַיְּבָמָה אֲסוּרָה עַל בַּעְלָהּ מִשּׁוֹם לָאו, אוֹ מִשּׁוֹם עֲשֵׂה, אוֹ שֶׁהָיְתָה שְׁנִיָּה לַבַּעַל, וְלֹא הָיְתָה אֲסוּרָה עַל הַיָּבָם מִצַּד מֵאֵלּוּ הַצְּדָדִים--הֲרֵי זוֹ מֻתֶּרֶת לַיָּבָם:&nbsp; חוּץ מִמַּחְזִיר גְּרוּשָׁתוֹ מִשֶּׁנִּשֵּׂאת, וּמֵת--שְׁהִיא חוֹלֶצֶת, וְלֹא מִתְיַבֶּמֶת.</p>

<p><b>ו,טז</b>&nbsp;&nbsp;וְכֵן יְבָמָה שְׁהִיא סְפֵק עֶרְוָה עַל הַיָּבָם, אוֹ סְפֵק עֶרְוָה עַל בַּעְלָהּ--הֲרֵי זוֹ חוֹלֶצֶת, וְלֹא מִתְיַבֶּמֶת.&nbsp; לְפִיכָּךְ מִי שֶׁקִּדַּשׁ אִשָּׁה בִּסְפֵק קִדּוּשִׁין, וְאַחַר כָּךְ מֵת אָחִיו שֶׁהָיָה נוֹשֵׂא אֲחוֹתָהּ, וְנָפְלָה לוֹ זוֹ לְיִבּוּם שְׁהִיא סְפֵק אֲחוֹת אִשְׁתּוֹ--הֲרֵי זוֹ חוֹלֶצֶת, וְלֹא מִתְיַבֶּמֶת; וּמוֹצִיא אֶת אִשְׁתּוֹ בְּגֶט מִסָּפֵק.&nbsp; וּשְׁתֵּיהֶן אֲסוּרוֹת עָלָיו--יְבִמְתּוֹ, מִפְּנֵי שְׁהִיא סְפֵק עֶרְוָה; וַאֲרוּסָתוֹ, מִפְּנֵי שְׁהִיא סְפֵק קְרוֹבַת חֲלוּצָתוֹ, שְׁהִיא כִּשְׁנִיָּה, כְּמוֹ שֶׁבֵּאַרְנוּ.</p>

<p><b>ו,יז</b>&nbsp;&nbsp;[יד] מִי שֶׁמֵּת אָחִיו וְהִנִּיחַ שְׁתֵּי נָשִׁים, הָאַחַת אֲסוּרָה עַל יְבָמָהּ מִשּׁוֹם עֶרְוָה, וְהַשְּׁנִיָּה אֵינָהּ עֶרְוָה--כְּשֵׁם שֶׁהָעֶרְוָה פְּטוּרָה מִן הַחֲלִיצָה וּמִן הַיִּבּוּם, כָּךְ צָרָתָהּ פְּטוּרָה; וְלֹא נָפְלָה לוֹ זִיקָה עַל בַּיִת זֶה כְּלָל, שֶׁנֶּאֱמָר "אֲשֶׁר לֹא-יִבְנֶה אֶת-בֵּית אָחִיו" (דברים כה,ט):&nbsp; בַּיִת שֶׁיֵּשׁ לוֹ לִקּוּחִין בְּאֵיזוֹ מֵהֶן שֶׁיִּרְצֶה, הוּא שֶׁיֵּשׁ לוֹ עָלָיו זִיקָה; וּבַיִת שֶׁמִּקְצָתוֹ אֵינוּ יָכוֹל לִבְנוֹתוֹ, שֶׁהֲרֵי אֵין לוֹ לִקּוּחִין--אֵינוּ בּוֹנֶה אַפִלּוּ מִקְצָתוֹ שֶׁהָיָה מֻתָּר.&nbsp; וְנִמְצֵאת צָרַת הָעֶרְוָה עֶרְוָה עָלָיו, מִשּׁוֹם אֵשֶׁת אָחִיו--שֶׁהֲרֵי אֵין לוֹ עָלֶיהָ זִיקָה.</p>

<p><b>ו,יח</b>&nbsp;&nbsp;[טו] לְפִיכָּךְ רְאוּבֵן שֶׁמֵּת וְהִנִּיחַ שְׁתֵּי נָשִׁים, הָאַחַת עֶרְוָה עַל שִׁמְעוֹן וּשְׁתֵּיהֶן רְאוּיוֹת לְלֵוִי--אֵין לְשִׁמְעוֹן זִיקָה עַל בַּיִת זֶה, וַהֲרֵי שְׁתֵּיהֶן תַּחַת זִיקַת לֵוִי; יִבַּם לֵוִי הָאַחַת מֵהֶן שְׁהִיא צָרַת עֶרְוָה שֶׁלְּשִׁמְעוֹן, וְהָיְתָה לוֹ אִשָּׁה אַחֶרֶת, וּמֵת לֵוִי, וְנָפְלוּ שְׁתֵּיהֶן לִפְנֵי שִׁמְעוֹן--שְׁתֵּיהֶן פְּטוּרוֹת מִן הַחֲלִיצָה וּמִן הַיִּבּוּם מִשִּׁמְעוֹן:&nbsp; הָאַחַת, מִפְּנֵי שֶׁהָיְתָה צָרַת עֶרְוָה; וְהַשְּׁנִיָּה, מִפְּנֵי שְׁהִיא צָרָתָהּ.&nbsp; וְכֵן הַדִּין בְּצָרַת צָרָתָהּ עַד סוֹף הָעוֹלָם--שֶׁכָּל אִשָּׁה שְׁאֵין לוֹ עָלֶיהָ זִיקָה, בְּאִסּוּר אֵשֶׁת אָח עוֹמֶדֶת לְעוֹלָם.</p>

<p><b>ו,יט</b>&nbsp;&nbsp;[טז] וְכֵן אֵשֶׁת אָחִיו שֶׁלֹּא הָיָה בְּעוֹלָמוֹ, הוֹאִיל וְאֵין לוֹ עָלֶיהָ זִיקָה--שֶׁנֶּאֱמָר "כִּי-יֵשְׁבוּ אַחִים יַחְדָּו" (דברים כה,ה), עַד שֶׁיֵּשְׁבוּ שְׁנֵיהֶן בָּעוֹלָם.&nbsp; וְאִם לֹא הָיָה בֵּינֵיהֶן יְשִׁיבָה בָּעוֹלָם--הֲרֵי זוֹ עֶרְוָה עָלָיו לְעוֹלָם, מִשּׁוֹם אֵשֶׁת אָח; וּפוֹטֶרֶת צָרָתָהּ.</p>

<p><b>ו,כ</b>&nbsp;&nbsp;[יז] כֵּיצַד:&nbsp; רְאוּבֵן שֶׁמֵּת וְהִנִּיחַ אִשָּׁה, נָפְלָה לִפְנֵי שִׁמְעוֹן, וְאַחַר שֶׁמֵּת רְאוּבֵן נֻלַּד לֵוִי, בֵּין שֶׁנֻּלַּד קֹדֶם שֶׁיְּיַבַּם שִׁמְעוֹן אֵשֶׁת רְאוּבֵן בֵּין שֶׁנֻּלַּד אַחַר שֶׁיִּבְּמָהּ--הֲרֵי אֵשֶׁת רְאוּבֵן עֶרְוָה עַל לֵוִי לְעוֹלָם; לְפִיכָּךְ אִם מֵת שִׁמְעוֹן, וְנָפְלָה זוֹ וְצָרָתָהּ לִפְנֵי לֵוִי--שְׁתֵּיהֶן פְּטוּרוֹת מִן הַחֲלִיצָה, וּמִן הַיִּבּוּם.</p>

<p><b>ו,כא</b>&nbsp;&nbsp;[יח] עָשָׂה שִׁמְעוֹן מַאֲמָר בִּיבִמְתּוֹ אֵשֶׁת רְאוּבֵן, וּמֵת קֹדֶם שֶׁיִּכְנֹס אוֹתָהּ--הֲרֵי לֵוִי חוֹלֵץ לְצָרָתָהּ, וְלֹא מְיַבֵּם:&nbsp; שְׁאֵין הַמַּאֲמָר קוֹנֶה בִּיבָמָה קִנְיָן גָּמוּר, כְּמוֹ שֶׁבֵּאַרְנוּ.</p>

<p><b>ו,כב</b>&nbsp;&nbsp;[יט] אִשָּׁה שֶׁזִּנָּת תַּחַת בַּעְלָהּ בְּרָצוֹן וּבְעֵדִים, וּמֵת קֹדֶם שֶׁיְּגָרְשֶׁנָּה, וְנָפְלָה לִפְנֵי יָבָם--הֲרֵי הִיא פְּטוּרָה מִן הַחֲלִיצָה, וּמִן הַיִּבּוּם; וְכֵן צָרָתָהּ כְּאִלּוּ הָיְתָה עֶרְוָה עַל הַיָּבָם:&nbsp; מִפְּנֵי שֶׁטֻּמְאָה כְּתוּבָה בָּהּ כָּעֲרָיוֹת, שֶׁנֶּאֱמָר "וְהִיא נִטְמָאָה" (במדבר ה,יג; במדבר ה,יד).&nbsp; אֲבָל סוֹטָה שֶׁמֵּת בַּעְלָהּ קֹדֶם שֶׁיַּשְׁקֶנָּה מֵי הַמָּרִים, אוֹ שְׁאֵינָהּ בַּת שְׁתִיָּה אֵלָא בַּת גֵּרוּשִׁין--הֲרֵי זוֹ חוֹלֶצֶת, וְלֹא מִתְיַבֶּמֶת; וְאִם הָיְתָה לָהּ צָרָה--הֲרֵי צָרָתָהּ מֻתֶּרֶת, וְחוֹלֶצֶת אוֹ מִתְיַבֶּמֶת.</p>

<p><b>ו,כג</b>&nbsp;&nbsp;[כ] וְכֵן שְׁתֵּי יְבָמוֹת הַבָּאוֹת מִבַּיִת אֶחָד, שֶׁהָיְתָה הָאַחַת מֵהֶן שְׁנִיָּה עַל הַיָּבָם, אוֹ מֵחַיָּבֵי לָאוִין, אוֹ מֵחַיָּבֵי עֲשֵׂה, אוֹ אַיְלוֹנִית--הֲרֵי צָרָתָהּ מֻתֶּרֶת, וְחוֹלֶצֶת אוֹ מִתְיַבֶּמֶת.</p>

<p><b>ו,כד</b>&nbsp;&nbsp;אֲבָל הַחוֹלֵץ לִיבִמְתּוֹ, וְהָלְכָה אֲחוֹת חֲלוּצָתוֹ, אוֹ אִמָּהּ, וְכַיּוֹצֶא בָּהֶן וְנִשֵּׂאת לְאָחִיו, וְלוֹ אִשָּׁה אַחֶרֶת, וּמֵת וְנָפְלוּ שְׁתֵּיהֶן לְפָנָיו--כְּשֵׁם שֶׁקְּרוֹבַת חֲלוּצָתוֹ אֲסוּרָה עָלָיו, כָּךְ צָרָתָהּ אֲסוּרָה; וַהֲרֵי שְׁתֵּיהֶן כִּשְׁנִיּוֹת לוֹ, וְחוֹלְצוֹת וְלֹא מִתְיַבְּמוֹת.&nbsp; וּמִפְּנֵי מַה אָסְרוּ צָרַת קְרוֹבַת חֲלוּצָתוֹ, מִפְּנֵי שֶׁמִּתְחַלֶּפֶת בְּצָרַת חֲלוּצָתוֹ.</p>

<p><b>ו,כה</b>&nbsp;&nbsp;[כא] שְׁתֵּי יְבָמוֹת הַבָּאוֹת מִבַּיִת אֶחָד, שֶׁהָאַחַת מֵהֶן עֶרְוָה עַל הַיָּבָם, וַהֲרֵי הָעֶרְוָה אַיְלוֹנִית--צָרָתָהּ מֻתֶּרֶת, וְחוֹלֶצֶת אוֹ מִתְיַבֶּמֶת:&nbsp; הוֹאִיל וְהָאַיְלוֹנִית אֵינָהּ בַּת יִבּוּם--הֲרֵי זוֹ כְּמִי שְׁאֵינָהּ, וְנָפְלָה זִיקָתוֹ עַל צָרָתָהּ בִּלְבָד.</p>

<p><b>ו,כו</b>&nbsp;&nbsp;וְכֵן אִם גֵּרַשׁ אָחִיו אֶת הָעֶרְוָה אוֹ מֵאֲנָה בּוֹ קֹדֶם שֶׁיָּמוּת, אוֹ שֶׁמֵּתָה בְּחַיֵּי בַּעְלָהּ, וְאַחַר כָּךְ מֵת אָחִיו--הֲרֵי צָרָתָהּ מֻתֶּרֶת, וְחוֹלֶצֶת אוֹ מִתְיַבֶּמֶת:&nbsp; וְאֵין אוֹמְרִין הוֹאִיל וְנַעֲשָׂת צָרָה לְעֶרְוָה שָׁעָה אַחַת, תֵּאָסֵר לְעוֹלָם, שְׁאֵין הַצָּרָה אֲסוּרָה, עַד שֶׁתִּהְיֶה צָרַת עֶרְוָה בְּשָׁעַת נְפִילָה לְיִבּוּם.</p>

<p><b>ו,כז</b>&nbsp;&nbsp;[כב] הָיְתָה זוֹ שְׁהִיא עֶרְוָה עַל הַיָּבָם מְקֻדֶּשֶׁת לְאָחִיו שֶׁמֵּת בְּסָפֵק, אוֹ מְגֹרֶשֶׁת מִמֶּנּוּ בְּסָפֵק, אוֹ שֶׁהָיְתָה קְטַנָּה הָרְאוּיָה לְמָאַן וְלֹא מֵאֲנָה בְּאָחִיו בְּחַיָּיו, אַף עַל פִּי שֶׁמֵּאֲנָה בַּיָּבָם--צָרָתָהּ חוֹלֶצֶת, וְלֹא מִתְיַבֶּמֶת.</p>

<p><b>ו,כח</b>&nbsp;&nbsp;[כג] הָלְכָה צָרַת הָעֶרְוָה, וְנִשֵּׂאת לְאַחֵר, וְאַחַר כָּךְ נִמְצֵאת הָעֶרְוָה אַיְלוֹנִית--תֵּצֵא הַצָּרָה מִבַּעְלָהּ, וּמִיְּבָמָהּ; וּצְרִיכָה גֶּט מִבַּעְלָהּ, וַחֲלִיצָה מִיְּבָמָהּ--כְּדֵי לְהַתִּירָהּ לַשּׁוּק.&nbsp; [כד] יִבַּם הַיָּבָם הַצָּרָה מִפְּנֵי שֶׁדִּמּוּ שֶׁהָעֶרְוָה אַיְלוֹנִית, וְנִמְצֵאת הָעֶרְוָה שְׁאֵינָהּ אַיְלוֹנִית--תֵּצֵא מִיְּבָמָהּ בְּגֶט, וְהַוֶּלֶד מַמְזֵר.</p>

<p><b>ו,כט</b>&nbsp;&nbsp;[כה] שְׁלוֹשָׁה אַחִין, שְׁנַיִם מֵהֶן נְשׂוּאִין שְׁתֵּי אֲחָיוֹת, וְאֶחָד נָשׂוּי נָכְרִית--מֵת הַנָּשׂוּי נָכְרִית, וְאַחַר כָּךְ מֵת אֶחָד מִבַּעֲלֵי אֲחָיוֹת--הֲרֵי הַנָּכְרִית חוֹלֶצֶת, וְלֹא מִתְיַבֶּמֶת, מִפְּנֵי שְׁהִיא צָרַת אֲחוֹת אִשְׁתּוֹ, בְּזִיקַת אָחִיו שֶׁמֵּת אַחֲרוֹן.&nbsp; וְלֹא עוֹד אֵלָא אַפִלּוּ גֵּרַשׁ אֶחָד מִבַּעֲלֵי אֲחָיוֹת אֶת אִשְׁתּוֹ, אַחַר שֶׁמֵּת הַנָּשׂוּי נָכְרִית וּמֵת הַמְּגָרֵשׁ--הֲרֵי הַנָּכְרִית חוֹלֶצֶת, וְלֹא מִתְיַבֶּמֶת:&nbsp; הוֹאִיל וְנַעֲשָׂת צָרַת אֲחוֹת אִשְׁתּוֹ בְּזִיקָה שָׁעָה אַחַת--שְׁאִם תִּתְיַבַּם, שֶׁמֶּא יָבוֹאוּ לְיַבַּם אוֹתָהּ וְאַפִלּוּ לֹא גֵרַשׁ זֶה שֶׁמֵּת אַחֲרוֹן אֶת אִשְׁתּוֹ.</p>

<p><b>ו,ל</b>&nbsp;&nbsp;[כו] וּמִפְּנֵי מַה לֹא גָזְרוּ דָּבָר זֶה בַּנִּשּׂוּאִין, שֶׁהֲרֵי צָרַת עֶרְוָה בַּנִּשּׂוּאִין, אִם גֵּרַשׁ אֶת הָעֶרְוָה וּמֵת--צָרָתָהּ מֻתֶּרֶת לַיָּבָם, כְּמוֹ שֶׁבֵּאַרְנוּ:&nbsp; מִפְּנֵי שֶׁאִסּוּר צָרַת הָעֶרְוָה בַּנִּשּׂוּאִין, יָדוּעַ לַכֹּל, וְאֵינָן בָּאִין לְהַתִּיר הַצָּרָה, אִם לֹא גֵרַשׁ הָעֶרְוָה; וְאִסּוּר צָרַת עֶרְוָה בְּזִיקָה, אֵינוּ יָדוּעַ לַכֹּל, וּבָאִין לְהַתִּיר הַצָּרָה, וְאַפִלּוּ לֹא נִתְגָּרְשָׁה הָעֶרְוָה.</p>

<p><b>ו,לא</b>&nbsp;&nbsp;[כז] שְׁלוֹשָׁה אַחִין נְשׂוּאִין שָׁלוֹשׁ נָשִׁים נָכְרִיּוֹת, מֵת אֶחָד מֵהֶן, וְעָשָׂה הַשֵּׁנִי מַאֲמָר בִּיבִמְתּוֹ, וּמֵת קֹדֶם שֶׁיִּכְנֹס, וְנָפְלוּ שְׁתֵּיהֶן לִפְנֵי הַיָּבָם--הֲרֵי אֵלּוּ חוֹלְצוֹת, וְלֹא מִתְיַבְּמוֹת:&nbsp; מִפְּנֵי שֶׁבַּעֲלַת הַמַּאֲמָר עָלֶיהָ זִיקַת שְׁנֵי יְבָמִין, וְנִמְצֵאת כְּאִלּוּ הִיא אֵשֶׁת שְׁנֵי מֵתִים; וְדָרְשׁוּ חֲכָמִים וְאָמְרוּ "אֵשֶׁת-הַמֵּת" (דברים כה,ה), לֹא אֵשֶׁת שְׁנֵי מֵתִים.&nbsp; לְפִיכָּךְ כָּל אִשָּׁה שֶׁעָלֶיהָ זִיקַת שְׁנֵי יְבָמִין, חוֹלֶצֶת וְלֹא מִתְיַבֶּמֶת; וְכֵן צָרָתָהּ:&nbsp; וְאִסּוּרָן מִדִּבְרֵי סוֹפְרִים.</p>

<p><b>ו,לב</b>&nbsp;&nbsp;[כח] וּמִפְּנֵי מַה לֹא יַחְלֹץ לְבַעֲלַת הַמַּאֲמָר שֶׁעָלֶיהָ זִיקַת שְׁנֵי יְבָמִין, וִייַבַּם צָרָתָהּ--גְּזֵרָה שֶׁלֹּא יֹאמְרוּ שְׁתֵּי יְבָמוֹת הַבָּאוֹת מִבַּיִת אֶחָד, אַחַת חוֹלֶצֶת וְאַחַת מִתְיַבֶּמֶת; וּלְפִיכָּךְ אָסְרוּ אַף צָרָתָהּ.</p>

<p><b>ו,לג</b>&nbsp;&nbsp;[כט] עָשָׂה מַאֲמָר בִּיבִמְתּוֹ, וְנָתַן גֶּט לְמַאֲמָרוֹ, וּמֵת--חָזְרָה לְהֶתֵּרָהּ, שֶׁהַמַּאֲמָר שֶׁאֲסָרָהּ הֲרֵי בִּטְּלוֹ; וְרָצָה חוֹלֵץ לָהּ, רָצָה מְיַבֵּם.</p>

<p><b>ו,לד</b>&nbsp;&nbsp;[ל] בֶּן תֵּשַׁע שָׁנִים וְיוֹם אֶחָד שֶׁבָּא עַל יְבִמְתּוֹ, וּמֵת כִּשְׁהוּא קָטָן, וְנָפְלָה פַּעַם שְׁנִיָּה לִפְנֵי אָחִיו הַגָּדוֹל--הֲרֵי זוֹ חוֹלֶצֶת, וְלֹא מִתְיַבֶּמֶת:&nbsp; שֶׁבִּיאַת בֶּן תֵּשַׁע כְּמַאֲמָר מִן הַגָּדוֹל, כְּמוֹ שֶׁבֵּאַרְנוּ; וְנִמְצָא עָלֶיהָ, זִיקַת שְׁנֵי יְבָמִין.</p>

<p><b>ו,לה</b>&nbsp;&nbsp;[לא] מִי שֶׁחֶצְיָהּ שִׁפְחָה וְחֶצְיָהּ בַּת חוֹרִין, שֶׁנִּתְקַדְּשָׁה לִרְאוּבֵן, וְנִשְׁתַּחְרְרָה, וְחָזְרָה וְנִתְקַדְּשָׁה לְשִׁמְעוֹן, וּמֵתוּ שְׁנֵיהֶם--מִתְיַבֶּמֶת לְלֵוִי, וְאֵינָהּ אֵשֶׁת שְׁנֵי מֵתִים:&nbsp; אִם קִדּוּשֵׁי רְאוּבֵן קִדּוּשִׁין, אֵין קִדּוּשֵׁי שִׁמְעוֹן כְּלוּם; וְאִם קִדּוּשֵׁי שִׁמְעוֹן קִדּוּשִׁין, אֵין קִדּוּשֵׁי רְאוּבֵן כְּלוּם.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ז</h2>

<p><b>ז,א</b>&nbsp;&nbsp;שְׁנַיִם מִן הָאַחִין נְשׂוּאִין לִשְׁתֵּי אֲחָיוֹת, וּמֵתוּ שְׁנֵיהֶן, וְלֹא נוֹדַע אֵיזֶה מֵהֶן מֵת רִאשׁוֹן--הוֹאִיל וְאֵי אִפְשָׁר לְיַבַּם שְׁתֵּיהֶן, וַהֲרֵי זִיקָה נָפְלָה עַל שְׁתֵּיהֶן--שְׁתֵּיהֶן חוֹלְצוֹת, וְלֹא מִתְיַבְּמוֹת:&nbsp; וְאַפִלּוּ הָיְתָה אַחַת מֵהֶן אֲסוּרָה עַל הַיָּבָם מִשּׁוֹם שְׁנִיָּה, אוֹ מֵחַיָּבֵי עֲשֵׂה, אוֹ מֵחַיָּבֵי לָאוִין--הֲרֵי אֵלּוּ חוֹלְצוֹת, וְלֹא מִתְיַבְּמוֹת.&nbsp; אֲבָל אִם הָיְתָה אַחַת מֵהֶן עֶרְוָה עָלָיו, כְּגוֹן שֶׁהָיְתָה אֵם אִשְׁתּוֹ, אוֹ בִּתָּהּ--הֲרֵי אֲחוֹתָהּ מֻתֶּרֶת לוֹ, וְרָצָה חוֹלֵץ רָצָה מְיַבֵּם:&nbsp; שֶׁהֲרֵי לֹא נָפְלָה זִיקָתוֹ עַל שְׁתֵּיהֶן, שְׁאֵין זִיקָה עַל הָעֶרְוָה.</p>

<p><b>ז,ב</b>&nbsp;&nbsp;הָיְתָה אַחַת מֵהֶן אֲסוּרָה עַל יָבָם זֶה מִשּׁוֹם עֶרְוָה, וְהָאַחֶרֶת אֲסוּרָה עַל הַיָּבָם הַשֵּׁנִי מִשּׁוֹם עֶרְוָה--הָאֲסוּרָה לְזֶה מֻתֶּרֶת לְאָחִיו, וְהָאֲסוּרָה לְזֶה מֻתֶּרֶת לְאָחִיו, שֶׁהֲרֵי נָפְלָה זִיקַת כָּל אָח מֵהֶן, עַל הַמֻּתֶּרֶת לוֹ בִּלְבָד; וְרָצָה חוֹלֵץ לְזוֹ הַמֻּתֶּרֶת לוֹ, רָצָה מְיַבֵּם.</p>

<p><b>ז,ג</b>&nbsp;&nbsp;מֵת אֶחָד מִן הָאַחִין, וְנָפְלָה אִשְׁתּוֹ לְיִבּוּם, וְאַחַר כָּךְ מֵת שֵׁנִי, וְנָפְלָה אִשְׁתּוֹ שְׁהִיא אֲחוֹת הָרִאשׁוֹנָה לְיִבּוּם, וַהֲרֵי שְׁתֵּיהֶן קַיָּמוֹת--שְׁתֵּיהֶן חוֹלְצוֹת וְלֹא מִתְיַבְּמוֹת, כְּמוֹ שֶׁבֵּאַרְנוּ.&nbsp; [ד] מֵתָה הָאַחֲרוֹנָה--חָזְרָה הָרִאשׁוֹנָה לְהֶתֵּרָהּ, וְחוֹלֶצֶת אוֹ מִתְיַבֶּמֶת.&nbsp; מֵתָה הָרִאשׁוֹנָה--הֲרֵי הָאַחֲרוֹנָה בְּאִסּוּרָהּ עוֹמֶדֶת, וְחוֹלֶצֶת וְלֹא מִתְיַבֶּמֶת:&nbsp; שֶׁהֲרֵי לֹא הָיְתָה רְאוּיָה לְיִבּוּם, בְּשָׁעַת נְפִילָתָהּ.</p>

<p><b>ז,ד</b>&nbsp;&nbsp;וְכֵן אִם קָדַם אֶחָד מִן הָאַחִין, וְחָלַץ לָאַחֲרוֹנָה--הֻתְּרָה הָרִאשׁוֹנָה לִשְׁאָר הָאַחִין:&nbsp; שֶׁהֲרֵי הַזִּיקָה שֶׁאָסְרָה אוֹתָהּ, הֱסִירָהּ אָחִיו בַּחֲלִיצָתוֹ.&nbsp; [ה] וְכֵן אִם הָיְתָה הָרִאשׁוֹנָה עֶרְוָה עַל אֶחָד מֵהֶן, וְקָדַם וְיִבַּם אֶת הָאַחֲרוֹנָה שְׁהִיא מֻתֶּרֶת לוֹ--הֻתְּרָה הָרִאשׁוֹנָה לִשְׁאָר הָאַחִין:&nbsp; שֶׁהֲרֵי הָאַחֲרוֹנָה שֶׁאָסְרָה אוֹתָהּ עֲלֵיהֶן, נִתְיַבְּמָה לַמֻּתָּר לָהּ.</p>

<p><b>ז,ה</b>&nbsp;&nbsp;אֲבָל אִם הָיְתָה הָאַחֲרוֹנָה הִיא שֶׁאֲסוּרָה עַל אֶחָד מֵהֶן בִּלְבָד מִשּׁוֹם עֶרְוָה, הֲרֵי הוּא מְיַבֵּם לָרִאשׁוֹנָה.&nbsp; וּשְׁאָר הָאַחִין אֲסוּרִין בִּשְׁתֵּיהֶן, וְחוֹלְצִין וְלֹא מְיַבְּמִין כְּמוֹ שֶׁבֵּאַרְנוּ; וְאִם קָדְמוּ וְכָנְסוּ כָּל אֶחָד אַחַת מִן הָאֲחָיוֹת, מוֹצִיאִין אוֹתָן מֵהֶן.</p>

<p><b>ז,ו</b>&nbsp;&nbsp;שְׁלוֹשָׁה אַחִין, שְׁנַיִם מֵהֶן נְשׂוּאִין לִשְׁתֵּי אֲחָיוֹת, מֵת אֶחָד מִבַּעֲלֵי אֲחָיוֹת, וְעָשָׂה הַשְּׁלִישִׁי בִּיבִמְתּוֹ מַאֲמָר, וְאַחַר כָּךְ מֵת בַּעַל הָאֲחוֹת הַשֵּׁנִי, וְנָפְלָה הָאֲחוֹת הַשְּׁנִיָּה לִפְנֵי הָאָח הַשְּׁלִישִׁי--הֲרֵי זֶה נוֹתֵן גֶּט לְבַעֲלַת הַמַּאֲמָר, וְחוֹלֵץ לָהּ; וְחוֹלֵץ לַאֲחוֹתָהּ הָאַחֲרוֹנָה, כְּדֵי לְהַתִּירָן לְזָר.</p>

<p><b>ז,ז</b>&nbsp;&nbsp;מֵת זֶה שֶׁעָשָׂה הַמַּאֲמָר, וְהָיְתָה לוֹ אִשָּׁה אַחֶרֶת, וְנָפְלוּ שְׁתֵּיהֶן לִפְנֵי בַּעַל הָאֲחוֹת--בַּעֲלַת הַמַּאֲמָר פְּטוּרָה מִן הַחֲלִיצָה וּמִן הַיִּבּוּם, שֶׁהֲרֵי הִיא אֲחוֹת אִשְׁתּוֹ; וְהָאִשָּׁה הָאַחֶרֶת, חוֹלֶצֶת וְלֹא מִתְיַבֶּמֶת, שְׁאֵין הַמַּאֲמָר קוֹנֶה קִנְיָן גָּמוּר, עַד שֶׁיִּפְטֹר אֶת הַצָּרָה.</p>

<p><b>ז,ח</b>&nbsp;&nbsp;אֶחָד מִן הַיְּבָמִין שֶׁקִּדַּשׁ אֲחוֹת יְבִמְתּוֹ--אוֹמְרִין לוֹ, הַמְתֵּן וְאַל תְּגָרְשֶׁנָּה וְאַל תִּשָּׂאֶנָּה עַד שֶׁיְּיַבַּם אָחִיךָ, אוֹ יַחְלֹץ, לִיבָמָה זוֹ הַזְּקוּקָה לְכֻלְּכֶם.&nbsp; חָלַץ לָהּ אָחִיו, אוֹ יִבְּמָהּ, אוֹ שֶׁמֵּתָה הַיְּבָמָה--הֲרֵי זֶה יִכְנֹס אֲרוּסָתוֹ; מֵתוּ אֶחָיו כֻּלָּם--מוֹצִיא אֶת אֲרוּסָתוֹ בְּגֶט, וִיבִמְתּוֹ בַּחֲלִיצָה.&nbsp; וְאִם מֵתָה אֲרוּסָתוֹ, בֵּין שֶׁמֵּתָה קֹדֶם מִיתַת הָאַחִין בֵּין שֶׁמֵּתָה לְאַחַר מִיתָתָן--חָזְרָה הַיְּבָמָה לְהֶתֵּרָהּ, וְרָצָה מְיַבֵּם רָצָה חוֹלֵץ.</p>

<p><b>ז,ט</b>&nbsp;&nbsp;שְׁלוֹשָׁה אַחִין, שְׁנַיִם מֵהֶן נְשׂוּאִין לִשְׁתֵּי אֲחָיוֹת, וְיֵשׁ לְכָל אַחַת מִשְּׁתֵּיהֶן צָרָה, וּמֵתוּ הַנְּשׂוּאִין אֶת הָאֲחָיוֹת, וְנָפְלוּ הָאֲחָיוֹת וְצָרוֹתֵיהֶן לְיִבּוּם--אִם חָלַץ לַצָּרוֹת, נִפְטְרוּ אֲחָיוֹת; אֲבָל אִם חָלַץ לַאֲחָיוֹת, לֹא נִפְטְרוּ צָרוֹתֵיהֶן עַד שֶׁיֵּחָלְצוּ הַצָּרוֹת:&nbsp; מִפְּנֵי שֶׁחֲלִיצַת אֲחָיוֹת, חֲלִיצָה שְׁאֵינָהּ מְעֻלָּה; וַחֲלִיצָה שְׁאֵינָהּ מְעֻלָּה, אֵינָהּ פּוֹטֶרֶת אֶת הַצָּרָה, כְּמוֹ שֶׁבֵּאַרְנוּ.</p>

<p><b>ז,י</b>&nbsp;&nbsp;וְיֵרָאֶה לִי, שֶׁכָּךְ הַדִּין בִּשְׁתֵּי יְבָמוֹת הַבָּאוֹת מִבַּיִת אֶחָד, וְהָאַחַת מֵהֶן אֲסוּרָה עַל יְבָמָהּ מִשּׁוֹם שְׁנִיָּה וְכַיּוֹצֶא בָּהּ, אוֹ מֵחַיָּבֵי לָאוִין, אוֹ מֵחַיָּבֵי עֲשֵׂה--שְׁאִם חָלַץ לָאֲסוּרָה, לֹא הֻתְּרָה צָרָתָהּ; חָלַץ לַצָּרָה, הֻתְּרָה הָאֲסוּרָה.</p>

<p><b>ז,יא</b>&nbsp;&nbsp;שְׁלוֹשָׁה אַחִין, שְׁנַיִם מֵהֶן נְשׂוּאִין שְׁתֵּי אֲחָיוֹת, וְהַשְּׁלִישִׁי נָשׂוּי נָכְרִית, מֵת אֶחָד מִבַּעֲלֵי אֲחָיוֹת, וְיִבַּם הַנָּשׂוּי נָכְרִית אֶת אִשְׁתּוֹ, וְאַחַר כָּךְ מֵתָה אִשְׁתּוֹ שֶׁלַּשֵּׁנִי, וְאַחַר כָּךְ מֵת הַשְּׁלִישִׁי, וְנָפְלוּ שְׁתֵּי נָשָׁיו לִפְנֵי הַשֵּׁנִי, שְׁאֵין לוֹ אִשָּׁה--הֲרֵי אֵלּוּ פְּטוּרוֹת מִן הַחֲלִיצָה, וּמִן הַיִּבּוּם:&nbsp; הָאַחַת, מִפְּנֵי שֶׁהָיְתָה אֲחוֹת אִשְׁתּוֹ בְּשָׁעָה שֶׁמֵּת אָחִיו הָרִאשׁוֹן, נֶאְסְרָה עָלָיו לְעוֹלָם מִשּׁוֹם אֵשֶׁת אָח, כְּדִין אֵשֶׁת אָחִיו שֶׁלֹּא הָיָה בְּעוֹלָמוֹ; וְהַנָּכְרִית, מִשּׁוֹם צָרָתָהּ.</p>

<p><b>ז,יב</b>&nbsp;&nbsp;וְכֵן שְׁנֵי אַחִין נְשׂוּאִין לִשְׁתֵּי אֲחָיוֹת, וּמֵת אֶחָד מֵהֶן, וְאַחַר כָּךְ מֵתָה אִשְׁתּוֹ שֶׁלַּשֵּׁנִי--הֲרֵי זוֹ אֲסוּרָה עוֹלָמִית, הוֹאִיל וְנֶאְסְרָה עָלָיו שָׁעַת נְפִילָה.&nbsp; אֲבָל הַמְּגָרֵשׁ אֶת אִשְׁתּוֹ, וְהִחְזִירָהּ וּמֵת--הֲרֵי זוֹ מֻתֶּרֶת לַיָּבָם:&nbsp; וְאַף עַל פִּי שֶׁהֲרֵי נֶאְסְרָה עָלָיו בְּחַיֵּי אָחִיו, בְּשָׁעָה שֶׁגֵּרְשָׁהּ, הֲרֵי חָזְרָה לְהֶתֵּרָהּ, וּכְשֶׁמֵּת אָחִיו בְּהֶתֵּרָהּ הָיְתָה עוֹמֶדֶת.</p>

<p><b>ז,יג</b>&nbsp;&nbsp;קְטַנָּה שֶׁהִשִּׂיאָהּ אָבִיהָ, וְגֵרְשָׁהּ בַּעְלָהּ, וְהִחְזִירָהּ וּמֵת, וַעֲדַיִן הִיא קְטַנָּה--הֲרֵי זוֹ אֲסוּרָה לַיָּבָם:&nbsp; מִפְּנֵי שֶׁגֵּרוּשֶׁיהָ גֵּרוּשִׁין גְּמוּרִין, שֶׁהֲרֵי אָבִיהָ הִשִּׂיאָהּ; וְאֵין חֲזָרָתָהּ חֲזָרָה גְּמוּרָה, שְׁאֵין קִדּוּשֵׁי קְטַנָּה גְּמוּרִין, כְּמוֹ שֶׁבֵּאַרְנוּ.&nbsp; [יד] וְהוּא הַדִּין לַמְּגָרֵשׁ פִּקַּחַת, וְנִתְחָרְשָׁה, וְהִחְזִירָהּ וּמֵת, וְהִנִּיחָהּ חֵרֶשֶׁת--שְׁהִיא אֲסוּרָה לַיָּבָם, וְאֵינָהּ חוֹלֶצֶת וְלֹא מִתְיַבֶּמֶת.&nbsp; וְצָרַת קְטַנָּה זוֹ, אוֹ חֵרֶשֶׁת זוֹ--חוֹלֶצֶת אוֹ מִתְיַבֶּמֶת.&nbsp; וְאִם הִחְזִירָהּ כִּשְׁהִיא קְטַנָּה אוֹ חֵרֶשֶׁת, וְגָדְלָה אוֹ נִתְפַּקְּחָה אֶצְלוֹ, וְאַחַר כָּךְ מֵת--הֲרֵי זוֹ מֻתֶּרֶת לִיבָמָהּ.</p>

<p><b>ז,יד</b>&nbsp;&nbsp;[טו] שְׁנֵי אַחִין נְשׂוּאִין לִשְׁתֵּי אֲחָיוֹת, הָיוּ שְׁתֵּיהֶן קְטַנּוֹת הָרְאוּיוֹת לְמָאַן אוֹ חֵרְשׁוֹת, וּמֵת אֶחָד מֵהֶן--תֵּצֵא מִשּׁוֹם אֲחוֹת אִשָּׁה, וּפְטוּרָה מִן הַחֲלִיצָה וּמִן הַיִּבּוּם.&nbsp; הָיוּ אַחַת גְּדוֹלָה וְאַחַת קְטַנָּה, וּמֵת בַּעַל הַקְּטַנָּה--תֵּצֵא מִשּׁוֹם אֲחוֹת אִשָּׁה; מֵת בַּעַל הַגְּדוֹלָה--מְלַמְּדִין אֶת הַקְּטַנָּה שֶׁתְּמָאֵן בְּבַעְלָהּ, וְתִהְיֶה גְּדוֹלָה זוֹ מֻתֶּרֶת לִיבָמָהּ.</p>

<p><b>ז,טו</b>&nbsp;&nbsp;[טז] שְׁנֵי אַחִין חֵרְשִׁין נְשׂוּאִין לִשְׁתֵּי אֲחָיוֹת פִּקְּחוֹת, אוֹ חֵרְשׁוֹת, אוֹ אַחַת פִּקַּחַת וְאַחַת חֵרֶשֶׁת, וְכֵן שְׁתֵּי אֲחָיוֹת חֵרְשׁוֹת נְשׂוּאוֹת לִשְׁנֵי אַחִין פִּקְּחִין, אוֹ חֵרְשִׁין, אוֹ אֶחָד פִּקֵּחַ וְאֶחָד חֵרֵשׁ, וּמֵת אֶחָד מֵהֶן--אִשְׁתּוֹ פְּטוּרָה מִן הַחֲלִיצָה וּמִן הַיִּבּוּם, מִשּׁוֹם אֲחוֹת אִשָּׁה:&nbsp; שֶׁהֲרֵי אֵין נִשּׂוּאֵי אֶחָד מִשְּׁנֵיהֶן, נִשּׂוּאִין גְּמוּרִין.</p>

<p><b>ז,טז</b>&nbsp;&nbsp;[יז] שְׁנֵי אַחִין אֶחָד פִּקֵּחַ וְאֶחָד חֵרֵשׁ, נְשׂוּאִין לִשְׁתֵּי אֲחָיוֹת פִּקְּחוֹת, אוֹ אַחַת חֵרֶשֶׁת וְאַחַת פִּקַּחַת, וַהֲרֵי הִיא אֵשֶׁת הַפִּקֵּחַ--מֵת הַחֵרֵשׁ--תֵּצֵא אִשְׁתּוֹ, מִשּׁוֹם אֲחוֹת אִשָּׁה.&nbsp; מֵת הַפִּקֵּחַ--הוֹאִיל וְנִשּׂוּאֵי הַפִּקֵּחַ שֶׁמֵּת נִשּׂוּאִין גְּמוּרִין וְזִיקַת זֶה הַחֵרֵשׁ גְּמוּרָה, וְנִשּׂוּאֵי הַחֵרֵשׁ אֵינָן נִשּׂוּאִין גְּמוּרִין--הֲרֵי זֶה מוֹצִיא אֶת אִשְׁתּוֹ בְּגֶט, מִפְּנֵי שֶׁאֲחוֹתָהּ זְקוּקָה לוֹ; וְאֵשֶׁת אָחִיו הַפִּקֵּחַ אֲסוּרָה לְעוֹלָם, שְׁאֵינוּ יָכוֹל לִכְנֹס מִפְּנֵי אֲחוֹתָהּ, וְלֹא יַחְלֹץ, מִפְּנֵי שְׁהוּא חֵרֵשׁ.</p>

<p><b>ז,יז</b>&nbsp;&nbsp;[יח] וְלָמָּה גָּזְרוּ חֲכָמִים שֶׁיּוֹצִיא זֶה הַחֵרֵשׁ אִשְׁתּוֹ הַחֵרֶשֶׁת, וְהֶן אֵינָן בְּנֵי חִיּוּב, אֵלָא הֲרֵי הֶן כְּקָטָן אוֹכֵל נְבֵלוֹת, שְׁאֵין בֵּית דִּין מְצֻוִּין לְהַפְרִישׁוֹ:&nbsp; אָמְרוּ חֲכָמִים, אִם תֵּשֵׁב אִשְׁתּוֹ עִמּוֹ, נִמְצֵאת אֲחוֹתָהּ נִשֵּׂאת לְזָר, וְיֹאמְרוּ נִפְטְרָה מִשּׁוֹם אֲחוֹת אִשָּׁה; לְפִיכָּךְ מוֹצִיא הַחֵרֵשׁ אִשְׁתּוֹ בְּגֶט, כְּדֵי שֶׁתִּהְיֶה אֲחוֹתָהּ אֲסוּרָה לְעוֹלָם.</p>

<p><b>ז,יח</b>&nbsp;&nbsp;[יט] וְכֵן שְׁנֵי אַחִין פִּקְּחִין נְשׂוּאִין לִשְׁתֵּי אֲחָיוֹת, אַחַת פִּקַּחַת וְאַחַת חֵרֶשֶׁת--מֵת בַּעַל הַחֵרֶשֶׁת, תֵּצֵא מִשּׁוֹם אֲחוֹת אִשָּׁה.&nbsp; מֵת בַּעַל הַפִּקַּחַת, מוֹצִיא אֶת אִשְׁתּוֹ הַחֵרֶשֶׁת בְּגֶט; וְאֶת אֵשֶׁת אָחִיו בַּחֲלִיצָה, מִפְּנֵי שְׁהוּא פִּקֵּחַ וְיָכוֹל לַחְלֹץ.</p>

<p><b>ז,יט</b>&nbsp;&nbsp;[כ] שְׁנֵי אַחִין אֶחָד פִּקֵּחַ וְאֶחָד חֵרֵשׁ, וְהַחֵרֵשׁ נָשׂוּי שְׁתֵּי נָשִׁים פִּקְּחוֹת, הָאַחַת מֵהֶן עֶרְוָה עַל הַפִּקֵּחַ, וּמֵת הַחֵרֵשׁ--שְׁתֵּיהֶן פְּטוּרוֹת עַל כָּל פָּנִים:&nbsp; אִם נִשּׂוּאֵי הָעֶרְוָה נִשּׂוּאִין, הֲרֵי הַשְּׁנִיָּה צָרָתָהּ וּפְטוּרָה; וְאִם אֵין נִשּׂוּאֵי הָעֶרְוָה נִשּׂוּאִין, כָּךְ לֹא יִהְיוּ נִשּׂוּאֵי צָרָתָהּ נִשּׂוּאִין.&nbsp; [כא] הָיְתָה בִּתּוֹ וְכַיּוֹצֶא בָּהּ חֵרֶשֶׁת, וּנְשׂוּאָה לְאָחִיו הַפִּקֵּחַ--צָרָתָהּ חוֹלֶצֶת, וְלֹא מִתְיַבֶּמֶת:&nbsp; שְׁאֵין נִשּׂוּאֵי הַחֵרֶשֶׁת גְּמוּרִין.</p>

<p><b>ז,כ</b>&nbsp;&nbsp;[כב] כָּל מָקוֹם שֶׁאָמַרְנוּ בַּהֲלָכוֹת אֵלּוּ שְׁתֵּי אֲחָיוֹת--אֶחָד שְׁתֵּי אֲחָיוֹת, אוֹ אִשָּׁה וּבִתָּהּ, אוֹ אִשָּׁה וּבַת בִּתָּהּ, וְכַיּוֹצֶא בָּהֶן:&nbsp; עִנְיַן הַדְּבָרִים--שְׁהֶן שְׁתֵּי נָשִׁים שֶׁהָאַחַת מֵהֶן עֶרְוָה עִם הָאַחֶרֶת, וְאֵי אִפְשָׁר לִשָּׂא שְׁתֵּיהֶן מִשּׁוֹם עֶרְוָה.&nbsp; וְכֵן כָּל מָקוֹם שֶׁנֶּאֱמָר אֲחוֹת אִשְׁתּוֹ, אוֹ אֲחוֹת יְבִמְתּוֹ--אֶחָד אֲחוֹתָהּ, אוֹ אִמָּהּ, אוֹ בִּתָּהּ:&nbsp; עִנְיַן הַדְּבָרִים--אַחַת מִקְּרוֹבוֹתֶיהָ, שְׁהֶן עֶרְוָה עִמָּהּ.
<br>&nbsp;</p>

<h2>הִלְכּוֹת יִבּוּם וַחֲלִיצָה פֵּרֶק ח</h2>

<p><b>ח,א</b>&nbsp;&nbsp;מִי שֶׁקִּדַּשׁ אַחַת מִשְּׁתֵּי אֲחָיוֹת, וְאֵין יָדוּעַ אֵיזוֹ מֵהֶן קִדַּשׁ, וּמֵת, וְלוֹ אָח אֶחָד--חוֹלֵץ לִשְׁתֵּיהֶן, כְּדֵי לְהַתִּירָן לַאֲחֵרִים.&nbsp; הָיוּ לוֹ שְׁנֵי אַחִין:&nbsp; אֶחָד חוֹלֵץ לְאַחַת מֵהֶן בַּתְּחִלָּה; וְהַשֵּׁנִי מְיַבֵּם לַשְּׁנִיָּה עַל כָּל פָּנִים--אִם זוֹ הִיא שֶׁקִּדַּשׁ אָחִיו, הֲרֵי יִבַּם אוֹתָהּ, וְאִם אֵינָהּ אֵשֶׁת אָחִיו, הֲרֵי נָשָׂא אִשָּׁה מִשְּׁאָר הַנָּשִׁים, וַאֲחוֹתָהּ שֶׁהָיְתָה אֵשֶׁת אָחִיו, כְּבָר נֶחְלְצָה.</p>

<p><b>ח,ב</b>&nbsp;&nbsp;אֲבָל לֹא יְיַבַּם הָאַחַת תְּחִלָּה--שֶׁמֶּא הָאַחֶרֶת הִיא אֵשֶׁת אָחִיו, וְנִמְצָא שֶׁנָּשָׂא קְרוֹבַת זְקוּקָתוֹ; קָדְמוּ שְׁנֵי הָאַחִים, וְכָנְסוּ שְׁתֵּי הַיְּבָמוֹת--אֵין מוֹצִיאִין מִיָּדָן.</p>

<p><b>ח,ג</b>&nbsp;&nbsp;[ב] שְׁנַיִם שֶׁקִּדְּשׁוּ שְׁתֵּי אֲחָיוֹת, זֶה אֵינוּ יוֹדֵעַ אֵיזוֹ קִדַּשׁ, וְזֶה אֵינוּ יוֹדֵעַ אֵיזוֹ קִדַּשׁ, וּמֵתוּ שְׁנֵיהֶן--לְזֶה אָח, וּלְזֶה אָח--זֶה חוֹלֵץ לִשְׁתֵּיהֶן, וְזֶה חוֹלֵץ לִשְׁתֵּיהֶן.&nbsp; לְזֶה אָח אֶחָד, וּלְזֶה שְׁנַיִם--הַיְחִידִי, חוֹלֵץ לִשְׁתֵּיהֶן בַּתְּחִלָּה; וְהַשְּׁנַיִם, אֶחָד חוֹלֵץ רִאשׁוֹן, וְהַשֵּׁנִי מְיַבֵּם.&nbsp; וְאִם קָדְמוּ וְכָנְסוּ--אֵין מוֹצִיאִין מִיָּדָן, וְאַפִלּוּ הָיוּ כּוֹהֲנִים:&nbsp; שֶׁהַחֲלִיצָה שֶׁחָלַץ הַיְּחִידִי, מִסָּפֵק חָלַץ; וְהַחֲלוּצָה אֲסוּרָה לְכוֹהֵן מִדִּבְרֵי סוֹפְרִים, וּבִסְפֵק חֲלוּצָה לֹא גָזְרוּ.</p>

<p><b>ח,ד</b>&nbsp;&nbsp;[ג] הָיוּ לְזֶה שְׁנֵי אַחִין, וּלְזֶה שְׁנֵי אַחִין--אָחִיו שֶׁלְּזֶה חוֹלֵץ לְאַחַת, וְאָחִיו שֶׁלְּזֶה חוֹלֵץ לְאַחַת; וְאַחַר כָּךְ הָאָח הַשֵּׁנִי שֶׁלְּזֶה מְיַבֵּם חֲלוּצָתוֹ שֶׁלְּזֶה, וְהָאָח הַשֵּׁנִי שֶׁלְּזֶה מְיַבֵּם חֲלוּצָתוֹ שֶׁלְּזֶה.&nbsp; קָדְמוּ שְׁנֵי אַחִין, וְחָלְצוּ לִשְׁתֵּיהֶן--לֹא יְיַבְּמוּ שְׁנֵי הָאַחִין הָאֲחֵרִים; אֵלָא אֶחָד חוֹלֵץ בַּתְּחִלָּה, וְאֶחָד מְיַבֵּם לַשְּׁנִיָּה.&nbsp; וְאִם קָדְמוּ וְכָנְסוּ, אֵין מוֹצִיאִין מִיָּדָן.</p>

<p><b>ח,ה</b>&nbsp;&nbsp;[ד] הָאִשָּׁה שֶׁהָיוּ לָהּ בָּנִים, וְהָיוּ לְכַלָּתָהּ בָּנִים, וְנִתְעַבְּרָה הָאִשָּׁה וְנִתְעַבְּרָה כַּלָּתָהּ, וְיָלְדוּ שְׁתֵּיהֶן בְּמַחְבּוֹאָה אַחַת, וְנִתְעָרְבוּ שְׁנֵי הַיְּלָדִים וְהִגְדִּילוּ הַתַּעְרוֹבוֹת, וְנָשְׂאוּ נָשִׁים וּמֵתוּ--כֵּיצַד הֶן נִתָּרוֹת:&nbsp; בְּנֵי הַכַּלָּה חוֹלְצִין לִשְׁתֵּיהֶן תְּחִלָּה, וְלֹא מְיַבְּמִין--שֶׁכָּל אַחַת מִשְּׁתֵּיהֶן סְפֵק שְׁהִיא אֵשֶׁת אָחִיו וְתִהְיֶה מֻתֶּרֶת לוֹ, סְפֵק שְׁהִיא אֵשֶׁת אֲחִי אָבִיו וְהִיא עֶרְוָה עָלָיו.&nbsp; אֲבָל בְּנֵי הַזְּקֵנָה, אוֹ חוֹלְצִין אוֹ מְיַבְּמִין:&nbsp; שְׁאִם הִיא זוֹ אֵשֶׁת אָחִיו, הֲרֵי יִבְּמָהּ; וְאִם הִיא אֵשֶׁת בֶּן אָחִיו, מֻתֶּרֶת הִיא לוֹ--שֶׁכְּבָר נֶחְלְצָה.</p>

<p><b>ח,ו</b>&nbsp;&nbsp;[ה] מֵתוּ הַבָּנִים הַיְּדוּעִים שֶׁלַּזְּקֵנָה וְשֶׁלְּכַלָּתָהּ, וַהֲרֵי בְּנֵי הַתַּעֲרֹבֶת קַיָּמִין--בְּנֵי הַתַּעֲרֹבֶת לִנְשֵׁי בְּנֵי הַזְּקֵנָה, חוֹלְצִין וְלֹא מְיַבְּמִין:&nbsp; שְׁהִיא סְפֵק אֵשֶׁת אֲחִי אָבִיו, שְׁהִיא עֶרְוָה עָלָיו.&nbsp; וְלִנְשֵׁי בְּנֵי הַכַּלָּה:&nbsp; אֶחָד חוֹלֵץ בַּתְּחִלָּה.&nbsp; וְאֶחָד מְיַבֵּם עַל כָּל פָּנִים--אִם בֶּן הַכַּלָּה הוּא זֶה שֶׁחָלַץ תְּחִלָּה, הֲרֵי חָלַץ אֵשֶׁת אָחִיו, וְהַשֵּׁנִי מִן הַתַּעֲרֹבֶת הוּא בֶּן הַזְּקֵנָה, וּמֻתָּר לוֹ לִשָּׂא אֵשֶׁת בֶּן אָחִיו אַחַר שֶׁנֶּחְלְצָה מִיְּבָמָהּ; וְאִם זֶה שֶׁחָלַץ תְּחִלָּה הוּא בֶּן הַזְּקֵנָה, הֲרֵי חָלַץ לְאֵשֶׁת בֶּן אָחִיו וְלֹא עָשָׂה כְּלוּם, וְהַשֵּׁנִי מִן הַתַּעֲרֹבֶת הוּא בֶּן הַכַּלָּה, וַהֲרֵי יִבַּם אֵשֶׁת אָחִיו.</p>

<p><b>ח,ז</b>&nbsp;&nbsp;[ו] מִי שֶׁלֹּא שָׁהָת אַחַר בַּעְלָהּ שְׁלוֹשָׁה חֳדָשִׁים, וְנִשֵּׂאת וְיָלְדָה, וְאֵין יָדוּעַ אִם בֶּן תִּשְׁעָה לָרִאשׁוֹן אִם בֶּן שִׁבְעָה לָאַחֲרוֹן, וְהָיוּ לָהּ בָּנִים מִן הָרִאשׁוֹן וּמִן הַשֵּׁנִי--אִם מֵת זֶה הַבֵּן הַסָּפֵק--בְּנֵי הָרִאשׁוֹן וּבְנֵי הָאַחֲרוֹן חוֹלְצִין לְאִשְׁתּוֹ, וְלֹא מְיַבְּמִין:&nbsp; שֶׁכָּל אֶחָד מֵהֶן שֶׁיָּבוֹא לְיַבַּם, שֶׁמֶּא אֵינוּ אָחִיו מֵאָבִיו; וַהֲרֵי הוּא אָחִיו מֵאִמּוֹ בַּוַּדַּאי, וְאֵשֶׁת אָחִיו מֵאִמּוֹ אֲסוּרָה עַל הָאָדָם לְעוֹלָם מִשּׁוֹם עֶרְוָה.&nbsp; וְכֵן זֶה הַבֵּן הַסָּפֵק--חוֹלֵץ לִנְשׁוֹתֵיהֶן, וְלֹא מְיַבֵּם.</p>

<p><b>ח,ח</b>&nbsp;&nbsp;[ז] הָיָה בֵּן לָרִאשׁוֹן וּבֵן לַשֵּׁנִי, שֶׁלֹּא מֵאִשָּׁה זוֹ שֶׁנִּשֵּׂאת בְּתוֹךְ זְמָן, וּמֵת אֶחָד מֵהֶן--הֲרֵי זֶה הַבֵּן הַסָּפֵק, חוֹלֵץ לְאֵשֶׁת זֶה שֶׁמֵּת אוֹ מְיַבֵּם:&nbsp; שְׁאִם אָחִיו מֵאָבִיו הוּא, הֲרֵי יִבַּם אֶת אִשְׁתּוֹ; וְאִם אֵינוּ אָחִיו מֵאָבִיו--הֲרֵי אֵין בֵּינֵיהֶן אַחְוָה כְּלָל, לְפִיכָּךְ מֻתָּר לוֹ לִשָּׂא אֶת אִשְׁתּוֹ.</p>

<p><b>ח,ט</b>&nbsp;&nbsp;[ח] מֵת הַבֵּן הַסָּפֵק:&nbsp; אֶחָד מִשְּׁנֵי הַבָּנִים הַוַּדָּאִיִּין, חוֹלֵץ לְאִשְׁתּוֹ תְּחִלָּה; וְהַשֵּׁנִי מְיַבֵּם עַל כָּל פָּנִים--אִם אָחִיו הוּא, הֲרֵי יִבַּם אֶת אִשְׁתּוֹ, וְאִם אֵינוּ אָחִיו וּבֶן הָאָב הָאַחֵר הוּא, הֲרֵי נֶחְלְצָה מֵאֲחִי בַּעְלָהּ.</p>

<p><b>ח,י</b>&nbsp;&nbsp;[ט] מִי שֶׁהָלַךְ בַּעְלָהּ לִמְדִינָה אַחֶרֶת וְשָׁמְעָה שֶׁמֵּת וְנִשֵּׂאת, וְאַחַר כָּךְ בָּא הַבַּעַל הָרִאשׁוֹן, וּמֵתוּ שְׁנֵיהֶן, לְזֶה אַחִין וּלְזֶה אַחִין--אָחִיו שֶׁלְּזֶה וְאָחִיו שֶׁלְּזֶה, חוֹלְצִין וְלֹא מְיַבְּמִין.</p>

<p><b>ח,יא</b>&nbsp;&nbsp;[י] חָמֵשׁ נָשִׁים שֶׁהָיָה לְכָל אַחַת מֵהֶן בֵּן יָדוּעַ, וְנִתְעַבְּרוּ חֲמִשְׁתָּן וְיָלְדוּ כְּאַחַת בְּמַחְבּוֹאָה אַחַת, וְנִתְעָרְבוּ הַוְּלָדוֹת וְהִגְדִּילוּ הַתַּעֲרֹבֶת, וְנָשְׂאוּ נָשִׁים וּמֵתוּ הַחֲמִשָּׁה אֲנָשִׁים, וְנָפְלוּ חָמֵשׁ הַנָּשִׁים לִפְנֵי הַחֲמִשָּׁה הַבָּנִים הַוַּדָּאִיִּין, שְׁאֵין אֶחָד מֵהֶן יוֹדֵעַ אֵיזוֹ הִיא אֵשֶׁת אָחִיו--כֵּיצַד תַּקָּנָתָן:&nbsp; אַרְבָּעָה מֵהֶן, חוֹלְצִין לְאַחַת תְּחִלָּה; וְהַחֲמִישִׁי, יִשָּׂא זוֹ שֶׁנֶּחְלְצָה אַרְבַּע חֲלִיצוֹת עַל כָּל פָּנִים.</p>

<p><b>ח,יב</b>&nbsp;&nbsp;[יא] כֵּיצַד:&nbsp; אִם אֵשֶׁת אָחִיו הִיא, הֲרֵי יִבַּם אוֹתָהּ; וְאִם אֵינָהּ אֵשֶׁת אָחִיו--הֲרֵי הִיא אֵשֶׁת אָח אֶחָד מֵהָאַרְבָּעָה, וַהֲרֵי חָלְצוּ לָהּ אַרְבַּעְתָּן תְּחִלָּה.&nbsp; וְכֵן הַשְּׁנִיָּה--חוֹלְצִין לָהּ אַרְבָּעָה, וְהָאֶחָד מִן הָאַרְבָּעָה זֶה שֶׁנָּשָׂא הָרִאשׁוֹנָה; וְהַחֲמִישִׁי, יִשָּׂאֶנָּה.&nbsp; עַד שֶׁנִּמְצְאוּ הַבָּנִים הַחֲמִשָּׁה נָשְׂאוּ הֶחָמֵשׁ נָשִׁים, אַחַר שֶׁנֶּחְלְצָה כָּל אַחַת מֵהֶן אַרְבַּע חֲלִיצוֹת.</p>

<p><b>ח,יג</b>&nbsp;&nbsp;[יב] וּלְעוֹלָם הִזָּהֵר בְּכָל הַסְּפֵקוֹת בְּעִיקָרִים אֵלּוּ:&nbsp; שֶׁכָּל מִי שֶׁנִּסְתַּפַּק לָךְ שֶׁמֶּא בַּת חֲלִיצָה הִיא לְאִישׁ זֶה, אוֹ אֵינָהּ צְרִיכָה לַחֲלִיצָה מִמֶּנּוּ--אֵינָהּ נִתֶּרֶת לְהִנָּשֵׂא לְזָר, עַד שֶׁיַּחְלֹץ לָהּ אוֹתוֹ הָאִישׁ; וְכָל מִי שֶׁיִּסְתַּפַּק לָךְ שֶׁמֶּא בִּיאָתָהּ אֲסוּרָה עַל אִישׁ זֶה, בֵּין מִדִּבְרֵי תּוֹרָה בֵּין מִדִּבְרֵי סוֹפְרִים--אֵינָהּ מִתְיַבֶּמֶת לוֹ.&nbsp; וְכָל שֶׁנֶּחְלְצָה חֲלִיצָה מְעֻלָּה, אוֹ נִבְעְלָה בְּעִילָה כְּשֵׁרָה--הֻתְּרָה צָרָתָהּ לְזָר.</p>

<p><b>ח,יד</b>&nbsp;&nbsp;[יג] וְעַל דֶּרֶךְ זוֹ תָּבִין וְתוֹרֶה, בְּכָל הַסְּפֵקוֹת שֶׁיֵּארְעוּ לְעִנְיַן יִבּוּם וַחֲלִיצָה--שֶׁהֲרֵי בֵּאַרְנוּ כָּל הָעִיקָרִין שֶׁעֲלֵיהֶן תִּסְמֹךְ וְתֵדַע מִי הוּא שֶׁחוֹלֵץ, וּמִי הוּא שֶׁמְּיַבֵּם, וּמִי הִיא הַפְּטוּרָה מִן הַחֲלִיצָה וּמִן הַיִּבּוּם, וּמִי הִיא הָרְאוּיָה לְיִבּוּם.
<br>&nbsp;</p>
</div>
</body></html>
