<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר טהרה - הלכות מטמאי משכב ומושב</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מְטַמְּאֵי מִשְׁכָּב וּמוֹשָׁב</h1>

<p>יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:&nbsp; (א) דִּין טֻמְאַת נִדָּה; (ב) דִּין טֻמְאַת יוֹלֶדֶת; (ג) דִּין טֻמְאַת זָבָה; (ד) דִּין טֻמְאַת זָב.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק א</h2>

<p><b>א,א</b>&nbsp;&nbsp;הַזָּב וְהַזָּבָה וְהַנִּדָּה וְהַיּוֹלֶדֶת--כָּל אֶחָד מֵאַרְבַּעְתָּן אָב מֵאֲבוֹת הַטֻּמְאוֹת, מְטַמֵּא כֵּלִים בַּמַּגָּע, וּמְטַמֵּא אָדָם בַּמַּגָּע וּבַמַּשָּׂא; וּמְטַמֵּא מִשְׁכָּב וּמוֹשָׁב וּמֶרְכָּב מִתַּחְתָּיו, וְעוֹשֶׂה אוֹתָן אָב טֻמְאָה, וּמְטַמֵּא מַדֵּף עַל גַּבָּיו.</p>

<p><b>א,ב</b>&nbsp;&nbsp;אֶחָד זָבָה קְטַנָּה וְאֶחָד זָבָה גְּדוֹלָה, וְאֶחָד זָבָה מֵחֲמַת עַצְמָהּ אוֹ מֵחֲמַת אֹנֶס; וְאֶחָד זָב בַּעַל שְׁתֵּי רְאִיּוֹת אוֹ בַּעַל שָׁלוֹשׁ:&nbsp; טֻמְאַת כֻּלָּן, שׁוֹוָה לְטַמֵּא אֲחֵרִים.</p>

<p><b>א,ג</b>&nbsp;&nbsp;קְטַנָּה בַּת יוֹם אֶחָד, מִטַּמְּאָה בְּנִדָּה; בַּת עֲשָׂרָה יָמִים, בְּזִיבָה; בַּת שָׁלוֹשׁ שָׁנִים וְיוֹם אֶחָד, מְטַמְּאָה אֶת בּוֹעֲלָהּ כְּמוֹ שֶׁיִּתְבָּאַר.&nbsp; [ד] קָטָן בֶּן יוֹם אֶחָד, מִטַּמֵּא בְּזִיבָה.&nbsp; וְאֶחָד גֵּרִים וַעֲבָדִים, וְאֶחָד יִשְׂרָאֵל--מִטַּמְּאִין בְּנִדָּה וּבְזִיבָה.&nbsp; [ה] סְרִיס אָדָם וּסְרִיס חַמָּה, מִטַּמְּאִין בְּזִיבָה כִּשְׁאָר הַבְּרִיאִין.</p>

<p><b>א,ד</b>&nbsp;&nbsp;[ו] אֵין הָאִשָּׁה מִטַּמְּאָה בְּלֹבֶן, וְלֹא הָאִישׁ בְּאֹדֶם; אֵלָא הָאִשָּׁה בְּדָם, וְהָאִישׁ בְּלֹבֶן.&nbsp; [ז] טֻמְטוֹם וְאַנְדְּרֻגִּינוֹס, נוֹתְנִין עֲלֵיהֶן חֻמְרֵי הָאִישׁ וְחֻמְרֵי הָאִשָּׁה:&nbsp; מִטַּמְּאִין בְּלֹבֶן כְּאִישׁ, וּבְדָם כְּאִשָּׁה.&nbsp; וְטֻמְאָתָן בְּסָפֵק; לְפִיכָּךְ אֵין שׂוֹרְפִין עֲלֵיהֶן תְּרוּמָה וּקְדָשִׁים, וְאֵין חַיָּבִין עֲלֵיהֶן עַל טֻמְאַת מִקְדָּשׁ וּקְדָשָׁיו.</p>

<p><b>א,ה</b>&nbsp;&nbsp;רָאָה אֹדֶם וְלֹבֶן כְּאֶחָד, שׂוֹרְפִין עֲלֵיהֶן אֶת הַתְּרוּמָה וְאֶת הַקֳּדָשִׁים; אֲבָל אֵין חַיָּבִין עֲלֵיהֶן עַל בִּיאַת מִקְדָּשׁ--שֶׁנֶּאֱמָר "מִזָּכָר עַד-נְקֵבָה תְּשַׁלֵּחוּ" (במדבר ה,ג), עַד שֶׁתִּהְיֶה הַטֻּמְאָה טֻמְאַת זָכָר וַדַּאי אוֹ טֻמְאַת נְקֵבָה וַדָּאִית.&nbsp; וְכֵן הַנּוֹגֵעַ בְּאֹדֶם וְלֹבֶן שֶׁלּוֹ כְּאֶחָד, אֵינוּ חַיָּב עַל טֻמְאַת מִקְדָּשׁ וּקְדָשָׁיו; נָגַע הוּא עַצְמוֹ בְּלֹבֶן וְאֹדֶם שֶׁרָאָה, הֲרֵי זֶה חַיָּב עַל בִּיאַת הַמִּקְדָּשׁ.</p>

<p><b>א,ו</b>&nbsp;&nbsp;[ח] דַּם הַנִּדָּה, אוֹ דַּם הַזָּבָה, אוֹ דַּם הַיּוֹלֶדֶת--מְטַמֵּא בְּכָל שְׁהוּא, בַּמַּגָּע וּבַמַּשָּׂא:&nbsp; שֶׁנֶּאֱמָר "וְהַדָּוָה, בְּנִדָּתָהּ" (ויקרא טו,לג), מִפִּי הַשְּׁמוּעָה לָמְדוּ שֶׁמַּדְוָהּ כָּמוֹהָ.&nbsp; וּכְבָר בֵּאַרְנוּ בְּעִנְיַן אִסּוּר נִדָּה, שֶׁחֲמִשָּׁה דָּמִים טְמֵאִים בָּאִשָּׁה; אֲבָל אִם רָאֲתָה דָּם יָרֹק--הֲרֵי הוּא טָהוֹר, וְאֵינוּ כְּמוֹ רֻקָּהּ וּשְׁאָר מַשְׁקִין הַיּוֹצְאִין מִמֶּנָּה, שֶׁהָרֹק מִתְעַגֵּל וְיוֹצֶא, וְזֶה שׁוֹתֵת וְיוֹרֵד.</p>

<p><b>א,ז</b>&nbsp;&nbsp;[ט] אִשָּׁה שֶׁיָּצָא הַוֶּלֶד מִדָּפְנָהּ, וְיָצָא עִמּוֹ דָּם מִן הַדֹּפֶן--הֲרֵי אוֹתוֹ הַדָּם אָב מֵאֲבוֹת הַטֻּמְאוֹת, כְּדַם הַנִּדָּה וְהַלִּידָה וְהַזִּיבָה:&nbsp; שֶׁהַמָּקוֹר, מְקוֹמוֹ טָמֵא.&nbsp; וְהָאִשָּׁה טְהוֹרָה, עַד שֶׁיֵּצֵא מִמֶּנָּה דָּם דֶּרֶךְ הָרֶחֶם.</p>

<p><b>א,ח</b>&nbsp;&nbsp;[י] מְקוֹר הָאִשָּׁה שֶׁנֶּעְקַר וְנָפַל לָאָרֶץ, הָאִשָּׁה טְמֵאָה טֻמְאַת עֶרֶב; וְכֵן מָקוֹר שֶׁהֵזִיעַ כִּשְׁתֵּי טִפֵּי מַרְגָּלִיּוֹת, הָאִשָּׁה טְמֵאָה טֻמְאַת עֶרֶב.&nbsp; אֲבָל אֵינָהּ נִדָּה, עַד שֶׁתִּרְאֶה אֶחָד מֵחֲמִשָּׁה דָּמִים הַמְּטַמְּאִין בָּאִשָּׁה.&nbsp; [יא] הֵזִיעָה טִפָּה אַחַת--הֲרֵי הָאִשָּׁה טְהוֹרָה, שְׁאֵינָהּ אֵלָא מִחוּץ לַמָּקוֹר.</p>

<p><b>א,ט</b>&nbsp;&nbsp;[יב] זוֹבוֹ שֶׁלַּזָּב--אָב מֵאֲבוֹת הַטֻּמְאוֹת כַּזָּב, שֶׁנֶּאֱמָר "זוֹבוֹ, טָמֵא הוּא" (ויקרא טו,ב); וּמְטַמֵּא בַּמַּגָּע וּבַמַּשָּׂא, בְּכָל שְׁהוּא.&nbsp; וּרְאִיָּה רִאשׁוֹנָה שֶׁלַּזָּב--אֵינָהּ מְטַמְּאָה בַּמַּשָּׂא, וַהֲרֵי הִיא כְּשִׁכְבַת זֶרַע:&nbsp; בֵּין מֵאִישׁ גָּדוֹל, בֵּין מִקָּטָן--הֲרֵי הָרְאִיָּה הָרִאשׁוֹנָה כְּשִׁכְבַת זֶרַע.</p>

<p><b>א,י</b>&nbsp;&nbsp;וְכֵן הַמִּשְׁכָּבוֹת וְהַמּוֹשָׁבוֹת שֶׁיָּשַׁב עֲלֵיהֶן, מִשֶּׁרָאָה רְאִיָּה רִאשׁוֹנָה עַד שֶׁרָאָה הַשְּׁנִיָּה--טְהוֹרִין:&nbsp; שְׁאֵינוּ קָרוּי זָב אֵלָא אַחַר רְאִיָּה שְׁנִיָּה, כְּמוֹ שֶׁבֵּאַרְנוּ בְּהִלְכּוֹת מְחֻסְּרֵי כַּפָּרָה.&nbsp; רָאָה אַחַת מְרֻבָּה כִּשְׁתַּיִם, אֵין טָמֵא אֵלָא הַמֵּסִיט טִפָּה אַחֲרוֹנָה.</p>

<p><b>א,יא</b>&nbsp;&nbsp;[יג] רְאִיָּה רִאשׁוֹנָה שֶׁלִּמְצֹרָע, מְטַמְּאָה בַּמַּשָּׂא--שֶׁנֶּאֱמָר "כָּל-צָרוּעַ וְכָל-זָב" (במדבר ה,ב), הֲרֵי הַצָּרוּעַ כְּזָב גָּמוּר:&nbsp; מַה זָב גָּמוּר, זוֹבוֹ מְטַמֵּא בַּמַּשָּׂא--אַף מְצֹרָע, רְאִיָּתוֹ הָרִאשׁוֹנָה מְטַמְּאָה בַּמַּשָּׂא.</p>

<p><b>א,יב</b>&nbsp;&nbsp;[יד] רֻקּוֹ שֶׁלַּזָּב, וְשִׁכְבַת זַרְעוֹ, וּמֵימֵי רַגְלָיו--כָּל אֶחָד מִשְּׁלָשְׁתָּן אָב טֻמְאָה, דִּין תּוֹרָה; וּמְטַמֵּא בְּכָל שְׁהוּא, בַּמַּגָּע וּבַמַּשָּׂא:&nbsp; הֲרֵי הוּא אוֹמֵר בָּרֹק "וְכִי-יָרֹק הַזָּב, בַּטָּהוֹר" (ויקרא טו,ח); וּמֵימֵי רַגְלָיו וְשִׁכְבַת זַרְעוֹ, אֵי אִפְשָׁר שֶׁלֹּא יִהְיֶה בָּהֶם צִחְצוּחֵי זִיבָה כָּל שְׁהוּא.&nbsp; [טו] וְאֶחָד זָב, וְאֶחָד נִדָּה וְיוֹלֶדֶת וְזָבָה--כָּל אֶחָד מֵהֶן, רֻקּוֹ וּמֵימֵי רַגְלָיו אָב טֻמְאָה כַּזָּב; וְכֵן כָּל מָקוֹם שֶׁנֶּאֱמָר בַּהֲלָכוֹת אֵלּוּ הַזָּב--אֶחָד הַזָּב, וְאֶחָד שְׁאָר הָאַרְבָּעָה.</p>

<p><b>א,יג</b>&nbsp;&nbsp;[טז] תִּשְׁעָה מַשְׁקִין בַּזָּב:&nbsp; שְׁלוֹשָׁה מֵהֶן, אָב טֻמְאָה; וְהֶן--רֻקּוֹ, וּמֵימֵי רַגְלָיו, וְשִׁכְבַת זַרְעוֹ.&nbsp; כָּל אֶחָד מֵאֵלּוּ מְטַמֵּא אָדָם וְכֵלִים בְּכָל שְׁהוּא, כְּמוֹ שֶׁבֵּאַרְנוּ.</p>

<p><b>א,יד</b>&nbsp;&nbsp;וּשְׁלוֹשָׁה מֵהֶן, כְּוֶלֶד הַטֻּמְאָה; וְאֵלּוּ הֶן--דִּמְעַת עֵינוֹ, וְדַם מַגֵּפָתוֹ, וַחֲלֵב הָאִשָּׁה.&nbsp; כָּל אֶחָד מֵאֵלּוּ כְּמַשְׁקִין טְמֵאִין שְׁאֵין מְטַמְּאִין אָדָם, אֲבָל מְטַמְּאִין כֵּלִים מִדִּבְרֵי סוֹפְרִים כְּמוֹ שֶׁיִּתְבָּאַר.</p>

<p><b>א,טו</b>&nbsp;&nbsp;וּשְׁלוֹשָׁה מֵהֶן, טְהוֹרִין; וְאֵלּוּ הֶן--זִיעָתוֹ, וְלֵחָה סְרוּחָה הַיּוֹצֵאת מִמֶּנּוּ, וְהָרְאִי.&nbsp; הֲרֵי אֵלּוּ הַשְּׁלוֹשָׁה מִן הַזָּב וַחֲבֵרָיו, כְּמוֹתָן מִשְּׁאָר הָאָדָם.</p>

<p><b>א,טז</b>&nbsp;&nbsp;כּוֹחוֹ וְנוֹעוֹ וְרִירוֹ וּמֵי הָאַף שֶׁלּוֹ--הֲרֵי הֶן כְּרֻקּוֹ לְכָל דָּבָר, וּבִכְלַל הָרֹק הֶן חֲשׁוּבִין.&nbsp; דָּם הַיּוֹצֶא מִפִּי אַמָּה, וְדָם הַשּׁוֹתֵת מִפִּיו--הֲרֵי הֶן בִּכְלַל דַּם מַגֵּפָתוֹ; הָיָה מוֹצֵץ וְרוֹקֵק דָּם--הֲרֵי זֶה מְטַמֵּא כְּרֹק, שֶׁהַדָּם שֶׁמּוֹצֵץ אֵי אִפְשָׁר לוֹ בְּלֹא צִחְצוּחֵי רֹק.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ב</h2>

<p><b>ב,א</b>&nbsp;&nbsp;דָּם נִדָּה וְזָבָה וְיוֹלֶדֶת, מְטַמֵּא לַח וְיָבֵשׁ.&nbsp; אֲבָל זוֹבוֹ שֶׁלַּזָּב, וְרֻקּוֹ, וְשִׁכְבַת זַרְעוֹ--אֵינוּ מְטַמֵּא אֵלָא כָּל זְמָן שְׁהוּא לַח; אֲבָל אִם יָבֵשׁ יוֹתֵר מִדַּי, אֵינוּ מְטַמֵּא.&nbsp; וְעַד כַּמָּה:&nbsp; אִם שׁוֹרִין אוֹתוֹ בְּפוֹשְׁרִין מֵעֵת לְעֵת, וְחוֹזֵר לִכְמוֹת שֶׁהָיָה--הֲרֵי זֶה מְטַמֵּא כְּלַח; וְאִם הָיוּ הַמַּיִם פּוֹשְׁרִין בִּתְחִלָּתָן, אַף עַל פִּי שְׁאֵינָן פּוֹשְׁרִין בְּסוֹפָן.&nbsp; וְכָל הַדְּבָרִים הָאֵלּוּ, דִּבְרֵי קַבָּלָה.</p>

<p><b>ב,ב</b>&nbsp;&nbsp;פִּשְׁתָּן שֶׁטָּוַתְהוּ נִדָּה, הַמְּסִיטוֹ טָהוֹר; וְאִם הָיָה לַח--הֲרֵי זֶה מְטַמֵּא, מִפְּנֵי רֹק פִּיהָ.&nbsp; [ג] זָב שֶׁהִנִּיחַ פִּיו עַל פִּי הַכּוֹס, וְנִמְלַךְ שֶׁלֹּא לִשְׁתּוֹתוֹ--הַמֵּסִיט אֶת הַכּוֹס טָהוֹר; שָׁתָה מִמֶּנּוּ הַזָּב כָּל שְׁהוּא--הַמְּסִיטוֹ טָמֵא, מִפְּנֵי מַשְׁקֵה פִּי הַזָּב.</p>

<p><b>ב,ג</b>&nbsp;&nbsp;[ד] זָב שֶׁנָּשַׁךְ אֶת הַפַּת וְאֶת הַבָּצֵל, הַמֵּסִיטָן טָהוֹר; נָשַׁךְ אֶת הַקִּישׁוּת וְאֶת הַמְּלָפְפוֹן--הַמֵּסִיטָן טָמֵא, מִפְּנֵי מַשְׁקֵה פִּיו שֶׁלַּזַּב הַמִּתְעָרֵב בָּהֶן.&nbsp; [ה] קְלִפֵּי פּוֹלִין וּקְלִפֵּי תֻּרְמוֹסִין שֶׁקְּצָצָן הַגּוֹי--הַמֵּסִיטָן טָמֵא, שֶׁכָּל הַגּוֹיִים כְּזָבִים לְכָל דִּבְרֵיהֶן כְּמוֹ שֶׁיִּתְבָּאַר; הַקְּלִפִּין שֶׁבַּשְּׁוָקִין, הוֹלְכִין בָּהֶן אַחַר הָרֹב.</p>

<p><b>ב,ד</b>&nbsp;&nbsp;[ו] דָּם טָמֵא שֶׁנִּתְעָרַב בַּמַּיִם--אִם בָּטְלוּ מַרְאָיו, הַכֹּל טָהוֹר; נִתְעָרַב בְּדָם טָהוֹר אוֹ בְּיַיִן, רוֹאִין אוֹתוֹ כְּאִלּוּ הוּא מַיִם.&nbsp; וְכֵן רֹק טָמֵא שֶׁנִּתְעָרַב בַּמַּיִם--אִם הָיָה קָשׁוּר כִּבְרִיָּתוֹ, הֲרֵי זֶה טָמֵא; וְאִם נִמְחָה בַּמַּיִם--אִם בָּטְלוּ מַרְאָיו, הַכֹּל טָהוֹר.&nbsp; נִתְעָרַב בְּרֹק אַחֵר, רוֹאִין אוֹתוֹ כְּאִלּוּ הוּא מַיִם.</p>

<p><b>ב,ה</b>&nbsp;&nbsp;וְכֵן מֵי רַגְלֵי טָמֵא מֵאֵלּוּ שֶׁנִּתְעָרְבוּ בַּמַּיִם--אִם בָּטְלוּ מַרְאֵיהֶן, הַכֹּל טָהוֹר; וְאִם לָאו, טָמֵא.&nbsp; נִתְעָרְבוּ בְּיַיִן, אוֹ בְּמֵי רַגְלַיִם טְהוֹרִין--רוֹאִין אוֹתָן כְּאִלּוּ הֶן מַיִם.&nbsp; נִתְעָרְבוּ בְּמֵי רַגְלַיִם שֶׁלַּגּוֹיִים, הוֹלְכִין אַחַר הָרֹב.</p>

<p><b>ב,ו</b>&nbsp;&nbsp;כֵּיצַד:&nbsp; עוּקָה אוֹ כְּלִי גָּדוֹל שֶׁהָיוּ יִשְׂרָאֵל וְגוֹיִים מַטִּילִין שָׁם מֵי רַגְלֵיהֶן--אִם רֹב גּוֹיִים, הַכֹּל טָמֵא; וְאִם רֹב יִשְׂרָאֵל, הַכֹּל טָהוֹר; מֶחְצָה לְמֶחְצָה, הַכֹּל טָמֵא.&nbsp; וְכֵן אִם נִתְעָרַב מֵי רַגְלֵי גּוֹי זֶה, בְּמֵי רַגְלֵי יִשְׂרָאֵל זֶה--הוֹלְכִין אַחַר הָרֹב.</p>

<p><b>ב,ז</b>&nbsp;&nbsp;שׁוֹאֲלִין מֵי רַגְלַיִם מִכָּל מָקוֹם, וְאֵין חוֹשְׁשִׁין שֶׁמֶּא שֶׁלְּנִדּוֹת הֶן--שֶׁלֹּא נֶחְשְׁדוּ בְּנוֹת יִשְׂרָאֵל, לְכַנַּס מֵי רַגְלֵיהֶן כִּשְׁהֶן נִדּוֹת.</p>

<p><b>ב,ח</b>&nbsp;&nbsp;חֶרֶס שֶׁהָיָה הַזָּב אוֹ הַזָּבָה מַטִּילִין בּוֹ מֵי רַגְלֵיהֶן, וְכִבְּסוּ פַּעַם רִאשׁוֹנָה וּשְׁנִיָּה--הֲרֵי הַמַּשְׁקִין שֶׁכִּבְּסוּ בָּהֶן טְמֵאִין.&nbsp; וּפַעַם שְׁלִישִׁית--טְהוֹרִין, בֵּין שֶׁכִּבְּסוּ בַּמַּיִם בֵּין שֶׁכִּבְּסוּ בְּמֵי רַגְלַיִם:&nbsp; שֶׁהֲרֵי לֹא נִשְׁאַר בּוֹ לַחְלוּחִית מֵימֵי רַגְלַיִם הָרִאשׁוֹנִים.</p>

<p><b>ב,ט</b>&nbsp;&nbsp;זָבָה שֶׁנֶּעֶקְרוּ מֵימֵי רַגְלֶיהָ בְּסוֹף שִׁבְעַת יְמֵי הַסְּפִירָה, וְיָרְדָה וְטָבְלָה, וְהִטִּילָה מַיִם אַחַר הַטְּבִילָה--הֲרֵי הֶן סְפֵק אִם אַחַר עֲקִירָה הוֹלְכִין, וְזָבָה הָיְתָה, אוֹ אַחַר יְצִיאָה, שְׁהִיא טְהוֹרָה.&nbsp; וְכֵן גּוֹיָה שֶׁנֶּעֶקְרוּ מֵימֵי רַגְלֶיהָ, וְנִתְגַּיְּרָה וְטָבְלָה, וְהִטִּילָה מַיִם אַחַר שֶׁטָּבְלָה--הֲרֵי זֶה סְפֵק אִם אַחַר עֲקִירָה הוֹלְכִין, וַהֲרֵי הֶן כְּמֵי רַגְלֵי הַנָּכְרִי, אוֹ אַחַר יְצִיאָה, וַהֲרֵי הֶן כְּמֵי רַגְלֵי יִשְׂרָאֵל הַטְּהוֹרִים.</p>

<p><b>ב,י</b>&nbsp;&nbsp;הָעֲבָדִים מִטַּמְּאִין בְּזִיבָה וּבְנִדָּה וּבְלִידָה, כְּיִשְׂרָאֵל.&nbsp; אֲבָל הַגּוֹיִים אֵין מִטַּמְּאִין, לֹא בְּזִיבָה וְלֹא בְּנִדּוּת וְלֹא בְּלִידָה--דִּין תּוֹרָה:&nbsp; שֶׁנֶּאֱמָר "דַּבְּרוּ אֶל-בְּנֵי יִשְׂרָאֵל, וַאֲמַרְתֶּם אֲלֵהֶם:&nbsp; אִישׁ אִישׁ, כִּי יִהְיֶה זָב" (ויקרא טו,ב)--בְּנֵי יִשְׂרָאֵל מִטַּמְּאִין בְּזִיבָה, לֹא הַגּוֹיִים.</p>

<p><b>ב,יא</b>&nbsp;&nbsp;וַחֲכָמִים גָּזְרוּ עַל כָּל הַגּוֹיִים שֶׁיִּהְיוּ טְמֵאִים כְּזָבִים לְכָל דִּבְרֵיהֶן, זְכָרִים וּנְקֵבוֹת:&nbsp; וְהוּא--שֶׁיִּהְיֶה הַזָּכָר בֶּן תֵּשַׁע שָׁנִים וְיוֹם אֶחָד וָמַעְלָה, וְהַנְּקֵבָה בַּת שָׁלוֹשׁ שָׁנִים וְיוֹם אֶחָד וָמַעְלָה; אֲבָל הַקְּטַנִּים לְמַטָּה מִזְּמָן זֶה, לֹא גָזְרוּ עֲלֵיהֶן טֻמְאָה--שֶׁעִיקַר הַגְּזֵרָה, כְּדֵי שֶׁלֹּא יִהְיֶה תִּינוֹק יִשְׂרָאֵל רָגִיל אֵצֶל הַגּוֹי בְּמִשְׁכַּב זָכוּר, וּפָחוּת מִזְּמָן זֶה, אֵין בִּיאָתָן בִּיאָה.</p>

<p><b>ב,יב</b>&nbsp;&nbsp;בְּעֵת שֶׁגָּזְרוּ עֲלֵיהֶן, לֹא גָזְרוּ עַל שִׁכְבַת זֶרַע שֶׁלָּהֶן; אֵלָא שִׁכְבַת זַרְעוֹ שֶׁלַּגּוֹי, טְהוֹרָה כְּדִין תּוֹרָה.&nbsp; וּמִפְּנֵי מַה לֹא גָזְרוּ עָלֶיהָ טֻמְאָה:&nbsp; כְּדֵי לְהוֹדִיעַ שֶׁטֻּמְאָתָן מִדִּבְרֵי סוֹפְרִים--שֶׁהֲרֵי הַכֹּל יוֹדְעִין שֶׁאִלּוּ הָיוּ זָבִים דִּין תּוֹרָה, הָיְתָה שִׁכְבַת זַרְעָם אָב טֻמְאָה כְּשִׁכְבַת זֶרַע הַזָּב; וּמֵאַחַר שֶׁיּוֹדְעִין שֶׁטֻּמְאָתָן מִדִּבְרֵי סוֹפְרִים, לֹא יָבוֹאוּ לִשְׂרֹף עָלֶיהָ תְּרוּמָה וּקְדָשִׁים.</p>

<p><b>ב,יג</b>&nbsp;&nbsp;נִמְצֵאתָ לָמֵד שֶׁזּוֹבוֹ שֶׁלַּגּוֹי, וְדַם נִדָּה אוֹ דַּם זִיבָה וְלִידָה שֶׁלַּגּוֹיָה, וְהַגּוֹי וְהַגּוֹיָה עַצְמָן, אַף עַל פִּי שְׁהֶם נְקִיִּים מִדַּם וְזוֹב וְרֹק הַגּוֹיִים, וּמֵימֵי רַגְלֵיהֶן, וּמִשְׁכָּבָן וּמֶרְכָּבָן, וּבוֹעֵל גּוֹיָה--כָּל אֶחָד מֵאֵלּוּ אָב טֻמְאָה מִדִּבְרֵי סוֹפְרִים; לְפִיכָּךְ אֵין חַיָּבִין עֲלֵיהֶן עַל בִּיאַת מִקְדָּשׁ וּקְדָשָׁיו, וְאֵין שׂוֹרְפִין עֲלֵיהֶן אֶת הַתְּרוּמָה.</p>

<p><b>ב,יד</b>&nbsp;&nbsp;וְכֻלָּן מְטַמְּאִין אָדָם וְכֵלִים בַּמַּגָּע, וּמְטַמְּאִין אָדָם בַּמַּשָּׂא--כְּמוֹ הַזָּב לְכָל דָּבָר, אֵלָא שֶׁהַטֻּמְאָה מִדִּבְרֵיהֶן כְּמוֹ שֶׁבֵּאַרְנוּ.&nbsp; וְדַם הַנָּכְרִית, כְּרֻקָּהּ וּכְמֵימֵי רַגְלֶיהָ--מְטַמֵּא לַח, וְאֵינוּ מְטַמֵּא יָבֵשׁ.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ג</h2>

<p><b>ג,א</b>&nbsp;&nbsp;בּוֹעֵל נִדָּה--כַּנִּדָּה, שְׁהוּא אָב מֵאֲבוֹת הַטֻּמְאוֹת שֶׁלַּתּוֹרָה:&nbsp; מְטַמֵּא כֵּלִים בַּמַּגָּע, וּמְטַמֵּא אָדָם בַּמַּגָּע וּבַמַּשָּׂא, וּמְטַמֵּא בַּהֲסֵט, וּמְטַמֵּא מִשְׁכָּב וּמֶרְכָּב כַּנִּדָּה.</p>

<p><b>ג,ב</b>&nbsp;&nbsp;אֵין מִשְׁכַּב בּוֹעֵל נִדָּה וּמֶרְכָּבוֹ, כְּמִשְׁכַּב נִדָּה וּמֶרְכָּבָהּ:&nbsp; שֶׁהַמִּשְׁכָּב אוֹ הַמֶּרְכָּב שֶׁדָּרְסָה עָלָיו נִדָּה, אָב מֵאֲבוֹת הַטֻּמְאוֹת; וּמִשְׁכַּב בּוֹעֵל נִדָּה וּמֶרְכָּבוֹ, וֶלֶד טֻמְאָה כְּכֵלִים שְׁהוּא נוֹגֵעַ בָּהֶן--שְׁאֵינָן מְטַמְּאִין אָדָם וְלֹא כֵּלִים, אֵלָא אֹכָלִים וּמַשְׁקִין בִּלְבָד.</p>

<p><b>ג,ג</b>&nbsp;&nbsp;וְלָמָּה נִגְרְעָה טֻמְאַת מִשְׁכָּבוֹ מִטֻּמְאַת מִשְׁכָּבָהּ:&nbsp; מִפְּנֵי שֶׁנֶּאֱמָר בְּבוֹעֵל נִדָּה "וּתְהִי נִדָּתָהּ עָלָיו--וְטָמֵא, שִׁבְעַת יָמִים" (ויקרא טו,כד), וְנֶאֱמָר בּוֹ "כָּל-הַמִּשְׁכָּב אֲשֶׁר-יִשְׁכַּב עָלָיו, יִטְמָא" (שם).&nbsp; מֵאַחַר שֶׁנֶּאֱמָר "וּתְהִי נִדָּתָהּ עָלָיו", אֵינִי יוֹדֵעַ שְׁהוּא מְטַמֵּא מִשְׁכָּב; וְלָמָּה נֶאֱמָר:&nbsp; מִפִּי הַשְּׁמוּעָה לָמְדוּ, שֶׁהַכָּתוּב נִתְּקוֹ מִטֻּמְאָה חֲמוּרָה מִלְּטַמֵּא אָדָם וְכֵלִים; וּתְלָאוֹ בְּטֻמְאָה קַלָּה, שֶׁיִּהְיֶה מִשְׁכָּבוֹ וֶלֶד, וְלֹא יְטַמֵּא אָדָם וְכֵלִים אֵלָא אֹכָלִין וּמַשְׁקִין בִּלְבָד, כִּשְׁאָר וַלְדוֹת הַטֻּמְאוֹת.</p>

<p><b>ג,ד</b>&nbsp;&nbsp;[ג] אֶחָד הַבָּא עַל הַנִּדָּה, אוֹ עַל הַזָּבָה, אוֹ עַל שׁוֹמֶרֶת יוֹם כְּנֶגֶד יוֹם, אוֹ עַל הַיּוֹלֶדֶת--בֵּין כְּדַרְכָּן בֵּין שֶׁלֹּא כְּדַרְכָּן, אֶחָד הַמַּעֲרֶה וְאֶחָד הַגּוֹמֵר, בֵּין גָּדוֹל שֶׁבָּא עַל הַקְּטַנָּה, בֵּין קָטָן שֶׁבָּא עַל הַגְּדוֹלָה.</p>

<p><b>ג,ה</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַבּוֹעֵל בֶּן תֵּשַׁע שָׁנִים וְיוֹם אֶחָד, וְהַנִּבְעֶלֶת בַּת שָׁלוֹשׁ שָׁנִים וְיוֹם אֶחָד; אֲבָל פָּחוּת מִכָּאן, אֵינוּ מִטַּמֵּא מִשּׁוֹם בּוֹעֵל נִדָּה, אֵלָא מִשּׁוֹם נוֹגֵעַ בְּנִדָּה בִּלְבָד, שְׁהוּא וֶלֶד וְאֵינוּ אָב.&nbsp; וְכֵן בּוֹעֵל הַזָּב, הֲרֵי הוּא כְּנוֹגֵעַ בּוֹ; וְאֶחָד הַנּוֹגֵעַ בַּזָּב, אוֹ הַנִּבְעָל מִן הַזָּב.</p>

<p><b>ג,ו</b>&nbsp;&nbsp;[ד] הַנִּדָּה, וְהַזָּבָה, וְשׁוֹמֶרֶת יוֹם כְּנֶגֶד יוֹם, וְהַיּוֹלֶדֶת אַף עַל פִּי שֶׁלֹּא רָאָת דָּם--כֻּלָּן מִטַּמְּאוֹת לְמַפְרֵעַ מֵעֵת לְעֵת, אוֹ מִפְּקִידָה לִפְקִידָה; וְזֶה הוּא הַנִּקְרָא מֵעֵת לְעֵת שֶׁבַּנִּדָּה.</p>

<p><b>ג,ז</b>&nbsp;&nbsp;כֵּיצַד:&nbsp; אִשָּׁה שֶׁהָיְתָה טְהוֹרָה, וְאֵין לָהּ וֶסֶת, וּבָדְקָה עַצְמָהּ בַּשַּׁחְרִית וּמָצְאָה טָהוֹר, וּבַחֲצִי הַיּוֹם בָדְקָה עַצְמָהּ וּמָצְאָה דָּם--הֲרֵי כָּל הַטְּהָרוֹת שֶׁעָשָׂת מִשָּׁעַת פְּקִידָה רִאשׁוֹנָה עַד פְּקִידָה שְׁנִיָּה, טְמֵאוֹת לְמַפְרֵעַ.</p>

<p><b>ג,ח</b>&nbsp;&nbsp;וְכֵן אִם בָּדְקָה הַיּוֹם וּמָצְאָה טָהוֹר, וּלְאַחַר שְׁנַיִם אוֹ שְׁלוֹשָׁה יָמִים בָּדְקָה וּמָצְאָה דָּם--כָּל הַטְּהָרוֹת שֶׁעָשָׂת מֵעֵת שֶׁמָּצְאָה דָּם עַד עֶשְׂרִים וְאַרְבַּע שָׁעוֹת, לְמַפְרֵעַ טְמֵאוֹת.&nbsp; וְעֵד שֶׁלְּאַחַר הַתַּשְׁמִישׁ, הֲרֵי הוּא כִּפְקִידָה; וְשֶׁלִּפְנֵי הַתַּשְׁמִישׁ--אֵינוּ כִּפְקִידָה, מִפְּנֵי שְׁאֵינָהּ בּוֹדֶקֶת בּוֹ יָפֶה.</p>

<p><b>ג,ט</b>&nbsp;&nbsp;[ה] אִשָּׁה שֶׁיֵּשׁ לָהּ וֶסֶת, וְרָאָת דָּם בְּשָׁעַת וֶסְתָּהּ--דַּיָּהּ שָׁעָתָהּ, וְאֵינָהּ טְמֵאָה לְמַפְרֵעַ.&nbsp; הִגִּיעַ שָׁעַת וֶסְתָּהּ וְלֹא בָדְקָה עַצְמָהּ, וּלְאַחַר יָמִים בָּדְקָה וּמָצְאָה דָּם--הֲרֵי זוֹ טְמֵאָה לְמַפְרֵעַ, וַהֲרֵי הִיא בְּחֶזְקַת נִדָּה מִשָּׁעַת וֶסְתָּהּ; וְזוֹ הִיא טֻמְאַת וְסָתוֹת הָאֲמוּרָה בְּכָל מָקוֹם.&nbsp; וְאִם מָצְאָה עַצְמָהּ טְהוֹרָה, כְּשֶׁבָּדְקָה אַחַר הַוֶּסֶת--הֲרֵי זוֹ טְהוֹרָה.</p>

<p><b>ג,י</b>&nbsp;&nbsp;[ו] כָּל אִשָּׁה שֶׁיֵּשׁ לָהּ וֶסֶת--תַּרְגִּישׁ בְּעַצְמָהּ מְפַהֶקֶת, אוֹ מִתְעַטֶּשֶׁת, אוֹ חוֹשֶׁשֶׁת פִּי כְּרֵסָהּ וְשִׁפּוֹלֵי מֵעֶיהָ, אוֹ אוֹחֲזַתָּהּ צַמְרוּרִית, אוֹ רֹאשָׁהּ כָּבֵד עָלֶיהָ, אוֹ אֵבָרֶיהָ כְּבֵדִין, וְכַיּוֹצֶא בְּאֵלּוּ.</p>

<p><b>ג,יא</b>&nbsp;&nbsp;יֵשׁ אִשָּׁה שֶׁדַּרְכָּהּ לִרְאוֹת בְּעֵת שֶׁיַּתְחִיל בָּהּ מִקְרֶה מֵאֵלּוּ, מִיָּד בִּתְחִלָּתוֹ; וְיֵשׁ אִשָּׁה שֶׁתַּמְתִּין בְּמִקְרֶה זֶה שָׁעָה אוֹ שְׁתַּיִם, וְאַחַר כָּךְ תִּרְאֶה הַדָּם בְּסוּף הַוֶּסֶת.&nbsp; הָיְתָה לְמוּדָה לִהְיוֹת רוֹאָה בִּתְחִלַּת הַוֶּסֶת, כָּל הַטְּהָרוֹת שֶׁעָשָׂת בְּתוֹךְ הַוֶּסֶת טְמֵאוֹת; הָיְתָה לְמוּדָה לִהְיוֹת רוֹאָה בְּסוֹף הַוֶּסֶת, כָּל הַטְּהָרוֹת שֶׁעָשָׂת בְּתוֹךְ הַוֶּסֶת טְהוֹרוֹת, וְאֵינָהּ חוֹשֶׁשֶׁת אֵלָא מִשָּׁעָה שֶׁדַּרְכָּהּ לִרְאוֹת, עַד עֵת שֶׁמָּצְאָה דָּם.</p>

<p><b>ג,יב</b>&nbsp;&nbsp;[ז] הָרוֹאָה כֶּתֶם--טְמֵאָה לְמַפְרֵעַ, עַד עֵת הַפְּקִידָה.&nbsp; וְכֵן הַבֶּגֶד שֶׁנִּמְצָא עָלָיו הַכֶּתֶם, טָמֵא לְמַפְרֵעַ; וְעַד כַּמָּה, עַד שֶׁתֹּאמַר בָּדַקְתִּי אֶת הַחֲלוּק הַזֶּה, וְלֹא הָיָה עָלָיו כֶּתֶם.</p>

<p><b>ג,יג</b>&nbsp;&nbsp;אַפִלּוּ כִּבְּסָה אוֹתוֹ, וְלֹא בָדְקָה--טָמֵא מִקֹּדֶם הַכִּבּוּס לְמַפְרֵעַ, עַד שָׁעַת בְּדִיקָה.&nbsp; וְאַפִלּוּ נִמְצָא הַכֶּתֶם לַח--הֲרֵי זֶה מְטַמֵּא לְמַפְרֵעַ, עַד שָׁעַת הַבְּדִיקָה:&nbsp; שֶׁאֲנִי אוֹמֵר מִיָּמִים הָיָה שָׁם, וְעַתָּה נָפְלוּ עָלָיו מַיִם וְנַעֲשָׂה לַח.&nbsp; [ח] וְכָל הַנָּשִׁים שֶׁדַּיָּן שָׁעָתָן--כִּתְמָן כִּרְאִיָּתָן, וְאֵינוּ מְטַמֵּא אוֹתָן לְמַפְרֵעַ.</p>

<p><b>ג,יד</b>&nbsp;&nbsp;כָּל אֵלּוּ הַנָּשִׁים הַטְּמֵאוֹת לְמַפְרֵעַ--בֵּין רוֹאָה דָּם בֵּין מָצְאָה כֶּתֶם, מְטַמְּאוֹת מִשְׁכָּב וּמֶרְכָּב לְמַפְרֵעַ לְטַמֵּא אָדָם וּבְגָדִים; וְכֵן רֻקָּן וּמֵימֵי רַגְלֵיהֶן, טְמֵאִין לְמַפְרֵעַ.&nbsp; וְאַפִלּוּ כְּלִי חֶרֶס הַמֻּקָּף צָמִיד פָּתִיל, מְטַמְּאוֹת אוֹתוֹ לְמַפְרֵעַ; אֲבָל אֵינָן מְטַמְּאוֹת אֶת הַבּוֹעֵל לְמַפְרֵעַ מִשּׁוֹם בּוֹעֵל נִדָּה, אֵלָא מִשּׁוֹם נוֹגֵעַ בִּלְבָד.&nbsp; וְכָל הָרוֹאָה כֶּתֶם--הַבּוֹעֵל אוֹתָהּ מֵאַחַר שֶׁנִּמְצָא הַכֶּתֶם, טָמֵא מִשּׁוֹם בּוֹעֵל נִדָּה.</p>

<p><b>ג,טו</b>&nbsp;&nbsp;[ט] מְעֻבֶּרֶת שֶׁהוֹצִיא הָעֹבֶר אֶת יָדוֹ, וְהִחְזִירָהּ--אִמּוֹ טְמֵאָה לִידָה.&nbsp; וְטֻמְאַת יוֹלֶדֶת יָד, וְטֻמְאַת מֵעֵת לְעֵת אוֹ מִפְּקִידָה לִפְקִידָה לְמַפְרֵעַ כְּמוֹ שֶׁבֵּאַרְנוּ, וְטֻמְאַת וְסָתוֹת, וְטֻמְאַת כְּתָמִים--הַכֹּל מִדִּבְרֵי סוֹפְרִים, וְטֻמְאָתָן בְּסָפֵק.</p>

<p><b>ג,טז</b>&nbsp;&nbsp;לְפִיכָּךְ אֵין שׂוֹרְפִין עֲלֵיהֶן תְּרוּמָה וּקְדָשִׁים, אֵלָא תּוֹלִין; וְכֵן חֻלִּין שֶׁנַּעֲשׂוּ עַל טַהְרַת הַקֹּדֶשׁ שֶׁנִּטְמְאוּ בְּאֵלּוּ, תּוֹלִין.&nbsp; אֲבָל הַנַּעֲשִׂים עַל טַהְרַת הַתְּרוּמָה, וְחֻלִּין הַטְּבוּלִין לְחַלָּה--אֵינָן מִטַּמְּאִין בְּכָל אֵלּוּ הַטֻּמְאוֹת שְׁהֶן מִדִּבְרֵיהֶם.</p>

<p><b>ג,יז</b>&nbsp;&nbsp;נִמְצֵאתָ לָמֵד שֶׁכָּל אַחַת מֵאֵלּוּ הַנָּשִׁים, וּמִשְׁכָּבָן וּמֶרְכָּבָן, וְרֻקָּן וּמֵימֵי רַגְלֵיהֶן, וּבוֹעֵל רוֹאָה כֶּתֶם מֵאַחַר שֶׁנִּמְצָא הַכֶּתֶם, וּבוֹעֵל יוֹלֶדֶת אֵבֶר מֵאַחַר שֶׁיָּצָא הָאֵבֶר וְחָזַר--כֻּלָּן אֲבוֹת טֻמְאוֹת מִדִּבְרֵי סוֹפְרִים.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ד</h2>

<p><b>ד,א</b>&nbsp;&nbsp;אַרְבַּע נָשִׁים, דַּיָּן שָׁעָתָן וְאֵינָן מִטַּמְּאוֹת לְמַפְרֵעַ; וְאֵלּוּ הֶן--מְעֻבֶּרֶת, וּמְנִיקָה, וּבְתוּלָה, וּזְקֵנָה.&nbsp; אֵיזוֹ הִיא מְעֻבֶּרֶת:&nbsp; מִשֶּׁיֻּכַּר עֻבְרָהּ.&nbsp; הָיְתָה בְּחֶזְקַת מְעֻבֶּרֶת וְרָאָת דָּם, וְאַחַר כָּךְ הִפִּילָה רוּחַ אוֹ דָּבָר שְׁאֵינוּ וֶלֶד--הֲרֵי זוֹ בְּחֶזְקָתָהּ, וְדַיָּהּ שָׁעָתָהּ; רָאָת דָּם, וְאַחַר כָּךְ הֻכַּר עֻבְרָהּ--הֲרֵי זוֹ מִטַּמְּאָה לְמַפְרֵעַ, כְּכָל הַנָּשִׁים.</p>

<p><b>ד,ב</b>&nbsp;&nbsp;אֵיזוֹ הִיא מְנִיקָה:&nbsp; כָּל עֶשְׂרִים וְאַרְבָּעָה חֹדֶשׁ מִיּוֹם הַלִּידָה; אַפִלּוּ מֵת בְּנָהּ בְּתוֹךְ זְמָן זֶה, אוֹ שֶׁגְּמָלַתְהוּ, אוֹ נְתָנַתְהוּ לִמְנִיקָה--דַּיָּהּ שָׁעָתָהּ.&nbsp; אֲבָל אַחַר עֶשְׂרִים וְאַרְבָּעָה חֹדֶשׁ, אַף עַל פִּי שְׁהִיא מְנִיקָה וְהוֹלֶכֶת--הֲרֵי זוֹ מִטַּמְּאָה לְמַפְרֵעַ, כְּכָל הַנָּשִׁים.</p>

<p><b>ד,ג</b>&nbsp;&nbsp;אֵיזוֹ הִיא בְּתוּלָה:&nbsp; זוֹ שֶׁלֹּא רָאָת דָּם מִיָּמֶיהָ; בְּתוּלַת דָּמִים אָמְרוּ, לֹא בְּתוּלַת בְּתוּלִים.&nbsp; כֵּיצַד:&nbsp; אַפִלּוּ נִשֵּׂאת וְרָאָת דָּם מֵחֲמַת נִשּׂוּאִין, אוֹ יָלְדָה וְרָאָת דָּם מֵחֲמַת לִידָה--עֲדַיִן הִיא בְּתוּלָה לְעִנְיַן טֻמְאָה, וְדַיָּהּ שָׁעָתָהּ.</p>

<p><b>ד,ד</b>&nbsp;&nbsp;אֵיזוֹ הִיא זְקֵנָה:&nbsp; כָּל שֶׁעָבְרוּ עָלֶיהָ שְׁלוֹשָׁה חֳדָשִׁים סָמוּךְ לְזִקְנוּתָהּ, וְלֹא רָאָת דָּם.&nbsp; וְאֵיזֶה הוּא סָמוּךְ לְזִקְנוּתָהּ--כָּל שֶׁחַבְרוֹתֶיהָ קוֹרְאוֹת לָהּ זְקֵנָה בְּפָנֶיהָ, וְאֵינָהּ מַקְפֶּדֶת.&nbsp; עָבְרוּ עָלֶיהָ שָׁלוֹשׁ עוֹנוֹת וְרָאֲתָה, וְחָזְרָה וְעָבְרוּ עָלֶיהָ שָׁלוֹשׁ עוֹנוֹת אֲחֵרוֹת אוֹ פָּחוּת אוֹ יָתֵר וְרָאָת--הֲרֵי הִיא כְּכָל הַנָּשִׁים, וּמִטַּמְּאָה לְמַפְרֵעַ.</p>

<p><b>ד,ה</b>&nbsp;&nbsp;[ב] בְּתוּלָה שֶׁרָאָת דָּם, אַפִלּוּ שׁוֹפַעַת כָּל שִׁבְעָה אוֹ דּוֹלֶפֶת--הֲרֵי זוֹ פַּעַם אַחַת; רָאָת דָּם וּפָסַק, וְחָזְרָה וְרָאֲתָה--הֲרֵי זוֹ שְׁתֵּי פְּעָמִים.</p>

<p><b>ד,ו</b>&nbsp;&nbsp;[ג] תִּינֹקֶת שֶׁלֹּא הִגִּיעַ זְמַנָּהּ לִרְאוֹת, וְרָאָת דָּם--פַּעַם רִאשׁוֹנָה וּשְׁנִיָּה, דַּיָּהּ שָׁעָתָהּ; רָאָת פַּעַם שְׁלִישִׁית, מִטַּמְּאָה לְמַפְרֵעַ.&nbsp; עָבְרוּ עָלֶיהָ שְׁלוֹשָׁה חֳדָשִׁים, וְאַחַר כָּךְ רָאֲתָה--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְאַחַר כָּךְ רָאֲתָה--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְרָאֲתָה--מִטַּמְּאָה לְמַפְרֵעַ.</p>

<p><b>ד,ז</b>&nbsp;&nbsp;[ד] תִּינֹקֶת שֶׁהִגִּיעַ זְמַנָּהּ לִרְאוֹת, וְרָאָת--פַּעַם רִאשׁוֹנָה, דַּיָּהּ שָׁעָתָהּ; שְׁנִיָּה, מִטַּמְּאָה לְמַפְרֵעַ.&nbsp; עָבְרוּ עָלֶיהָ שְׁלוֹשָׁה חֳדָשִׁים, וְאַחַר כָּךְ רָאֲתָה--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְאַחַר כָּךְ רָאֲתָה--מִטַּמְּאָה לְמַפְרֵעַ.</p>

<p><b>ד,ח</b>&nbsp;&nbsp;[ה] מְעֻבֶּרֶת וּמְנִיקָה וּזְקֵנָה וּבְתוּלָה, שֶׁהִגִּיעַ זְמַנָּם לִרְאוֹת שֶׁרָאוּ רְאִיָּה רִאשׁוֹנָה--דַּיָּן שָׁעָתָן; רָאוּ פַּעַם שְׁנִיָּה--מִטַּמְּאוֹת לְמַפְרֵעַ כְּכָל הַנָּשִׁים, כְּמוֹ שֶׁבֵּאַרְנוּ.&nbsp; וְאִם רָאוּ הָרִאשׁוֹנָה בְּאֹנֶס--אַף בַּשְּׁנִיָּה, דַּיָּן שָׁעָתָן.</p>

<p><b>ד,ט</b>&nbsp;&nbsp;[ו] מְעֻבֶּרֶת אוֹ מְנִיקָה שֶׁרָאָת דָּם, וְעָבְרוּ עָלֶיהָ שְׁלוֹשָׁה חֳדָשִׁים, וְאַחַר כָּךְ רָאָת--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְרָאָת פַּעַם שְׁנִיָּה, שְׁהִיא שְׁלִישִׁית לִרְאִיָּה רִאשׁוֹנָה--מִטַּמְּאוֹת לְמַפְרֵעַ.</p>

<p><b>ד,י</b>&nbsp;&nbsp;הָרוֹאָה דָּם אַחַר דַּם טֹהַר בְּתוֹךְ עֶשְׂרִים וְאַרְבַּע שָׁעוֹת, דַּיָּהּ שָׁעָתָהּ.&nbsp; וְכָל שֶׁדַּיָּהּ שָׁעָתָהּ--אַף עַל פִּי שְׁאֵינָהּ מִטַּמְּאָה לְמַפְרֵעַ, צְרִיכָה לִהְיוֹת בּוֹדֶקֶת עַצְמָהּ תָּמִיד; וְכָל אִשָּׁה הַמַּרְבָּה לִבְדֹּק, מְשֻׁבַּחַת--חוּץ מִן הַנִּדָּה וְיוֹשֶׁבֶת עַל דַּם טֹהַר, שְׁאֵין הַבְּדִיקָה מוֹעֶלֶת לָהֶן כְּלוּם.</p>

<p><b>ד,יא</b>&nbsp;&nbsp;[ז] חֲכָמִים תִּקְּנוּ לָהֶן לִבְנוֹת יִשְׂרָאֵל לִהְיוֹת בּוֹדְקוֹת עַצְמָן בְּכָל יוֹם בַּשַּׁחְרִית, מִפְּנֵי טְהָרוֹת שֶׁלָּעַרְבִּית, וּבָעַרְבִּית, מִפְּנֵי טְהָרוֹת שֶׁלַּשַּׁחְרִית; וְכָל אוֹכֶלֶת תְּרוּמָה, בּוֹדֶקֶת בְּשָׁעָה שֶׁאוֹכֶלֶת בַּתְּרוּמָה.&nbsp; וְכָל אִשָּׁה בּוֹדֶקֶת בְּשָׁעָה שֶׁעוֹבֶרֶת לְשַׁמַּשׁ מִטָּתָהּ, מִפְּנֵי הַטְּהָרוֹת; אֲבָל אִם לֹא הָיְתָה עוֹסֶקֶת בַּטְּהָרוֹת, אֵינָהּ צְרִיכָה בְּדִיקָה לְבַעְלָהּ--שֶׁכָּל הַנָּשִׁים שֶׁיֵּשׁ לָהֶן וֶסֶת, בְּחֶזְקַת טַהְרָה לְבַעְלֵיהֶן כְּמוֹ שֶׁבֵּאַרְנוּ בְּעִנְיַן נִדָּה.</p>

<p><b>ד,יב</b>&nbsp;&nbsp;[ח] חֶזְקַת בְּנוֹת יִשְׂרָאֵל, עַד שֶׁלֹּא הִגִּיעוּ לְפִרְקָן--בְּחֶזְקַת טַהְרָה, וְאֵין הַנָּשִׁים בּוֹדְקוֹת אוֹתָן.&nbsp; אֲבָל מִשֶּׁהִגִּיעוּ לְפִרְקָן--צְרִיכוֹת בְּדִיקָה, וְנָשִׁים בּוֹדְקוֹת אוֹתָן.&nbsp; [ט] הַחֵרֶשֶׁת, וְהַשּׁוֹטָה, וּמִי שֶׁנִּטְרְפָה דַּעְתָּהּ בְּחֹלִי--אִם יֵשׁ לָהֶן פִּקְּחוֹת מְתַקְּנוֹת אוֹתָן, הֲרֵי אֵלּוּ אוֹכְלוֹת בַּתְּרוּמָה.</p>

<p><b>ד,יג</b>&nbsp;&nbsp;[י] כָּל הַכְּתָמִים הַבָּאִים מִבֵּין יִשְׂרָאֵל, בְּחֶזְקַת טֻמְאָה; וְהַבָּאִים מִבֵּין הַגּוֹיִים, טְהוֹרִין.&nbsp; וְהַנִּמְצָאִים בְּעָרֵי יִשְׂרָאֵל, טְהוֹרִין--שֶׁלֹּא נֶחְשְׁדוּ לְהַשְׁלִיךְ כִּתְמֵיהֶן, אֵלָא מַצְנִיעִין אוֹתָן; לְפִיכָּךְ כָּל הַכְּתָמִים הַנִּמְצָאִים בְּכָל מָקוֹם, טְהוֹרִין--חוּץ מִן הַנִּמְצָאִים בַּחוֹרִים וּסְבִיבוֹת בֵּית הַטֻּמְאוֹת.&nbsp; וְכֻלָּן, טֻמְאָתָן בְּסָפֵק כְּמוֹ שֶׁבֵּאַרְנוּ.</p>

<p><b>ד,יד</b>&nbsp;&nbsp;[יא] כָּל הַכְּתָמִים הַטְּמֵאִין, מַעְבִירִין עֲלֵיהֶן שִׁבְעָה סַמְמָנִין; וְאַחַר כָּךְ, בֵּין עָבַר הַכֶּתֶם בֵּין לֹא עָבַר, מַטְבִּילוֹ וְטָהוֹר:&nbsp; שְׁאִם לֹא עָבַר כְּלָל, הֲרֵי הוּא צְבָע; וְאִם עָבַר אוֹ כָּהָה, הֲרֵי זֶה כֶּתֶם, וּמֵאַחַר שֶׁעָבְרוּ עָלָיו הַסַּמְמָנִין, כְּבָר בָּטַל אַף עַל פִּי שֶׁרִשּׁוּמוֹ נִכָּר.&nbsp; וְאַפִלּוּ כֶּתֶם שֶׁלְּדַם נִדּוּת וַדַּאי--כֵּיוָן שֶׁהִעְבִיר עָלָיו שִׁבְעַת הַסַּמְמָנִין, בִּטְּלוֹ; וּמַטְבִּילוֹ, וְעוֹשֶׂה עַל גַּבָּיו טְהָרוֹת.</p>

<p><b>ד,טו</b>&nbsp;&nbsp;[יב] בֶּגֶד שֶׁאָבַד בּוֹ הַכֶּתֶם--מַעְבִיר עַל כָּל הַבֶּגֶד שִׁבְעָה סַמְמָנִין, וּמְבַטְּלוֹ.&nbsp; אָבְדָה בּוֹ שִׁכְבַת זֶרַע--אִם הָיָה חָדָשׁ, בּוֹדְקוֹ בְּמַחַט; וְאִם הָיָה שָׁחוּק, בּוֹדְקוֹ בַּחַמָּה.</p>

<p><b>ד,טז</b>&nbsp;&nbsp;[יג] בֶּגֶד שֶׁהָיָה עָלָיו כֶּתֶם, וְהִטְבִּילוֹ וְעָשָׂה עַל גַּבָּיו טְהָרוֹת, וְאַחַר כָּךְ הִעְבִיר עַל הַכֶּתֶם שִׁבְעַת הַסַּמְמָנִין, וְלֹא עָבַר--הֲרֵי זֶה צְבָע, וְהַטְּהָרוֹת שֶׁעָשָׂה טְהוֹרוֹת; וְאֵינוּ צָרִיךְ לְהַטְבִּילוֹ, פַּעַם אַחֶרֶת.&nbsp; וְאִם עָבַר הַכֶּתֶם, אוֹ כָּהָה עֵינוֹ--הֲרֵי זֶה כֶּתֶם, וְהַטְּהָרוֹת טְמֵאוֹת, שֶׁהֲרֵי הִקְפִּיד עַל הַכֶּתֶם, לַהֲסִירוֹ; וְצָרִיךְ לְהַטְבִּילוֹ פַּעַם אַחֶרֶת, לְטַהֲרוֹ.</p>

<p><b>ד,יז</b>&nbsp;&nbsp;[יד] כֶּתֶם שֶׁהִעְבִיר עָלָיו שִׁשָּׁה סַמְמָנִין, וְלֹא עָבַר, וְאַחַר כָּךְ הִעְבִיר עָלָיו צַפּוֹן, וְעָבַר--הֲרֵי הַטְּהָרוֹת שֶׁנַּעֲשׂוּ עַל גַּבָּיו טְמֵאוֹת, אַף עַל פִּי שֶׁהַצַּפּוֹן מַעְבִיר הַצְּבָע:&nbsp; הוֹאִיל וְלֹא הִעְבִיר שִׁבְעַת הַסַּמְמָנִין, הֲרֵי זֶה בְּחֶזְקַת כֶּתֶם; וְשֶׁמֶּא אִלּוּ הִעְבִיר הַשְּׁבִיעִי, הָיָה עוֹבֵר.</p>

<p><b>ד,יח</b>&nbsp;&nbsp;הִעְבִיר עָלָיו שִׁבְעָה סַמְמָנִין, וְלֹא עָבַר, וְחָזַר וְהִעְבִירָן פַּעַם שְׁנִיָּה, וְעָבַר--כָּל הַטְּהָרוֹת שֶׁנַּעֲשׂוּ עַל גַּבָּיו בֵּין תַּכְבֹּסֶת רִאשׁוֹנָה לַשְּׁנִיָּה, טְהוֹרוֹת; וְכָל הַטְּהָרוֹת שֶׁנַּעֲשׂוּ עַל גַּבָּיו אַחַר תַּכְבֹּסֶת שְׁנִיָּה, טְמֵאוֹת:&nbsp; הוֹאִיל וְגִלָּה דַּעְתּוֹ שְׁהוּא מַקְפִּיד עָלָיו, וְרוֹצֶה לְהוֹצִיא רִשּׁוּמוֹ--הֲרֵי זֶה טָמֵא, עַד שֶׁיְּבַטְּלוֹ וְיַטְבִּילוֹ.</p>

<p><b>ד,יט</b>&nbsp;&nbsp;כְּבָר בֵּאַרְנוּ בְּהִלְכּוֹת אִסּוּרֵי בִּיאָה, שִׁבְעָה הַסַּמְמָנִין שֶׁמַּעְבִירִין עַל הַכֶּתֶם מַה הֶן, וְהֵיאַךְ מַעְבִירִין אוֹתָן.</p>

<p><b>ד,כ</b>&nbsp;&nbsp;[טו] הָאִשָּׁה שֶׁמֵּתָה, וְיָצָא מִמֶּנָּה דָּם--מְטַמֵּא מִשּׁוֹם כֶּתֶם, כְּדַם הַנִּדָּה:&nbsp; שֶׁהַמָּקוֹר, מְקוֹמוֹ טָמֵא.&nbsp; אַף עַל פִּי שֶׁיָּצָא הַדָּם אַחַר שֶׁמֵּתָה, וְאֵין כָּאן נִדָּה, הוֹאִיל וּמִמָּקוֹם טָמֵא יָצָא, מְטַמֵּא טֻמְאַת כְּתָמִים.&nbsp; וְאִם הָיָה בּוֹ רְבִיעִית--מְטַמֵּא בָּאֹהֶל, וּמְטַמֵּא מִשּׁוֹם כֶּתֶם.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ה</h2>

<p><b>ה,א</b>&nbsp;&nbsp;הַזָּב, וְהַזָּבָה, וְהַנִּדָּה, וְהַיּוֹלֶדֶת--לְעוֹלָם הֶן בְּטֻמְאָתָן וּמְטַמְּאִין אָדָם וְכֵלִים וּמִשְׁכָּב וּמֶרְכָּב, עַד שֶׁיִּטְבֹּלוּ:&nbsp; אַפִלּוּ נִתְאַחֲרוּ כַּמָּה שָׁנִים בְּלֹא רְאִיַּת טֻמְאָה, וְלֹא טָבְלוּ--הֲרֵי הֶן בְּטֻמְאָתָן.</p>

<p><b>ה,ב</b>&nbsp;&nbsp;יוֹלֶדֶת שֶׁלֹּא טָבְלָה אַחַר שִׁבְעָה לַזָּכָר, וְאַרְבָּעָה עָשָׂר לַנְּקֵבָה--כָּל דָּם שֶׁתִּרְאֶה, אַף עַל פִּי שְׁהוּא בְּתוֹךְ יְמֵי טֹהַר--הֲרֵי הוּא כְּדַם הַנִּדּוּת, וּמְטַמֵּא לַח וְיָבֵשׁ:&nbsp; לֹא תָלָה הַכָּתוּב בְּיָמִים בִּלְבָד, אֵלָא בְּיָמִים וּטְבִילָה.</p>

<p><b>ה,ג</b>&nbsp;&nbsp;יוֹלֶדֶת שֶׁיָּרְדָה לִטְבֹּל מִטֻּמְאָה לְטַהְרָה, וְנֶעְקַר מִמֶּנָּה דָּם בִּירִידָתָהּ, וְיָצָא חוּץ לְבֵין הַשִּׁנַּיִם--הֲרֵי זוֹ טְמֵאָה; וְאֵין הַטְּבִילָה מוֹעֶלֶת לְדָם זֶה, וְאַף עַל פִּי שֶׁעֲדַיִן הוּא בִּבְשָׂרָהּ.&nbsp; וְאִם נֶעְקַר מִמֶּנָּה בַּעֲלִיָּתָהּ מִן הַמִּקְוָה--הֲרֵי זוֹ טְהוֹרָה, מִפְּנֵי שְׁהוּא דַּם טֹהַר, וְהַטְּבִילָה מוֹעֶלֶת לְכָל הַדָּם הַמֻּבְלָע בָּאֵבָרִים, וּמְשִׂימָה אוֹתוֹ דַּם טֹהַר.</p>

<p><b>ה,ד</b>&nbsp;&nbsp;יוֹלֶדֶת שֶׁטָּבְלָה אַחַר שִׁבְעָה שֶׁלַּזָּכָר, וְאַרְבָּעָה עָשָׂר שֶׁלַּנְּקֵבָה, אוֹ אַחַר סְפִירַת שִׁבְעַת יְמֵי נְקִיִּים, אִם הָיְתָה יוֹלֶדֶת בְּזוֹב--הֲרֵי הִיא בְּכָל יְמֵי טֹהַר שֶׁלָּהּ, כְּטָמֵא שֶׁטָּבַל וַעֲדַיִן לֹא הִעְרִיב שִׁמְשׁוֹ.&nbsp; וַהֲרֵי הִיא טְבוּלַת יוֹם, בְּכָל אוֹתָן הַיָּמִים; וְאֵינָהּ צְרִיכָה טְבִילָה אַחֶרֶת, בְּסוֹף יְמֵי טֹהַר, אֵלָא בְּמִשְׁלַם הַיָּמִים, הֲרֵי הִיא כִּטְבוּל יוֹם שֶׁהִעְרִיב שִׁמְשׁוֹ.</p>

<p><b>ה,ה</b>&nbsp;&nbsp;בַּמֶּה דְּבָרִים אֲמוּרִים, שְׁהִיא כִּטְבוּל יוֹם לְעִנְיַן תְּרוּמָה וּמַעֲשֵׂר; אֲבָל לִקְדָשִׁים, הֲרֵי הִיא כְּרִאשׁוֹן לַטֻּמְאָה שֶׁעֲדַיִן לֹא טָבַל, אֵלָא כְּמִי שֶׁנָּגַע בְּנִדָּה אוֹ בִּטְמֵא מֵת, וְכַיּוֹצֶא בָּהֶן.</p>

<p><b>ה,ו</b>&nbsp;&nbsp;נִמְצֵאתָ לָמֵד שֶׁהַיּוֹלֶדֶת, בְּתוֹךְ יְמֵי טֹהַר--אוֹכֶלֶת בְּמַעֲשֵׂר וּפוֹסֶלֶת אֶת הַתְּרוּמָה, כִּטְבוּל יוֹם כְּמוֹ שֶׁיִּתְבָּאַר.&nbsp; וְאִם נָפַל מֵרֻקָּהּ וּמִדַּם טַהְרָתָהּ עַל כִּכָּר שֶׁלִּתְרוּמָה, הֲרֵי הוּא בְּטַהְרָתוֹ--שֶׁמַּשְׁקֵה טְבוּל יוֹם טָהוֹר כְּמוֹ שֶׁיִּתְבָּאַר; וּמְטַמְּאָה אֶת הַקֳּדָשִׁים כְּוֶלֶד הַטֻּמְאוֹת, עַד שֶׁתַּשְׁלִים יְמֵי טֹהַר וְתִהְיֶה טְהוֹרָה לַכֹּל.&nbsp; וְיֵרָאֶה לִי שֶׁמֵּאַחַר שְׁהִיא מְטַמְּאָה אֶת הַקֹּדֶשׁ, שְׁהִיא צְרִיכָה טְבִילָה בַּסּוֹף, וְאַחַר כָּךְ תִּגַּע בַּקֹּדֶשׁ, אַף עַל פִּי שְׁאֵינָהּ צְרִיכָה טְבִילָה אַחֶרֶת לַאֲכִילַת הַתְּרוּמָה.</p>

<p><b>ה,ז</b>&nbsp;&nbsp;[ה] יוֹלֶדֶת שְׁהִיא מְצֹרַעַת, וְטָבְלָה אַחַר שִׁבְעָה שֶׁלַּזָּכָר אוֹ אַרְבָּעָה עָשָׂר שֶׁלַּנְּקֵבָה--הֲרֵי דַּם טַהְרָה שֶׁלָּהּ טָמֵא, כְּרֻקָּהּ וּכְמֵימֵי רַגְלֶיהָ; וְכֻלָּן כְּמַשְׁקִין טְמֵאִין:&nbsp; שֶׁכָּל הַטְּמֵאִין, מַשְׁקִין הַיּוֹצְאִין מֵהֶן כְּמַשְׁקִין שְׁהֶן נוֹגְעִין בָּהֶן--חוּץ מִן הַזָּב וְכַיּוֹצֶא בּוֹ, שֶׁהֲרֵי שְׁלוֹשָׁה מַשְׁקִין הַיּוֹצְאִין מִמֶּנּוּ אֲבוֹת הַטֻּמְאוֹת כְּמוֹ שֶׁבֵּאַרְנוּ.</p>

<p><b>ה,ח</b>&nbsp;&nbsp;[ו] זָבָה קְטַנָּה שֶׁטָּבְלָה בַּיּוֹם הַשָּׁמוּר שֶׁלָּהּ אַחַר הָנֵץ, כְּמוֹ שֶׁבֵּאַרְנוּ בְּעִנְיַן אִסּוּר נִדָּה--הֲרֵי מַגָּעָהּ וּבְעִילָתָהּ תְּלוּיִין:&nbsp; אִם נִגְמַר הַיּוֹם, וְלֹא רָאָת--כָּל שֶׁנָּגְעָה בּוֹ טָהוֹר, וּבוֹעֲלָהּ טָהוֹר וּפָטוּר; וְאִם רָאָת דָּם אַחַר שֶׁטָּבְלָה--כָּל טְהָרוֹת שֶׁעָשָׂת טְמֵאוֹת, וְעוֹשָׂה מִשְׁכָּב וּמֶרְכָּב, וּבוֹעֲלָהּ חַיָּב חַטָּאת.&nbsp; טָבְלָה בְּלֵיל הַשָּׁמוּר, קֹדֶם שֶׁיַּעֲלֶה עַמּוּד הַשַּׁחַר--הֲרֵי זוֹ כְּמִי שֶׁלֹּא טָבְלָה, וַעֲדַיִן עוֹשָׂה מִשְׁכָּב וּמֶרְכָּב.</p>

<p><b>ה,ט</b>&nbsp;&nbsp;[ז] הָרוֹאָה דָּם בְּיוֹם אַחַד עָשָׂר, וְטָבְלָה לְעֶרֶב לֵיל שְׁנֵים עָשָׂר--הֲרֵי זוֹ מְטַמְּאָהּ מִשְׁכָּב וּמוֹשָׁב, אַף עַל פִּי שְׁאֵינָהּ רְאוּיָה לִהְיוֹת זָבָה גְּדוֹלָה, כְּמוֹ שֶׁבֵּאַרְנוּ בְּעִנְיַן אִסּוּר נִדָּה.</p>

<p><b>ה,י</b>&nbsp;&nbsp;[ח] טָבְלָה בְּיוֹם שְׁנֵים עָשָׂר אַחַר הָנֵץ הַחַמָּה--אַף עַל פִּי שֶׁאֲסוּרָה לְשַׁמַּשׁ עַד לָעֶרֶב--אִם שִׁמְּשָׁה, בּוֹעֲלָהּ טָהוֹר; וּמִשְׁכָּבָהּ וּמֶרְכָּבָהּ טְהוֹרִין, אַף עַל פִּי שֶׁרָאָת דָּם בְּיוֹם שְׁנֵים עָשָׂר אַחַר הַטְּבִילָה--מִפְּנֵי שְׁהוּא תְּחִלַּת נִדָּה כְּמוֹ שֶׁבֵּאַרְנוּ שָׁם בְּאִסּוּר נִדָּה, וְאֵינוּ מִצְטָרֵף לַיּוֹם אַחַד עָשָׂר.&nbsp; לְפִיכָּךְ אֵינָהּ צְרִיכָה לִשְׁמֹר יוֹם שְׁנֵים עָשָׂר, אֵלָא טוֹבֶלֶת וְעוֹסֶקֶת בַּטְּהָרוֹת.</p>

<p><b>ה,יא</b>&nbsp;&nbsp;אֲבָל הָרוֹאָה דָּם בָּעֲשִׂירִי--טוֹבֶלֶת בְּיוֹם אַחַד עָשָׂר, וּמְשַׁמֶּרֶת אוֹתוֹ:&nbsp; שְׁאִם תִּרְאֶה בּוֹ דָּם אַחַר טְבִילָה--נִטְמְאוּ כָּל טְהָרוֹת שֶׁעָשָׂת, וְנִטְמָא בּוֹעֲלָהּ, אַף עַל פִּי שְׁאֵינָהּ רְאוּיָה לִהְיוֹת זָבָה גְּדוֹלָה, כְּמוֹ שֶׁבֵּאַרְנוּ שָׁם בַּנִּדָּה.</p>

<p><b>ה,יב</b>&nbsp;&nbsp;[ט] זָב וְזָבָה גְּדוֹלָה שֶׁטָּבְלוּ בְּיוֹם שְׁבִיעִי שֶׁלָּהֶן כְּמוֹ שֶׁבֵּאַרְנוּ--לֹא יִתְעַסְּקוּ בַּטְּהָרוֹת, עַד לָעֶרֶב:&nbsp; שֶׁמֶּא יִרְאוּ טֻמְאָה, וְיִסְתְּרוּ שִׁבְעַת יְמֵי הַסְּפִירָה; וְנִמְצְאוּ אוֹתָן הַטְּהָרוֹת טְמֵאוֹת לְמַפְרֵעַ.&nbsp; וְאַף עַל פִּי שְׁהֶן עוֹשִׂין מִשְׁכָּב וּמֶרְכָּב לְמַפְרֵעַ--אֵין מְטַמְּאִין כְּלֵי חֶרֶס בַּהֲסֵט מֵאַחַר שֶׁטָּבְלוּ, אַף עַל פִּי שֶׁחָזְרוּ וְרָאוּ טֻמְאָה וְסָתְרוּ הַכֹּל; וְכָל כְּלִי חֶרֶס שֶׁהֵסִיטוּ עַד שֶׁלֹּא רָאוּ, טָהוֹר.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ו</h2>

<p><b>ו,א</b>&nbsp;&nbsp;כְּבָר בֵּאַרְנוּ שֶׁהַזָּב וַחֲבֵרָיו, מְטַמְּאִין מִשְׁכָּב וּמוֹשָׁב וּמֶרְכָּב.&nbsp; וְהַמִּשְׁכָּב וְהַמּוֹשָׁב, אֶחָד הוּא; וְלָמָּה נֶאֱמָר בַּתּוֹרָה מִשְׁכָּב וּמוֹשָׁב--שֶׁהַמִּשְׁכָּב הָרָאוּי לִשְׁכִיבָה, וְהַמּוֹשָׁב הָרָאוּי לִישִׁיבָה.&nbsp; וּבֵין שֶׁיָּשַׁב עַל הַמִּשְׁכָּב, אוֹ שֶׁשָּׁכַב עַל הַמּוֹשָׁב--טִמְּאָהוּ; לְפִיכָּךְ אֲנִי אוֹמֵר בְּכָל מָקוֹם מִשְׁכָּב בִּלְבָד, וְהוּא הַדִּין לְמוֹשָׁב.&nbsp; וְאֵיזֶה הוּא מֶרְכָּב--זֶה הָרָאוּי לִרְכִיבָה, כְּגוֹן מַרְדַּעַת הַחֲמוֹר וּטְפִיטַן הַסּוּס.</p>

<p><b>ו,ב</b>&nbsp;&nbsp;הַמִּשְׁכָּב וְהַמֶּרְכָּב--כָּל אֶחָד מֵהֶן אָב מֵאֲבוֹת הַטֻּמְאוֹת שֶׁלַּתּוֹרָה, מְטַמֵּא אָדָם וְכֵלִים בַּמַּגָּע, וּמְטַמְּאִין אֶת הָאָדָם בַּמַּשָּׂא.&nbsp; וּמַה בֵּין מִשְׁכָּב לְמֶרְכָּב:&nbsp; שֶׁהַנּוֹגֵעַ בְּמִשְׁכָּב--אִם הָיָה אָדָם וְנָגַע בִּבְגָדִים וּבִשְׁאָר כֵּלִים, עַד שֶׁלֹּא פֵרַשׁ מִמְּטַמְּאָיו--הֲרֵי זֶה טִמְּאָן, וְעָשָׂה אוֹתָן רִאשׁוֹן לַטֻּמְאָה; וְהַנּוֹגֵעַ בְּמֶרְכָּב--אֵינוּ מְטַמֵּא בְּגָדִים וְלֹא כֵּלִים, אַפִלּוּ בְּשָׁעַת מַגָּעוֹ.</p>

<p><b>ו,ג</b>&nbsp;&nbsp;אֲבָל הַנּוֹשֵׂא אֶת הַמִּשְׁכָּב אוֹ אֶת הַמֶּרְכָּב--הֲרֵי זֶה מְטַמֵּא בְּגָדִים וּשְׁאָר כֵּלִים בְּשָׁעַת נְשִׂיאָתוֹ, עַד שֶׁלֹּא פֵרַשׁ מִמְּטַמְּאָיו.</p>

<p><b>ו,ד</b>&nbsp;&nbsp;וּמְנַיִן שֶׁבְּטֻמְאַת מֶרְכָּב חִלַּק מַגָּעוֹ מִמַּשָּׂאוֹ, וּבְמִשְׁכָּב לֹא חִלַּק:&nbsp; שֶׁהֲרֵי הוּא אוֹמֵר בְּמִשְׁכָּב "וְאִישׁ, אֲשֶׁר יִגַּע בְּמִשְׁכָּבוֹ--יְכַבֵּס בְּגָדָיו" (ויקרא טו,ה), וּבְמֶרְכָּב הוּא אוֹמֵר "וְכָל-הַמֶּרְכָּב, אֲשֶׁר יִרְכַּב עָלָיו .&nbsp;.&nbsp;. וְכָל-הַנֹּגֵעַ, בְּכֹל אֲשֶׁר יִהְיֶה תַחְתָּיו--יִטְמָא, עַד-הָעָרֶב" (ויקרא טו,ט-י) וְלֹא נֶאֱמָר בּוֹ יְכַבַּס בְּגָדָיו:&nbsp; מְלַמֵּד שְׁאֵינוּ מְטַמֵּא בְּגָדִים בְּשָׁעַת מַגָּעוֹ.&nbsp; וְנֶאֱמָר "וְהַנּוֹשֵׂא אוֹתָם--יְכַבֵּס בְּגָדָיו" (ויקרא טו,י)--אֶחָד הַנּוֹשֵׂא אֶת הַמֶּרְכָּב אוֹ הַנּוֹשֵׂא מִשְׁכָּב, מְטַמֵּא בְּגָדִים בְּשָׁעַת נְשִׂיאָתוֹ.</p>

<p><b>ו,ה</b>&nbsp;&nbsp;נִמְצֵאתָ לָמֵד שֶׁהַזָּב וְהַזָּבָה וְהַנִּדָּה וְהַיּוֹלֶדֶת, וּמִשְׁכָּבָן וְרֻקָּן וּמֵימֵי רַגְלֵיהֶן, וְדַם נִדָּה וְזָבָה וְיוֹלֶדֶת, וְזוֹבוֹ שֶׁלַּזָּב--כָּל אֶחָד מֵאֵלּוּ אָב.&nbsp; וְאָדָם שֶׁנָּגַע בְּאֶחָד מִכָּל אֵלּוּ, אוֹ נְשָׂאוֹ--מְטַמֵּא בְּגָדִים וּשְׁאָר כֵּלִים בְּשָׁעַת נְגִיעָתוֹ אוֹ בְּשָׁעַת נְשִׂיאָתוֹ, וְאֵינוּ מְטַמֵּא לֹא אָדָם וְלֹא כְּלֵי חֶרֶס:&nbsp; שֶׁכָּל הַמְּטַמֵּא אָדָם, מְטַמֵּא כְּלֵי חֶרֶס; וְכָל שְׁאֵינוּ מְטַמֵּא אָדָם, אֵינוּ מְטַמֵּא כְּלֵי חֶרֶס.</p>

<p><b>ו,ו</b>&nbsp;&nbsp;הִנֵּה לָמַדְתָּ שֶׁכָּל טָמֵא שֶׁנֶּאֱמָר בּוֹ יְכַבַּס בְּגָדָיו--הֲרֵי זֶה מְטַמֵּא בְּגָדִים שֶׁיִּגַּע בָּהֶן כָּל זְמָן שֶׁלֹּא פֵרַשׁ מִמְּטַמְּאָיו, וְעוֹשֶׂה אוֹתָן רִאשׁוֹן לַטֻּמְאָה כָּמוֹהוּ; וּמְטַמֵּא שְׁאָר הַכֵּלִים כִּבְגָדִים, חוּץ מִכְּלֵי חֶרֶס--שְׁאֵינוּ מְטַמֵּא לֹא אָדָם וְלֹא כְּלֵי חֶרֶס, אַף עַל פִּי שֶׁעֲדַיִן לֹא פֵרַשׁ.</p>

<p><b>ו,ז</b>&nbsp;&nbsp;וְכָל טָמֵא שֶׁלֹּא נֶאֱמָר בּוֹ יְכַבַּס בְּגָדָיו--הֲרֵי הוּא עַד שֶׁלֹּא פֵרַשׁ, כְּאַחַר שֶׁפֵּרַשׁ:&nbsp; שְׁאֵינוּ מְטַמֵּא בְּגָדִים, מִפְּנֵי שְׁהוּא וֶלֶד; וְאֵין צָרִיךְ לוֹמַר שְׁאֵינוּ מְטַמֵּא אָדָם, וְלֹא כְּלֵי חֶרֶס.&nbsp; לְפִיכָּךְ הַנּוֹגֵעַ בְּמֶרְכָּב, אֵינוּ מְטַמֵּא בְּגָדִים בְּשָׁעַת מַגָּעוֹ; וְהַנּוֹשֵׂא אֶת הַמֶּרְכָּב, מְטַמֵּא בְּגָדִים בְּשָׁעַת נְשִׂיאָתוֹ כְּמוֹ שֶׁבֵּאַרְנוּ.</p>

<p><b>ו,ח</b>&nbsp;&nbsp;[ג] כָּל הַכֵּלִים שֶׁיִּנָּשְׂאוּ לְמַעְלָה מִן הַזָּב, הֶן הַנִּקְרָאִין מַדֵּף.&nbsp; וְהֶן כֻּלָּן כְּכֵלִים שְׁהוּא נוֹגֵעַ בָּהֶן--שְׁהֶן רִאשׁוֹן לַטֻּמְאָה, וְאֵינָן מְטַמְּאִין לֹא אָדָם וְלֹא כֵּלִים; אֲבָל מְטַמְּאִין אֹכָלִין וּמַשְׁקִין, כִּשְׁאָר וַלְדוֹת הַטֻּמְאָה.&nbsp; וְטֻמְאַת מַדֵּף, מִדִּבְרֵיהֶם.</p>

<p><b>ו,ט</b>&nbsp;&nbsp;[ד] הַזָּב וְהַזָּבָה וְהַנִּדָּה וְהַיּוֹלֶדֶת וְהַמְּצֹרָע שֶׁמֵּתוּ--הֲרֵי הֶן מְטַמְּאִין מִשְׁכָּב וּמֶרְכָּב אַחַר מִיתָתָן, כְּשֶׁהָיוּ כִּשְׁהֶן חַיִּין, עַד שֶׁיִּמֹּק הַבָּשָׂר; וְטֻמְאָה זוֹ מִדִּבְרֵיהֶם--גְּזֵרָה שֶׁמֶּא יִתְעַלַּף אֶחָד מֵאֵלּוּ, וִידַמּוּ שֶׁמֵּת וְהוּא עֲדַיִן לֹא מֵת.&nbsp; נִמְצָא מִשְׁכָּבָן וּמֶרְכָּבָן שֶׁלְּאַחַר מִיתָה, אָב טֻמְאָה שֶׁלְּדִבְרֵי סוֹפְרִים.&nbsp; אֲבָל נָכְרִי שֶׁמֵּת--אֵינוּ עוֹשֶׂה מִשְׁכָּב, שֶׁהֲרֵי כִּשְׁהוּא חַי אֵינוּ מְטַמֵּא אֵלָא מִדִּבְרֵיהֶם כְּמוֹ שֶׁבֵּאַרְנוּ.</p>

<p><b>ו,י</b>&nbsp;&nbsp;[ה] כָּל מָקוֹם שֶׁאַתָּה שׁוֹמֵעַ טֻמְאַת מִשְׁכָּב וּמֶרְכָּב, אֵינוּ שֶׁיִּגַּע הַטָּמֵא בְּמִשְׁכָּב אוֹ בְּמֶרְכָּב כְּשֶׁיִּנָּשֵׂא עֲלֵיהֶן; אֵלָא אַפִלּוּ הָיוּ אֲבָנִים גְּדוֹלוֹת לְמַעְלָה מִן הַכְּלִי הֶעָשׂוּי לְמִשְׁכָּב אוֹ לְמֶרְכָּב, וְנִשָּׂא הַזָּב עַל הָאֲבָנִים מִלְמַעְלָה--נִטְמָא הַמִּשְׁכָּב אוֹ הַמֶּרְכָּב, וְנַעֲשָׂה אָב טֻמְאָה.</p>

<p><b>ו,יא</b>&nbsp;&nbsp;אַפִלּוּ אֶלֶף מִשְׁכָּב אוֹ מֶרְכָּב זֶה לְמַעְלָה מִזֶּה, וְאֶבֶן עַל הָעֶלְיוֹן, וְיָשַׁב אֶחָד מִמְּטַמְּאֵי מִשְׁכָּב וּמוֹשָׁב לְמַעְלָה מִן הָאֶבֶן--נִטְמְאוּ הַכֹּל.&nbsp; וְאֶחָד הַמִּשְׁכָּב הַנּוֹגֵעַ בָּאָרֶץ, אוֹ הַמִּשְׁכָּב שֶׁלְּמַעְלָה--אִם נָגַע בּוֹ בְּשָׁעַת שְׁכִיבָתוֹ, כָּל אֶחָד מֵהֶן אָב הַטֻּמְאָה.</p>

<p><b>ו,יב</b>&nbsp;&nbsp;וְכֵן אִם הָיָה אֶחָד מִמְּטַמְּאֵי מִשְׁכָּב לְמַטָּה, וְאֶבֶן עַל גַּבָּיו, וְאֹכָלִין וְכֵלִים וּמַשְׁקִין וְאָדָם עַל גַּבֵּי הָאֶבֶן זֶה לְמַעְלָה מִזֶּה--כֻּלָּן טְמֵאִין, וְרִאשׁוֹן לַטֻּמְאָה.&nbsp; וְאֶחָד כְּלִי אוֹ אֹכֶל אוֹ מַשְׁקֶה אוֹ אָדָם הַנּוֹגֵעַ בַּזָּב, אוֹ כְּלִי אוֹ אֹכֶל אוֹ מַשְׁקֶה אוֹ אָדָם שְׁהוּא לְמַעְלָה עַל הָאֶבֶן שֶׁעַל גַּבָּיו--הַכֹּל וֶלֶד טֻמְאָה; וְאֵינוּ מְטַמֵּא לֹא אָדָם וְלֹא כֵּלִים, חוּץ מִן הָאָדָם שֶׁעַל גַּבֵּי הַזָּב--שֶׁעַד שֶׁלֹּא פֵרַשׁ מִמְּטַמְּאָיו, מְטַמֵּא שְׁאָר כֵּלִים כְּמוֹ שֶׁבֵּאַרְנוּ.</p>

<p><b>ו,יג</b>&nbsp;&nbsp;[ו] הָאֹכָלִין וְהַמַּשְׁקִין וְהַכֵּלִים שְׁאֵינָן עֲשׂוּיִין לֹא לְמִשְׁכָּב וְלֹא לְמוֹשָׁב וְלֹא לְמֶרְכָּב שֶׁהָיוּ לְמַטָּה, וְיָשַׁב הַזָּב וְכַיּוֹצֶא בּוֹ עֲלֵיהֶן לְמַעְלָה, וְלֹא נָגַע בָּהֶן--כֻּלָּן טְהוֹרִין; אֲבָל אִם הָיָה הָאָדָם לְמַטָּה, וְהַזָּב לְמַעְלָה--אַף עַל פִּי שְׁאֵינוּ נוֹגֵעַ בּוֹ, הֲרֵי זֶה טָמֵא מִשּׁוֹם נוֹשֵׂא זָב, כְּכָל נוֹשֵׂא דָּבָר שֶׁמְּטַמֵּא בַּמַּשָּׂא, שֶׁהַנּוֹשֵׂא רִאשׁוֹן לַטֻּמְאָה.</p>

<p><b>ו,יד</b>&nbsp;&nbsp;הִנֵּה לָמַדְתָּ שֶׁכָּל שֶׁיִּהְיֶה לְמַעְלָה מִן הַזָּב, טָמֵא:&nbsp; בֵּין אָדָם בֵּין כֵּלִים הָעֲשׂוּיִין לְמִשְׁכָּב וּלְמוֹשָׁב וּלְמֶרְכָּב, בֵּין שְׁאָר כָּל הַכֵּלִים, בֵּין אֹכָלִין בֵּין מַשְׁקִין--הַכֹּל רִאשׁוֹן לַטֻּמְאָה.&nbsp; וְכָל שֶׁיִּהְיֶה לְמַטָּה מִן הַזָּב, וְלֹא יִגַּע בּוֹ--טָהוֹר:&nbsp; חוּץ מִן הָאָדָם, אוֹ כְּלִי הֶעָשׂוּי לְמִשְׁכָּב אוֹ לְמוֹשָׁב אוֹ לְמֶרְכָּב; אֵלָא שֶׁהָאָדָם רִאשׁוֹן, וְהַכֵּלִים הָעֲשׂוּיִין לְמוֹשָׁב אוֹ לְמִשְׁכָּב אוֹ לְמֶרְכַּב אָב הַטֻּמְאָה כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ז</h2>

<p><b>ז,א</b>&nbsp;&nbsp;הַזָּב מְטַמֵּא אֶת הַמִּשְׁכָּב וְאֶת הַמּוֹשָׁב וְהַמֶּרְכָּב בַּחֲמִשָּׁה דְּרָכִים--עוֹמֵד, יוֹשֵׁב, שׁוֹכֵב, נִתְלֶה, וְנִשְׁעָן.&nbsp; כֵּיצַד:&nbsp; כְּלִי שְׁהוּא עָשׂוּי לְמִשְׁכָּב אוֹ לְמוֹשָׁב אוֹ לְמֶרְכָּב, אַפִלּוּ הָיָה תַּחַת הָאֶבֶן--אִם עָמַד אֶחָד מִמְּטַמְּאֵי מִשְׁכָּב עַל הָאֶבֶן, אוֹ יָשַׁב עָלֶיהָ, אוֹ שָׁכַב אוֹ נִשְׁעַן עָלֶיהָ, אוֹ נִתְלָה בָּהּ--הוֹאִיל וְנִתְנַשֵּׂא עַל הַכְּלִי הַזֶּה מִכָּל מָקוֹם, נִטְמָא וְנַעֲשָׂה אָב.&nbsp; וְכָל אֶחָד מֵחֲמִשָּׁה דְּרָכִים אֵלּוּ, הוּא הַנִּקְרָא מַדְרֵס בְּכָל מָקוֹם.</p>

<p><b>ז,ב</b>&nbsp;&nbsp;וְכֵן הַמִּשְׁכָּב וְהַמֶּרְכָּב מְטַמְּאִין אֶת הָאָדָם בְּשִׁבְעָה דְּרָכִים--בַּחֲמִשָּׁה דְּרָכִים אֵלּוּ שֶׁמָּנִינוּ, וּבַמַּגָּע, וּבַמַּשָּׂא.&nbsp; כֵּיצַד:&nbsp; מִשְׁכָּב אוֹ מֶרְכָּב שֶׁדָּרַס עָלָיו הַזָּב, וְנִטְמָא בְּמַדְרֵסוֹ--הַנּוֹגֵעַ בּוֹ אוֹ הַנּוֹשְׂאוֹ, טָמֵא.&nbsp; וְכֵן הַיּוֹשֵׁב עָלָיו, אוֹ הָעוֹמֵד, אוֹ הַשּׁוֹכֵב, אוֹ הַנִּתְלֶה, אוֹ הַנִּשְׁעָן--אַף עַל פִּי שֶׁהָיְתָה אֶבֶן מַבְדֶּלֶת בֵּין הַטָּהוֹר וּבֵין הַמַּדְרֵס, הֲרֵי זֶה נִטְמָא:&nbsp; שֶׁנֶּאֱמָר "וְהַיֹּשֵׁב, עַל-הַכְּלִי, אֲשֶׁר-יֵשֵׁב עָלָיו, הַזָּב--יִטְמָא" (ראה ויקרא טו,ד; ויקרא טו,ו).</p>

<p><b>ז,ג</b>&nbsp;&nbsp;מִפִּי הַשְּׁמוּעָה לָמְדוּ שֶׁמְּקוֹם שֶׁהַזָּב יוֹשֵׁב וּמְטַמֵּא, אִם יָשַׁב שָׁם הַטָּהוֹר נִטַּמֵּא; מַה הַזָּב מְטַמֵּא מִשְׁכָּב וּמֶרְכָּב שֶׁתַּחַת הָאֶבֶן--אַף הַטָּהוֹר מִטַּמֵּא מִן הַמִּשְׁכָּב אוֹ הַמֶּרְכָּב שְׁהוּא מִתַּחַת הָאֶבֶן, וְאַף עַל פִּי שְׁאֵין הַזָּב שָׁם עַל הַמִּשְׁכָּב.&nbsp; וְאָדָם זֶה שְׁהוּא לְמַעְלָה מִן הַמַּדְרֵס--מְטַמֵּא בְּגָדִים כָּל זְמָן שֶׁלֹּא פֵרַשׁ מִמְּטַמְּאָיו, כְּמוֹ שֶׁבֵּאַרְנוּ.</p>

<p><b>ז,ד</b>&nbsp;&nbsp;[ג] אֵין הַזָּב מְטַמֵּא אֶת הַמִּשְׁכָּב, עַד שֶׁיִּנָּשֵׂא רֻבּוֹ עַל הַמִּשְׁכָּב אוֹ הַמּוֹשָׁב אוֹ הַמֶּרְכָּב; וְכֵן הַטָּהוֹר שֶׁדָּרַס עַל מַדְרֵס הַזָּב--אֵינוּ מִטַּמֵּא מֵחֲמַת הַמַּדְרֵס, עַד שֶׁיִּנָּשֵׂא רֻבּוֹ עָלָיו.&nbsp; אֲבָל אִם נִשָּׂא מֵעוּטוֹ--הוֹאִיל וְלֹא נָגַע, הֲרֵי זֶה טָהוֹר.&nbsp; כֵּיצַד:&nbsp; מִקְצַת הַטָּמֵא עַל הַמִּשְׁכָּב, וּמִקְצַת הַטָּהוֹר עַל אוֹתוֹ מִשְׁכָּב--הַמִּשְׁכָּב טָהוֹר, וְהַטָּהוֹר שֶׁנִּשָּׂא מִקְצָתוֹ עָלָיו טָהוֹר.</p>

<p><b>ז,ה</b>&nbsp;&nbsp;הַטָּמֵא שֶׁנִּשָּׂא רֻבּוֹ עַל מִקְצַת הַמִּשְׁכָּב אוֹ הַמֶּרְכָּב, נִטְמָא הַמִּשְׁכָּב כֻּלּוֹ וְהַמֶּרְכָּב כֻּלּוֹ; וְכֵן הַטָּהוֹר שֶׁנִּשָּׂא רֻבּוֹ עַל מִקְצַת הַמַּדְרֵס--נִטְמָא, וְאַף עַל פִּי שֶׁלֹּא נִשָּׂא אֵלָא עַל מִקְצַת הַמּוֹשָׁב.</p>

<p><b>ז,ו</b>&nbsp;&nbsp;[ד] זָב שֶׁהָיָה מֻטָּל עַל חֲמִשָּׁה סַפְסַלִּין, שְׁהֶן מֻנָּחִין לְאָרְכָּן--טְמֵאִין, שֶׁהֲרֵי נִשָּׂא רֻבּוֹ עַל כָּל אֶחָד מֵהֶן; הָיוּ מֻנָּחִין לְרָחְבָּן--טְהוֹרִין, שֶׁהֲרֵי לֹא נִשָּׂא רֻבּוֹ עַל כָּל אֶחָד מֵהֶן.&nbsp; וְאִם יָשָׁן עֲלֵיהֶם--בֵּין כָּךְ וּבֵין כָּךְ, טְמֵאִין:&nbsp; שֶׁמֶּא נִתְהַפַּךְ עֲלֵיהֶם, וְנִמְצָא רֻבּוֹ עַל כָּל אֶחָד.</p>

<p><b>ז,ז</b>&nbsp;&nbsp;הָיָה מֻטָּל עַל שִׁשָּׁה כֵּלִים הָעֲשׂוּיִין לְמִשְׁכָּב, שְׁתֵּי יָדָיו עַל שְׁנַיִם, וּשְׁתֵּי רַגְלָיו עַל שְׁנַיִם, וְרֹאשׁוֹ עַל אֶחָד, וְגוּפוֹ עַל אֶחָד--אֵין טָמֵא מִשּׁוֹם מִשְׁכָּב אֵלָא זֶה שֶׁתַּחַת גּוּפוֹ, שֶׁהֲרֵי נִשָּׂא רֻבּוֹ עָלָיו; עָמַד עַל שְׁנֵי מִשְׁכָּבוֹת, רַגְלוֹ אַחַת עַל אֶחָד וְרַגְלוֹ שְׁנִיָּה עַל הַשֵּׁנִי--שְׁנֵיהֶן טְמֵאִין.</p>

<p><b>ז,ח</b>&nbsp;&nbsp;[ה] הָיָה יוֹשֵׁב עַל גַּבֵּי הַמִּטָּה, וְאַרְבָּעָה מִשְׁכָּבוֹת תַּחַת אַרְבַּע רַגְלֵי הַמִּטָּה--כֻּלָּן טְמֵאוֹת, מִפְּנֵי שְׁאֵינָהּ יְכוּלָה לַעֲמֹד עַל שָׁלוֹשׁ; [ו] הָיָה רוֹכֵב עַל גַּבֵּי בְּהֵמָה, וְאַרְבָּעָה מִשְׁכָּבוֹת תַּחַת אַרְבַּע רַגְלֶיהָ--כֻּלָּן טְהוֹרוֹת.</p>

<p><b>ז,ט</b>&nbsp;&nbsp;וּמִפְּנֵי מַה הֶן טְהוֹרוֹת:&nbsp; מִפְּנֵי שֶׁהַבְּהֵמָה יְכוּלָה לַעֲמֹד עַל שָׁלוֹשׁ; וְנִמְצֵאת הָרְבִיעִית מְסַיֵּעַ, וּמְסַיֵּעַ אֵין בּוֹ מַמָּשׁ.&nbsp; וְהוֹאִיל וְכָל אַחַת רְאוּיָה לִהְיוֹת מְסַיֵּעַ, וְאֵין אָנוּ יוֹדְעִים אֵיזוֹ יָד וְאֵיזוֹ רֶגֶל הִיא שֶׁלֹּא הָיָה נִשְׁעָן עָלֶיהָ--הֲרֵי לֹא הֻחְזְקָה טֻמְאָה בְּאַחַת מֵהֶן; לְפִיכָּךְ כֻּלָּן טְהוֹרוֹת.</p>

<p><b>ז,י</b>&nbsp;&nbsp;לְפִיכָּךְ אִם הָיָה מִשְׁכָּב אֶחָד מֻנָּח תַּחַת שְׁתֵּי יְדֵי הַבְּהֵמָה, אוֹ תַּחַת שְׁתֵּי רַגְלֶיהָ, אוֹ תַּחַת יָדָהּ וְרַגְלָהּ--הֲרֵי זֶה טָמֵא:&nbsp; שֶׁהֲרֵי וַדַּאי נִשָּׂא הַזָּב עַל מִשְׁכָּב זֶה, שְׁאֵין הַבְּהֵמָה יְכוּלָה לַעֲמֹד עַל שְׁתַּיִם.</p>

<p><b>ז,יא</b>&nbsp;&nbsp;[ז] יָשַׁב הַטָּמֵא עַל קוֹרַת בֵּית הַבַּד--כָּל הַכֵּלִים שֶׁבָּעֲקָל טְמֵאִים, שֶׁהֲרֵי הֶם רְצוּצִים תַּחַת הַקּוֹרָה.&nbsp; אֲבָל אִם יָשַׁב עַל מַכְבֵּשׁ שֶׁלַּכּוֹבֵס, הֲרֵי הַכֵּלִים שֶׁתַּחַת לוּחַ הַמַּכְבֵּשׁ טְהוֹרִים:&nbsp; מִפְּנֵי שְׁהוּא רָפוּי; וְנִמְצֵאת מִשְׁעֶנֶת הַמַּכְבֵּשׁ עַל רַגְלָיו, לֹא עַל הַכֵּלִים שֶׁתַּחְתָּיו--שְׁאִם יִרְצֶה אָדָם לְהַכְנִיס סַכִּין וְכַיּוֹצֶא בָּהּ בֵּין הַכֵּלִים שֶׁתַּחַת הַמַּכְבֵּשׁ וּבֵין הַמַּכְבֵּשׁ, מַכְנִיס אַף עַל פִּי שְׁהוּא קָשׁוּר.</p>

<p><b>ז,יב</b>&nbsp;&nbsp;[ח] זָב שֶׁדָּרַס עַל כְּלִי שֶׁלֹּא נַעֲשָׂה לְמִשְׁכָּב אוֹ לְמוֹשָׁב אוֹ לְמֶרְכָּב--אַף עַל פִּי שְׁהוּא רָאוּי לְמִשְׁכָּב--הוֹאִיל וְלֹא נָגַע בּוֹ, הֲרֵי זֶה טָהוֹר:&nbsp; שֶׁהֲרֵי אוֹמְרִין לוֹ, עֲמֹד וְנַעֲשֶׂה מְלַאכְתֵּנוּ בִּכְלִי זֶה.</p>

<p><b>ז,יג</b>&nbsp;&nbsp;כֵּיצַד:&nbsp; כָּפָה סְאָה וְיָשַׁב עָלֶיהָ, כָּפָה עֲרֵבָה וְיָשַׁב עָלֶיהָ, אוֹ שֶׁיָּשַׁב עַל פָּרֹכֶת אוֹ עַל קְלָע שֶׁלַּסְּפִינָה, וְכַיּוֹצֶא בָּהֶן--הֲרֵי אֵלּוּ טְהוֹרִין:&nbsp; שֶׁנֶּאֱמָר "אֲשֶׁר-יֵשֵׁב עָלָיו" (ויקרא טו,ד; ויקרא טו,ו)--הַמְּיֻחָד לִישִׁיבָה, לֹא שֶׁאוֹמְרִין לוֹ עֲמֹד וְנַעֲשֶׂה מְלַאכְתֵּנוּ, מִפְּנֵי שֶׁכְּלִי זֶה, לֹא נַעֲשָׂה לִישִׁיבָה.</p>

<p><b>ז,יד</b>&nbsp;&nbsp;הָיָה הַכְּלִי מְשַׁמֵּשׁ לִישִׁיבָה, עִם מְלַאכְתּוֹ שֶׁנַּעֲשָׂה לָהּ--הֲרֵי זֶה מִטַּמֵּא בְּמַדְרֵס:&nbsp; כְּגוֹן הָרָדִיד, וְהַחֲלוּק, וְהַטְּלִית, וְהַתֻּרְמַל, וְהַחֵמֶת--שֶׁאַף עַל פִּי שֶׁכָּל אֶחָד מֵהֶן לֹא נַעֲשָׂה מִתְּחִלָּתוֹ לְמִשְׁכָּב, הֲרֵי הוּא מְשַׁמֵּשׁ אֶת הַמִּשְׁכָּב עִם מְלַאכְתּוֹ; וְכֵן כָּל כַּיּוֹצֶא בְּאֵלּוּ.&nbsp; וּבְהִלְכּוֹת כֵּלִים, אֲבָאַר כָּל הַכֵּלִים הַמִּטַּמְּאִין בְּמַדְרֵס, וְכֵלִים שְׁאֵין מִטַּמְּאִין בְּמַדְרֵס, וְאֵיזֶה כְּלִי רָאוּי לִישִׁיבָה, וְאֵיזֶה רָאוּי לִשְׁכִיבָה, וְאֵיזֶה רָאוּי לִרְכִיבָה.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ח</h2>

<p><b>ח,א</b>&nbsp;&nbsp;כְּבָר בֵּאַרְנוּ בִּתְחִלַּת סֵפֶר זֶה, שְׁאִם הֵסִיט הָאָדָם אֶת הַטֻּמְאָה שְׁהִיא מְטַמְּאָה בַּמַּשָּׂא, נִטְמָא מִשּׁוֹם נוֹשֵׂא; אֲבָל אִם הֵסִיטָה הַטֻּמְאָה אֶת הָאָדָם, לֹא נִטְמָא.</p>

<p><b>ח,ב</b>&nbsp;&nbsp;אֵין בְּכָל אֲבוֹת הַטֻּמְאוֹת כֻּלָּן, טֻמְאָה שְׁאִם תָּסִיט אֶת הָאָדָם הַטָּהוֹר אוֹ אֶת הַכְּלִי הַטָּהוֹר תְּטַמֵּא אוֹתָן--אֵלָא הַזָּב אוֹ חֲבֵרָיו בִּלְבָד; וְזוֹ הִיא הַטֻּמְאָה הַיְּתֵרָה בַּזָּב, שֶׁלֹּא מָצִינוּ כְּמוֹתָהּ בְּכָל הַתּוֹרָה--שְׁאִם הֵסִיט אֶת הַטְּהוֹרִין, טִמְּאָן.</p>

<p><b>ח,ג</b>&nbsp;&nbsp;כֵּיצַד:&nbsp; הָיְתָה קוֹרָה מֻטֶּלֶת עַל רֹאשׁ הַגָּדֵר, וְאָדָם טָהוֹר אוֹ כֵּלִים אַפִלּוּ כְּלִי חֶרֶס עַל קְצָתָהּ, וְהֵנִיד הַזָּב אֶת הַקָּצֶה הַשֵּׁנִי--הוֹאִיל וְנִתְנַדְנְדוּ מֵחֲמַת הַזָּב, הֲרֵי זֶה כְּמִי שֶׁנָּגַע בָּהֶן; וְטִמְּאָן וְנַעֲשׂוּ רִאשׁוֹן לַטֻּמְאָה, דִּין תּוֹרָה.&nbsp; וְאֵין צָרִיךְ לוֹמַר שְׁאִם נָשָׂא הַזָּב אֶת הָאָדָם אוֹ אֶת הַכֵּלִים, שֶׁטִּמְּאָן.&nbsp; וְאֶחָד זָב אוֹ זָבָה וְנִדָּה וְיוֹלֶדֶת, בְּכָל אֵלּוּ הַדְּבָרִים.</p>

<p><b>ח,ד</b>&nbsp;&nbsp;הִנֵּה לָמַדְתָּ שֶׁהָאָדָם הַטָּהוֹר שֶׁהֵסִיט אֶת הַזָּב, נִטְמָא מִשּׁוֹם נוֹשֵׂא זָב; וְהַזָּב שֶׁהֵסִיט אֶת הַטָּהוֹר, בֵּין אָדָם בֵּין כֵּלִים אַפִלּוּ כְּלִי חֶרֶס--טִמְּאָן, מִפְּנֵי שֶׁהֲנָדַת הַזָּב לַאֲחֵרִים כְּאִלּוּ נָגַע בָּהֶן.</p>

<p><b>ח,ה</b>&nbsp;&nbsp;[ג] חֹמֶר בַּהֲסֵט הַזָּב מִמַּגָּעוֹ--שְׁאִם נָגַע בִּכְלִי חֶרֶס הַמֻּקָּף צָמִיד פָּתִיל, טָהוֹר; וְאִם הֱסִיטוֹ, טִמְּאָהוּ.&nbsp; וְכֵן כְּלִי חֶרֶס שְׁהוּא נָבוּב כְּכַדּוּר, וַעֲדַיִן לֹא נַעֲשָׂה לוֹ פֶּה, כְּמוֹ לְפָסִין אִירָנִיּוֹת--אִם הֱסִיטָן הַזָּב, טִמְּאָן:&nbsp; וְאַף עַל פִּי שְׁהֶן טְהוֹרוֹת בְּאֹהֶל הַמֵּת, שֶׁהֲרֵי הֶן כִּכְלִי חֶרֶס הַמֻּקָּף צָמִיד פָּתִיל שֶׁפִּתְחוֹ סָתוּם.</p>

<p><b>ח,ו</b>&nbsp;&nbsp;וְכֵן מַחַט שֶׁהָיְתָה בְּלוּעָה בְּתוֹךְ הָעֶץ, וְטַבַּעַת הַבְּלוּעָה בְּתוֹךְ הַלְּבֵנָה, וְהֵסִיט הַזָּב אֶת הָעֶץ, אוֹ אֶת הַלְּבֵנָה--נִטְמְאוּ הַכֵּלִים הַבְּלוּעִים שֶׁבְּתוֹכָן; וְכֵן כָּל כַּיּוֹצֶא בְּזֶה.</p>

<p><b>ח,ז</b>&nbsp;&nbsp;[ד] זָב שֶׁהִכְנִיס יָדוֹ אוֹ רַגְלוֹ לְאַוֵּיר כְּלִי חֶרֶס--הוֹאִיל וְלֹא נָגַע בּוֹ מִתּוֹכוֹ, וְלֹא הֵנִידוֹ--הֲרֵי זֶה טָהוֹר, שְׁאֵין הַנִּדָּה וְכַיּוֹצֶא בָּהּ מְטַמְּאִין לָאֵבָרִים.</p>

<p><b>ח,ח</b>&nbsp;&nbsp;[ה] זָב שֶׁהָיָה קָנֶה אָחוּז בְּתוֹךְ קֻמְטוֹ, וְהֵסִיט בִּקְצֵה הַקָּנֶה אָדָם אוֹ כְּלִי--הֲרֵי הֶן טְהוֹרִין, שֶׁנֶּאֱמָר "וְכֹל אֲשֶׁר יִגַּע-בּוֹ הַזָּב, וְיָדָיו לֹא-שָׁטַף בַּמָּיִם" (ויקרא טו,יא):&nbsp; מִפִּי הַשְּׁמוּעָה לָמְדוּ שֶׁהַכָּתוּב הַזֶּה מְדַבֵּר בַּהֲסֵט הַזָּב, וְהוֹצִיאוֹ בִּלְשׁוֹן נְגִיעָה; מַה נְגִיעָה בְּיָדָיו וְהַדּוֹמֶה לְיָדָיו מִשְּׁאָר גּוּפוֹ הַגָּלוּי אֵצֶל נְגִיעָה, אַף הֲסֵטוֹ--עַד שֶׁיָּסִיט בַּגָּלוּי שֶׁבְּגוּפוֹ, לֹא שֶׁיָּסִיט בְּבֵית הַסְּתָרִים.</p>

<p><b>ח,ט</b>&nbsp;&nbsp;הָיָה הַקָּנֶה בְּקֻמְטוֹ שֶׁלְּטָהוֹר, וְהֵסִיט בּוֹ אֶת הַזָּב--נִטְמָא:&nbsp; שֶׁהַמֵּסִיט אֶת הַטֻּמְאָה כְּנוֹשֵׂא אוֹתָהּ; וּכְשֵׁם שֶׁהַנּוֹשֵׂא בְּבֵית הַסְּתָרִים טָמֵא, כְּמוֹ שֶׁבֵּאַרְנוּ בִּתְחִלַּת סֵפֶר זֶה--כָּךְ הַמֵּסִיט בְּבֵית הַסְּתָרִים טָמֵא.</p>

<p><b>ח,י</b>&nbsp;&nbsp;[ו] הַזָּב בְּכַף מֹאזְנַיִם, וּכְלִי הֶעָשׂוּי לְמִשְׁכָּב אוֹ לְמֶרְכָּב כְּנֶגְדּוֹ בְּכַף שְׁנִיָּה--כָּרַע הַזָּב--הֲרֵי הֶן כְּכֵלִים שֶׁנָּגַע בָּהֶן, שֶׁהֲרֵי הֱסִיטָן.&nbsp; כָּרְעוּ הֶן--הֲרֵי אֵלּוּ טְמֵאִין מִשּׁוֹם מִשְׁכָּב, וְנַעֲשׂוּ אָב:&nbsp; שֶׁהֲרֵי נָשְׂאוּ הַזָּב, וּכְאִלּוּ עָמַד עֲלֵיהֶן.&nbsp; הָיָה בְּכַף שְׁנִיָּה שְׁאָר כֵּלִים, אוֹ אֹכָלִין וּמַשְׁקִין, אוֹ אָדָם--בֵּין שֶׁכָּרְעוּ הֶן בֵּין שֶׁכָּרַע הַזָּב, כֻּלָּן רִאשׁוֹן לַטֻּמְאָה.</p>

<p><b>ח,יא</b>&nbsp;&nbsp;[ז] הַזָּב וְהַטָּהוֹר שֶׁיָּשְׁבוּ עַל הַסַּפְסַל אוֹ עַל הַנְּסָר, בִּזְמָן שְׁהֶן מַחְגִּירִין, אוֹ שֶׁעָלוּ בְּאִילָן שֶׁכּוֹחוֹ רָע, וְהוּא הָאִילָן שְׁאֵין בְּעֹבִי עִיקָרוֹ כְּדֵי לָחֹק רֹבַע הַקַּב, אוֹ שֶׁעָלוּ בְּסוֹכָה שֶׁכּוֹחָהּ רָע, וְהִיא שֶׁהַנֶּחְבָּא בָּהּ וְדוֹחֵק אוֹתָהּ תָּזוּז בּוֹ, אוֹ שֶׁעָלוּ בְּסֻלָּם מִצְרִי שְׁאֵינוּ קָבוּעַ בְּמַסְמֵר, אוֹ שֶׁעָלוּ עַל הַכֶּבֶשׁ וְעַל הַקּוֹרָה וְעַל הַדֶּלֶת, בִּזְמָן שְׁאֵינָן מְחֻבָּרִין בְּטִיט--הֲרֵי זֶה טָמֵא מִפְּנֵי שְׁהֶן מִתְנַדְנְדִין בָּהֶן, וּכְאִלּוּ הֵסִיט הַזָּב אֶת הַטָּהוֹר שֶׁעִמּוֹ.</p>

<p><b>ח,יב</b>&nbsp;&nbsp;אֲבָל אִם יָשְׁבוּ בִּסְפִינָה גְּדוֹלָה, שְׁאֵינָהּ יְכוּלָה לְהָמִיט בָּאָדָם, אוֹ עַל הַנְּסָר אוֹ עַל הַסַּפְסַל, בִּזְמָן שְׁאֵינָן מַחְגִּירִין, אוֹ שֶׁעָלוּ בְּאִילָן וּבְסוֹכָה שֶׁכּוֹחָן יָפֶה, אוֹ בְּסֻלָּם מִצְרִי הַקָּבוּעַ בְּמַסְמֵר, אוֹ בְּכֶבֶשׁ וּבְקוֹרָה וּבְדֶלֶת שְׁהֶן עֲשׂוּיִין בְּטִיט--אַפִלּוּ עָלוּ מִצַּד אֶחָד, הֲרֵי זֶה טָהוֹר.</p>

<p><b>ח,יג</b>&nbsp;&nbsp;[ח] זָב וְטָהוֹר שֶׁהָיוּ שְׁנֵיהֶם כְּאֶחָד מְגִיפִין אֶת הַדֶּלֶת, אוֹ פּוֹתְחִין--הֲרֵי זֶה טָהוֹר; הָיָה זֶה מֵגִיף, וְזֶה פּוֹתֵחַ--נִטְמָא.&nbsp; הֶעֱלוּ זֶה אֶת זֶה מִן הַבּוֹר--אִם הַטָּמֵא הֶעֱלָה אֶת הַטָּהוֹר--טִמְּאָהוּ, מִפְּנֵי שֶׁהֱסִיטוֹ; וְאִם הַטָּהוֹר הֶעֱלָה אֶת הַטָּמֵא, נִטְמָא בְּמַשָּׂאוֹ כְּמוֹ שֶׁבֵּאַרְנוּ.</p>

<p><b>ח,יד</b>&nbsp;&nbsp;[ט] זָב וְטָהוֹר שֶׁהָיוּ מַפְשִׁילִין בַּחֲבָלִים--אִם הָיָה זֶה מוֹשֵׁךְ הִלַּךְ, וְזֶה מוֹשֵׁךְ הִלַּךְ--נִטְמָא.&nbsp; הָיוּ אוֹרְגִין, בֵּין בְּעוֹמְדִין בֵּין בְּיוֹשְׁבִין, אוֹ טוֹחֲנִין, אוֹ פּוֹרְקִין מִן הַחֲמוֹר, אוֹ טוֹעֲנִין--בִּזְמָן שֶׁמַּשָּׂאָן כָּבֵד, הֲרֵי זֶה טָמֵא; וְאִם הָיָה מַשּׂאוּי קַל, טָהוֹר.</p>

<p><b>ח,טו</b>&nbsp;&nbsp;[י] טָהוֹר שֶׁהָיָה מַכֶּה אֶת הַזָּב, הֲרֵי זֶה טָהוֹר.&nbsp; וְזָב שֶׁהִכָּה אֶת הַטָּהוֹר, טִמְּאָהוּ:&nbsp; שְׁאִם יִמָּשֵׁךְ הַטָּהוֹר, הֲרֵי הַטָּמֵא נוֹפֵל; וְנִמְצָא כְּאִלּוּ נִשְׁעָן עָלָיו, וּלְפִיכָּךְ אַף בִּגְדֵי הַטָּהוֹר טְמֵאִין.</p>

<p><b>ח,טז</b>&nbsp;&nbsp;[יא] זָב שֶׁנִּשָּׂא מִקְצָתוֹ עַל הַטָּהוֹר, אוֹ טָהוֹר שֶׁנִּשָּׂא מִקְצָתוֹ עַל הַזָּב--נִטְמָא.&nbsp; כֵּיצַד:&nbsp; אֶצְבָּעוֹ שֶׁלַּזָּב שֶׁהִנִּיחָהּ לְמַעְלָה מִן הַטָּהוֹר, אוֹ הַטָּהוֹר שֶׁהִנִּיחַ אֶצְבָּעוֹ לְמַעְלָה מִן הַזָּב--אַף עַל פִּי שֶׁיֵּשׁ בֵּינֵיהֶן אֶבֶן אוֹ קוֹרָה וְכַיּוֹצֶא בָּהֶן, הֲרֵי זֶה טָמֵא.</p>

<p><b>ח,יז</b>&nbsp;&nbsp;וְכֵן חִבּוּרֵי הַזָּב שֶׁנִּשְּׂאוּ עַל הַטָּהוֹר, אוֹ חִבּוּרֵי טָהוֹר שֶׁנִּשְּׂאוּ עַל הַזָּב--הֲרֵי זֶה טָמֵא, וּכְאִלּוּ נָשָׂא כָּל אֶחָד מֵהֶן עַצְמוֹ שֶׁלַּחֲבֵרוֹ.&nbsp; וְאֵלּוּ הֶן הַחִבּוּרִין--הַשִּׁנַּיִם, וְהַצִּפָּרְנַיִם, וְהַשֵּׂעָר שֶׁלָּהֶן; וְיֵרָאֶה לִי שֶׁטֻּמְאָה זוֹ, מִדִּבְרֵיהֶם.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ט</h2>

<p><b>ט,א</b>&nbsp;&nbsp;דָּבָר שֶׁהָיָה מְחֻבָּר בָּאָרֶץ, אוֹ מְסֻמָּר בְּמַסְמְרִים--אִם הָיָה כּוֹחוֹ יָפֶה וְחָזָק, וְהִקִּישׁ עָלָיו הַזָּב, וּבָעֵת שֶׁהִקִּישׁ הֵנִיד כְּלִי אוֹ אֹכָלִין וּמַשְׁקִין מִכּוֹחַ הַכָּאָתוֹ, אוֹ שֶׁהִפִּילָן--הֲרֵי אֵלּוּ טְהוֹרִין.</p>

<p><b>ט,ב</b>&nbsp;&nbsp;וְאִם לֹא הָיָה כּוֹחוֹ יָפֶה וְחָזָק, אֵלָא הָיָה מִתְנַדְנֵד, וְהִקִּישׁ עָלָיו הַזָּב, וְהִפִּיל אוֹ הֵנִיד בְּכוֹחַ הַכָּאָתוֹ כֵּלִים אוֹ אֹכָלִין וּמַשְׁקִין--הֲרֵי אֵלּוּ טְמֵאִין; וּכְאִלּוּ הֱסִיטָן, שֶׁהֲרֵי מִכּוֹחוֹ נָפְלוּ.&nbsp; זֶה הַכְּלָל--כָּל שֶׁנָּפַל מִכּוֹחַ הֲסֵטוֹ, טָמֵא; מִכּוֹחַ הַרְעָדָה, טָהוֹר.</p>

<p><b>ט,ג</b>&nbsp;&nbsp;כֵּיצַד:&nbsp; הִקִּישׁ עַל אִילָן אוֹ סוֹכָה שֶׁכּוֹחָן רָע, אוֹ עַל סֻלָּם מִצְרִי שְׁאֵינוּ קָבוּעַ בְּמַסְמֵר, אוֹ עַל קוֹרָה וְדֶלֶת וְכֶבֶשׁ שְׁאֵינָן מְחֻבָּרִין בְּטִיט, אוֹ שֶׁהִקִּישׁ עַל הַנְּגָר וְעַל הַמַּנְעוּל וְעַל הַמָּשׁוֹט, וּבְשָׁעָה שֶׁהִקִּישׁ הִפִּיל אֹכָלִין וּמַשְׁקִין אוֹ כֵּלִים--אַפִלּוּ הֱנִידָן, וְלֹא נָפְלוּ--הֲרֵי אֵלּוּ טְמֵאִין.</p>

<p><b>ט,ד</b>&nbsp;&nbsp;אֲבָל אִם הִקִּישׁ עַל אִילָן אוֹ סוֹכָה שֶׁכּוֹחָן יָפֶה, אוֹ עַל סֻלָּם מְסֻמָּר, אוֹ עַל כֶּבֶשׁ אוֹ קוֹרָה אוֹ דֶּלֶת הַמְּחֻבָּרִין בְּטִיט, אוֹ עַל הַמָּרִישׁ, אוֹ עַל הַתַּנּוּר, וּבְשָׁעָה שֶׁהִקִּישׁ הֵנִיד כֵּלִים אוֹ אֹכָלִין וּמַשְׁקִין--אַפִלּוּ הִפִּילָן, הֲרֵי אֵלּוּ טְהוֹרִין.&nbsp; וְכֵן כָּל כַּיּוֹצֶא בְּאֵלּוּ.</p>

<p><b>ט,ה</b>&nbsp;&nbsp;[ב] תַּנּוּר שֶׁהָיְתָה הַפַּת דְּבוּקָה בּוֹ, וְהִקִּישׁ עַל הַתַּנּוּר, וְנָפַל כִּכָּר--אַפִלּוּ הָיָה תְּרוּמָה, הֲרֵי זֶה טָהוֹר; וְאִם הָיָה חֶרֶס מִן הַתַּנּוּר מֻדְבָּק בַּכִּכָּר שֶׁנָּפַל--אַפִלּוּ הָיָה חֻלִּין, הֲרֵי זֶה טָמֵא.</p>

<p><b>ט,ו</b>&nbsp;&nbsp;[ג] אֵין הַמִּשְׁכָּב אוֹ הַמֶּרְכָּב מְטַמֵּא כֵּלִים אוֹ אֹכָלִין וּמַשְׁקִין, אֵלָא בַּמַּגָּע בִּלְבָד; אֲבָל אִם הָיוּ כֵּלִים אוֹ אֹכָלִין וּמַשְׁקִין לְמַעְלָה מִן הַמַּדְרֵס, אוֹ שֶׁהָיָה הַמַּדְרֵס לְמַעְלָה מֵהֶן--אַפִלּוּ לֹא הִפְסִיק בֵּינֵיהֶם אֵלָא נְיָר--הוֹאִיל וְלֹא נָגַע בָּהֶן, הֲרֵי אֵלּוּ טְהוֹרִין.&nbsp; וְכֵן אִם הֵסִיט הַמִּשְׁכָּב אֶת הַכֵּלִים אוֹ אֶת הָאֹכָלִין וְהַמַּשְׁקִין, הֲרֵי אֵלּוּ טְהוֹרִין.</p>

<p><b>ט,ז</b>&nbsp;&nbsp;[ד] הַזָּב וְהַטָּהוֹר שֶׁיָּשְׁבוּ בַּסְּפִינָה הַקְּטַנָּה הַיְּכוּלָה לְהָמִיט בְּאָדָם אֶחָד, אוֹ בָּאַסְדָּה, אוֹ שֶׁרָכְבוּ עַל גַּבֵּי בְּהֵמָה--אַף עַל פִּי שְׁאֵין בִּגְדֵיהֶן נוֹגְעִין זֶה בְּזֶה, הֲרֵי בִּגְדֵי הַטָּהוֹר טְמֵאִין מַדְרֵס; וְטֻמְאָתָן בְּסָפֵק, שֶׁמֶּא דָּרַס הַזָּב עֲלֵיהֶן.&nbsp; וְכֵן נִדָּה שֶׁיָּשְׁבָה עִם הַטְּהוֹרָה בַּמִּטָּה--בְּגָדֶיהָ טְמֵאִין מַדְרֵס, חוּץ מִכֻּפָּח שֶׁבְּרֹאשָׁהּ; וְכֵן בְּגָדִים שֶׁבְּרֹאשׁ הַנֵּס שֶׁבַּסְּפִינָה, טְהוֹרִין.</p>

<p><b>ט,ח</b>&nbsp;&nbsp;[ה] הַנִּדְחָק בָּרֵחַיִם שֶׁהַגּוֹי בְּתוֹכָן, אוֹ זָב וְכַיּוֹצֶא בּוֹ--הֲרֵי בְּגָדָיו טְמֵאִין מַדְרֵס.&nbsp; בְּאֵיזֶה רֵחַיִם אָמְרוּ--בָּרֵחַיִם שֶׁמְּנַדְנְדִין אֶת הַקַּרְקָע, עַד שֶׁעוֹקְרִין אֶת הָעוֹמֵד כָּאן וְדוֹחֲפִין אוֹתוֹ מִמְּקוֹמוֹ.&nbsp; וְדָבָר בָּרוּר הוּא שֶׁטֻּמְאָה זוֹ בְּסָפֵק--שֶׁמֶּא נֶעְקַר הַטָּמֵא, וְדָרַס עַל בִּגְדֵי הַטָּהוֹר.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק י</h2>

<p><b>י,א</b>&nbsp;&nbsp;עַם הָאָרֶץ--אַף עַל פִּי שֶׁיִּשְׂרָאֵל הוּא, וְיֶשְׁנוֹ בַּתּוֹרָה וּבַמִּצְווֹת--הֲרֵי הוּא בְּחֶזְקַת טָמֵא, וּבְגָדָיו מַדְרֵס לִטְהָרוֹת.&nbsp; וְאִם נָגְעוּ בְּגָדָיו בְּאֹכָלִין וּמַשְׁקִין, הֲרֵי הֶן טְמֵאִין; וְאִם נָגַע בִּכְלִי חֶרֶס מֵאַוֵּירוֹ, הֲרֵי זֶה טִמְּאָהוּ.&nbsp; וְשׂוֹרְפִין אֶת הַתְּרוּמָה עַל מַגָּעָן, אַף עַל פִּי שֶׁטֻּמְאָתָן בְּסָפֵק.&nbsp; וְאֵינָן נֶאֱמָנִין עַל הַטְּהָרוֹת, לְפִי שְׁאֵינָן בְּקִיאִין בְּדִקְדּוּקֵי טֻמְאוֹת וּטְהָרוֹת; וּלְעוֹלָם הוּא בַּחֲזָקָה זוֹ, וְאֵינוּ נֶאֱמָן עַל הַטְּהָרוֹת עַד שֶׁיְּקַבַּל עָלָיו דִּבְרֵי חֲבֵרוּת.</p>

<p><b>י,ב</b>&nbsp;&nbsp;וּמַה הֶן דִּבְרֵי חֲבֵרוּת:&nbsp; שֶׁיְּקַבַּל עָלָיו שֶׁיְּהֶא נִזְהָר בַּטֻּמְאוֹת שֶׁלֹּא יִטַּמֵּא בָּהֶן, וּבַטְּהָרוֹת שֶׁלֹּא יְטַמֵּא אוֹתָן, וְיִזָּהֵר בִּנְטִילַת יָדַיִם, וּבְטַהְרַת הַיָּדַיִם; וְשֶׁלֹּא יִקַּח מֵעַם הָאָרֶץ לַח, וְלֹא יִתְאָרַח אֵצֶל עַם הָאָרֶץ, וְלֹא יְאָרְחוֹ אֶצְלוֹ בִּכְסוּתוֹ.</p>

<p><b>י,ג</b>&nbsp;&nbsp;[ב] הַבָּא לְקַבַּל דִּבְרֵי חֲבֵרוּת חוּץ מִדָּבָר אֶחָד מֵהֶן, אֵין מְקַבְּלִין אוֹתוֹ.&nbsp; רְאִינוּהוּ שֶׁנּוֹהֵג בְּצִנְעָה בְּתוֹךְ בֵּיתוֹ, מְקַבְּלִין אוֹתוֹ וְאַחַר כָּךְ מְלַמְּדִין אוֹתוֹ עִסְקֵי טֻמְאָה וְטַהְרָה; וְאִם לֹא רְאִינוּהוּ שֶׁנּוֹהֵג בְּצִנְעָה בְּבֵיתוֹ, מְלַמְּדִין אוֹתוֹ וְאַחַר כָּךְ מְקַבְּלִין אוֹתוֹ.&nbsp; וּמְקַבְּלִין אוֹתוֹ לְטַהְרַת הַיָּדַיִם תְּחִלָּה, וְאַחַר כָּךְ מְקַבְּלִין אוֹתוֹ לַטְּהָרוֹת.&nbsp; וְאִם אָמַר אֵינִי מְקַבֵּל אֵלָא לְטַהְרַת יָדַיִם, מְקַבְּלִין אוֹתוֹ; קִבַּל לַטְּהָרוֹת וְלֹא קִבַּל לַיָּדַיִם, אַף לַטְּהָרוֹת אֵין מְקַבְּלִין אוֹתוֹ.</p>

<p><b>י,ד</b>&nbsp;&nbsp;כְּשֶׁמְּקַבְּלִין אוֹתוֹ, חוֹשְׁשִׁין לוֹ כָּל שְׁלוֹשִׁים יוֹם, עַד שֶׁיִּלְמֹד, וְיִהְיֶה רָגִיל בַּטְּהָרוֹת.&nbsp; וְאַחַר שְׁלוֹשִׁים יוֹם מִשֶּׁקִּבַּל דִּבְרֵי חֲבֵרוּת--הֲרֵי בְּגָדָיו טְהוֹרִין, וְכָל אֹכָלָיו וּמַשְׁקָיו טְהוֹרִין, וְנֶאֱמָן עַל כָּל הַטְּהָרוֹת כִּשְׁאָר הַחֲבֵרִים, וְאַף עַל פִּי שְׁאֵינוּ תַּלְמִיד חֲכָמִים.</p>

<p><b>י,ה</b>&nbsp;&nbsp;[ג] תַּלְמִידֵי חֲכָמִים--הֲרֵי הֶן בְּחֶזְקַת טַהְרָה, וְנֶאֱמָנִין, וְאֵינָן צְרִיכִין לְקַבַּל דִּבְרֵי חֲבֵרוּת; אֲבָל מִשֶּׁחָרַב בֵּית הַמִּקְדָּשׁ, נָהֲגוּ כּוֹהֲנִים סִלְסוּל בְּעַצְמָן--שֶׁלֹּא יִהְיוּ מוֹסְרִין טְהָרוֹת אַפִלּוּ לְתַלְמִיד חֲכָמִים, עַד שֶׁיְּקַבַּל עָלָיו דִּבְרֵי חֲבֵרוּת.&nbsp; [ד] זָקֵן וְיוֹשֵׁב בִּישִׁיבָה--אֵינוּ צָרִיךְ לְקַבַּל, שֶׁכְּבָר קִבַּל מִשָּׁעָה שֶׁיָּשַׁב.</p>

<p><b>י,ו</b>&nbsp;&nbsp;[ה] הַמְּקַבֵּל דִּבְרֵי חֲבֵרוּת, צָרִיךְ לְקַבַּל בִּפְנֵי שְׁלוֹשָׁה חֲבֵרִים; וּבָנָיו וּבְנֵי בֵּיתוֹ, אֵין צְרִיכִין לְקַבַּל בִּפְנֵי שְׁלוֹשָׁה חֲבֵרִים--מִפְּנֵי שְׁהוּא מְלַמְּדָן, וּמַרְגִּילָן בְּדֶרֶךְ טַהְרָה.&nbsp; וְאֵשֶׁת חָבֵר וּבָנָיו וּבְנֵי בֵּיתוֹ וַעֲבָדָיו, הֲרֵי הֶן כְּחָבֵר; וְחָבֵר שֶׁמֵּת--אִשְׁתּוֹ וּבָנָיו וּבְנֵי בֵּיתוֹ בְּחֶזְקַת חֲבֵרִים, עַד שֶׁיֵּחָשְׁדוּ.</p>

<p><b>י,ז</b>&nbsp;&nbsp;[ו] אֵשֶׁת עַם הָאָרֶץ אוֹ בִּתּוֹ שֶׁנִּשֵּׂאת לְחָבֵר, וְכֵן עַבְדּוֹ שֶׁנִּמְכַּר לְחָבֵר--הֲרֵי אֵלּוּ צְרִיכִין לְקַבַּל עֲלֵיהֶן דִּבְרֵי חֲבֵרוּת כְּבַתְּחִלָּה; אֲבָל אֵשֶׁת חָבֵר אוֹ בִּתּוֹ שֶׁנִּשֵּׂאת לְעַם הָאָרֶץ, וְכֵן עַבְדּוֹ שֶׁנִּמְכַּר לְעַם הָאָרֶץ--אֵין צְרִיכִין לְקַבַּל דִּבְרֵי חֲבֵרוּת כְּבַתְּחִלָּה.</p>

<p><b>י,ח</b>&nbsp;&nbsp;[ז] עַם הָאָרֶץ שֶׁקִּבַּל עָלָיו דִּבְרֵי חֲבֵרוּת, וְהָיוּ לוֹ טְהָרוֹת כְּשֶׁהָיָה עַם הָאָרֶץ, וְאָמַר אֲנִי יוֹדֵעַ וַדַּאי שֶׁלֹּא נִטְמְאוּ--בִּזְמָן שֶׁנִּתְעַסְּקוּ בָּהֶן אֲחֵרִים, הֲרֵי הֶן אֲסוּרוֹת כְּשֶׁהָיוּ מִקֹּדֶם; וְאִם הוּא בְּעַצְמוֹ נִתְעַסַּק בָּהֶן--הֲרֵי הֶן מֻתָּרוֹת לוֹ, וַאֲסוּרוֹת לְכָל אָדָם.&nbsp; וְנִשְׁאָל הֶחָבֵר עַל טְהָרוֹתָיו, וּמוֹרֶה בָּהֶן טַהְרָה לְעַצְמוֹ; וְאֵין חוֹשְׁדִין אוֹתוֹ בְּכָּךְ.</p>

<p><b>י,ט</b>&nbsp;&nbsp;[ח] חָבֵר שֶׁנַּעֲשָׂה גַּבָּאי לַמֶּלֶךְ, אוֹ מוֹכֵס, וְכַיּוֹצֶא בָּהֶן--דּוֹחִין אוֹתוֹ מֵחֲבֵרוּתוֹ; פֵּרַשׁ מִמַּעֲשָׂיו הָרָעִים--הֲרֵי הוּא כְּכָל אָדָם, וְצָרִיךְ לְקַבַּל דִּבְרֵי חֲבֵרוּת כְּבַתְּחִלָּה.</p>

<p><b>י,י</b>&nbsp;&nbsp;[ט] עַם הָאָרֶץ שֶׁקִּבַּל עָלָיו דִּבְרֵי חֲבֵרוּת, וְנֶחְשָׁד לְדָבָר אֶחָד--אֵינוּ חָשׁוּד אֵלָא עַל אוֹתוֹ דָּבָר.&nbsp; וְכָל הֶחָשׁוּד לֶחָמוּר, נֶחְשָׁד לַקַּל; וְהַנֶּחְשָׁד לַקַּל, לֹא נֶחְשָׁד לֶחָמוּר.</p>

<p><b>י,יא</b>&nbsp;&nbsp;[י] חָבֵר שֶׁנֶּחְשָׁד עַל הַטְּהָרוֹת, כְּגוֹן שֶׁמָּכַר אֹכָלִין טְמֵאִין בְּחֶזְקַת שְׁהֶן טְהוֹרִין--הֲרֵי זֶה אֵינוּ נֶאֱמָן לְעוֹלָם, עַד שֶׁיִּוָּדַע שֶׁחָזַר בִּתְשׁוּבָה גְּמוּרָה.</p>

<p><b>י,יב</b>&nbsp;&nbsp;[יא] הֶחָשׁוּד עַל הַשְּׁבִיעִית אוֹ עַל הַתְּרוּמָה, שֶׁמְּכָרָן לְשֵׁם חֻלִּין--הֲרֵי זֶה חָשׁוּד עַל הַטְּהָרוֹת:&nbsp; שֶׁהֶחָשׁוּד עַל דָּבָר שֶׁלַּתּוֹרָה, הֲרֵי הוּא חָשׁוּד עַל דִּבְרֵי סוֹפְרִים; וְהָאֹכָלִין הַטְּמֵאִין, אֵין מְטַמְּאִין אֲחֵרִים אֵלָא מִדִּבְרֵי סוֹפְרִים כְּמוֹ שֶׁיִּתְבָּאַר.&nbsp; וְכָל הֶחָשׁוּד עַל דָּבָר--נֶאֱמָן לְהָעִיד בּוֹ לַאֲחֵרִים, וְלָדוּן בּוֹ לַאֲחֵרִים:&nbsp; חֲזָקָה הִיא שְׁאֵין אָדָם חוֹטֶא, כְּדֵי שֶׁיֵּהָנוּ אֲחֵרִים.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק יא</h2>

<p><b>יא,א</b>&nbsp;&nbsp;כְּבָר בֵּאַרְנוּ שֶׁעַמֵּי הָאָרֶץ נֶאֱמָנִין עַל טַהְרַת פָּרַת חַטָּאת:&nbsp; מִפְּנֵי חֻמְרָתָהּ, אֵין מְזַלְזְלִין בָּהּ.&nbsp; וְכֵן נֶאֱמָנִין הֶן עַל טַהְרַת יַיִן וְשֶׁמֶן שֶׁלַּנְּסָכִים--אִם אָמְרוּ טָהוֹר הוּא, הֲרֵי זֶה בְּחֶזְקַת טַהְרָה:&nbsp; מִפְּנֵי חֻמְרָתוֹ, נִזְהָרִין בּוֹ.</p>

<p><b>יא,ב</b>&nbsp;&nbsp;וְכֵן נֶאֱמָנִין הֶן עַל הַתְּרוּמָה, בְּשָׁעַת הַגִּתּוֹת וְהַבַּדִּים--מִפְּנֵי שֶׁכָּל הָעָם מְטַהֲרִין עַצְמָן וּכְלֵיהֶן, כְּדֵי לַעֲשׂוֹת יֵינָם וְשַׁמְנָם בְּטַהְרָה.&nbsp; עָבְרוּ הַגִּתּוֹת וְהַבַּדִּים, אֵינָן נֶאֱמָנִין; [ב] אֵלָא כּוֹהֵן שֶׁהֵבִיא לוֹ עַם הָאָרֶץ חָבִית יַיִן אוֹ שֶׁמֶן שֶׁלַּתְּרוּמָה--לֹא יְקַבְּלֶנָּה מִמֶּנּוּ, מִפְּנֵי שְׁהִיא בְּחֶזְקַת טֻמְאָה.&nbsp; הִנִּיחָהּ עַם הָאָרֶץ אֶצְלוֹ עַד גַּת הַבָּאָה, וְהֵבִיאָהּ לוֹ--יְקַבְּלֶנָּה, אַף עַל פִּי שְׁהוּא יוֹדֵעַ שְׁהִיא מִשֶּׁלְּאֶשְׁתָּקַד:&nbsp; שֶׁלֹּא גָזְרוּ עֲלֵיהֶם טֻמְאָה, בְּשָׁעַת הַגִּתּוֹת וְהַבַּדִּים.</p>

<p><b>יא,ג</b>&nbsp;&nbsp;עַם הָאָרֶץ שֶׁנָּעַל בֵּית בַּדּוֹ אוֹ גִּתּוֹ בְּשָׁעָה שֶׁגָּמְרוּ הָעָם לִדְרֹךְ, וְהוֹלִיךְ אֶת הַמַּפְתֵּחַ מִיָּד לְכוֹהֵן--אַף עַל פִּי שֶׁשָּׁהָה כַּמָּה יָמִים אַחַר שֶׁעָבְרוּ הַגִּתּוֹת--הֲרֵי הַכּוֹהֵן בָּא וּפוֹתֵחַ בְּפָנָיו, וּמַטְבִּילוֹ וְדוֹרֵךְ, וְנוֹטֵל תְּרוּמָה בְּטַהְרָה; וְאִם לֹא עָשָׂה כֵּן--לֹא יִטֹּל תְּרוּמָה מֵעַם הָאָרֶץ אֵלָא זֵיתִים אוֹ עֲנָבִים שְׁאֵינָן מֻכְשָׁרִין, שְׁאֵינָן מְקַבְּלִין טֻמְאָה.</p>

<p><b>יא,ד</b>&nbsp;&nbsp;הֵבִיא לוֹ עַם הָאָרֶץ חָבִית שֶׁלִּתְרוּמָה בִּשְׁאָר יְמוֹת הַשָּׁנָה, וְאָמַר בְּתוֹכָהּ קֹדֶשׁ, אַפִלּוּ רְבִיעִית--מִתּוֹךְ שֶׁנֶּאֱמָן עַל טַהְרַת הַקֹּדֶשׁ, נֶאֱמָן עַל הַכֹּל.</p>

<p><b>יא,ה</b>&nbsp;&nbsp;אַפִלּוּ בְּשָׁעַת הַגִּתּוֹת וְהַבַּדִּים, שֶׁעַמֵּי הָאָרֶץ נֶאֱמָנִין עַל הַתְּרוּמָה--אֵינָן נֶאֱמָנִין עַל הַכְּלִי הָרֵיקָן, לוֹמַר שְׁהוּא טָהוֹר לַתְּרוּמָה; וְכֵן אֵינָן נֶאֱמָנִין לְעוֹלָם עַל כְּלִי רֵיקָן, לוֹמַר שְׁהוּא טָהוֹר לַקֹּדֶשׁ.</p>

<p><b>יא,ו</b>&nbsp;&nbsp;[ה] כְּלִי שֶׁהָיָה בְּתוֹכוֹ יַיִן אוֹ שֶׁמֶן, וְרָאִינוּ עַם הָאָרֶץ יוֹשֵׁב וּמְשַׁמְּרוֹ כְּדֵי לְהוֹצִיא מִמֶּנּוּ נְסָכִים--הֲרֵי זֶה נֶאֱמָן עַל טַהְרַת הַכְּלִי, וְאַפִלּוּ קֹדֶם לַגִּתּוֹת וְלַבַּדִּים בְּשִׁבְעִים יוֹם; אֲבָל קֹדֶם לְשִׁבְעִים, אֵינָן נֶאֱמָנִין.</p>

<p><b>יא,ז</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר אֶרֶץ יִשְׂרָאֵל.&nbsp; אֲבָל בִּירוּשָׁלַיִם, נֶאֱמָנִין עַל כְּלִי חֶרֶס הָרֵיקָן לוֹמַר שְׁהוּא טָהוֹר לַקֹּדֶשׁ לְעוֹלָם:&nbsp; בֵּין כֵּלִים דַּקִּין בֵּין כֵּלִים גַּסִּין, בֵּין שֶׁהָיוּ הַכֵּלִים רֵיקָנִין בֵּין שֶׁהָיוּ מְלֵאִים--הֲרֵי הוּא נֶאֱמָן עַל הַכְּלִי, אַף עַל פִּי שֶׁהַמַּשְׁקִין שֶׁבְּתוֹכוֹ טְמֵאִין; אַפִלּוּ הָיָה בִּגְדוֹ שְׁהוּא מַדְרֵס בְּתוֹךְ הַכְּלִי, הֲרֵי הַכְּלִי בְּחֶזְקַת טַהְרָה לַקֹּדֶשׁ.&nbsp; וּמִפְּנֵי מַה הֵקִילוּ בָּהֶם, מִפְּנֵי שְׁאֵין עוֹשִׂין כִּבְשׁוֹנוֹת בִּירוּשָׁלַיִם.</p>

<p><b>יא,ח</b>&nbsp;&nbsp;[ו] מִן הַמּוּדַעִית וְלִפְנִים, נֶאֱמָנִין עַל כְּלֵי חֶרֶס; וּמִן הַמּוּדַעִית וְלָחוּץ, אֵין נֶאֱמָנִין; הַמּוּדַעִית עַצְמָהּ, פְּעָמִים כְּלִפְנִים וּפְעָמִים כְּלָחוּץ.&nbsp; כֵּיצַד:&nbsp; הָיָה חָבֵר נִכְנָס, וְעַם הָאָרֶץ יוֹצֶא וּכְלִי חֶרֶס בְּיָדוֹ--הֲרֵי זֶה נֶאֱמָן בַּמּוּדַעִית לוֹמַר שְׁהוּא טָהוֹר לַקֹּדֶשׁ; הָיוּ שְׁנֵיהֶן נִכְנָסִין אוֹ שְׁנֵיהֶן יוֹצְאִין--אֵינוּ נֶאֱמָן, עַד שֶׁיִּהְיוּ לִפְנִים מִן הַמּוּדַעִית.</p>

<p><b>יא,ט</b>&nbsp;&nbsp;[ז] קַדָּר שֶׁהֵבִיא קְדֵרוֹת, וְהִנִּיחָן לִפְנִים מִן הַמּוּדַעִית, וּבָאוּ הַלּוֹקְחִין, וְהוּא אוֹמֵר לָהֶן שְׁהֶן טְהוֹרוֹת, וְלָקַח קְדֵרָה, וְנִכְנַס בָּהּ--הֲרֵי הִיא טְהוֹרָה לַקֹּדֶשׁ, אֲבָל לֹא לַתְּרוּמָה כְּמוֹ שֶׁבֵּאַרְנוּ.&nbsp; לָקַח קְדֵרָה, וְיָצָא בָּהּ חוּץ לַמּוּדַעִית--הֲרֵי זוֹ טְמֵאָה, בֵּין לַתְּרוּמָה בֵּין לַקֹּדֶשׁ:&nbsp; אַף עַל פִּי שְׁהֶן הֶן הַקְּדֵרוֹת, וְהוּא הַקַּדָּר עַצְמוֹ--אֵינוּ נֶאֱמָן אֵלָא לִפְנִים מִן הַמּוּדַעִית.</p>

<p><b>יא,י</b>&nbsp;&nbsp;[ח] הַלּוֹקֵחַ כְּלֵי חֶרֶס מִן הַכִּבְשָׁן בְּכָל מָקוֹם--הֲרֵי אֵלּוּ טְהוֹרִין, בֵּין לַקֹּדֶשׁ בֵּין לַתְּרוּמָה; וְאֵין אוֹמְרִין, שֶׁמֶּא נָגַע בָּהֶן עַם הָאָרֶץ:&nbsp; וְאַפִלּוּ לָקַח מִן הַסֵּדֶר הָרִאשׁוֹן, וְאַף עַל פִּי שֶׁהַכִּבְשָׁן פָּתוּחַ וּכְבָר נִלְקַח חֶצְיוֹ--שֶׁלֹּא גָזְרוּ טֻמְאָה עַל הַכֵּלִים שֶׁבַּכִּבְשָׁן.</p>

<p><b>יא,יא</b>&nbsp;&nbsp;[ט] טֻמְאַת עַמֵּי הָאָרֶץ בָּרֶגֶל, כְּטַהְרָה הִיא חֲשׁוּבָה--שֶׁכָּל יִשְׂרָאֵל חֲבֵרִים, בָּרֶגֶל.&nbsp; וּכְלֵיהֶן כֻּלָּן וְאָכְלֵיהֶן וּמַשְׁקֵיהֶן, טְהוֹרִין בָּרֶגֶל--מִפְּנֵי שֶׁהַכֹּל מְטַהֲרִין עַצְמָן, וְעוֹלִין לָרֶגֶל.&nbsp; לְפִיכָּךְ הֶן נֶאֱמָנִין בְּכָל יְמוֹת הָרֶגֶל, בֵּין עַל הַקֹּדֶשׁ בֵּין עַל הַתְּרוּמָה; וּמִשֶּׁעָבַר הָרֶגֶל, חוֹזְרִין לְטֻמְאָתָן.</p>

<p><b>יא,יב</b>&nbsp;&nbsp;[י] הַפּוֹתֵחַ חָבִיתוֹ וְהַמַּתְחִיל בְּעִיסָתוֹ בָּרֶגֶל, וְעָבַר הָרֶגֶל--הֲרֵי שְׁאָר הֶחָבִית וּשְׁאָר הָעִיסָה בְּחֶזְקַת טֻמְאָה, שֶׁהֲרֵי נָגְעוּ בָּהּ עַמֵּי הָאָרֶץ; וְאַף עַל פִּי שֶׁלֹּא נָגַע בָּהּ אֵלָא בִּזְמָן שְׁהוּא כְּחָבֵר, אֵינָהּ טְהוֹרָה אֵלָא בִּימֵי הָרֶגֶל בִּלְבָד.</p>

<p><b>יא,יג</b>&nbsp;&nbsp;[יא] אַחַר הָרֶגֶל, בְּמוֹצָאֵי יוֹם טוֹב, הָיוּ מַטְבִּילִין אֶת כָּל הַכֵּלִים שֶׁהָיוּ בַּמִּקְדָּשׁ, מִפְּנֵי שֶׁנָּגְעוּ בָּהֶן עַמֵּי הָאָרֶץ בָּרֶגֶל בְּשָׁעַת הֶחָג.&nbsp; וּלְפִיכָּךְ הָיוּ אוֹמְרִין הִזָּהֲרוּ שֶׁלֹּא תִגְּעוּ בַּשֻּׁלְחָן, בְּשָׁעָה שֶׁמַּרְאִין אוֹתוֹ לְעוֹלֵי רְגָלִים, כְּדֵי שֶׁלֹּא יִהְיֶה טָמֵא בְּמַגָּעָן אַחַר הָרֶגֶל וְנִמְצָא צָרִיךְ טְבִילָה וְהַעְרֵב שֶׁמֶשׁ, וְנֶאֱמָר בְּלֶחֶם הַפָּנִים "לְפָנַי תָּמִיד" (שמות כה,ל).&nbsp; וְכָל הַכֵּלִים הָיוּ טְעוּנִין טְבִילָה וְהַעְרֵב שֶׁמֶשׁ, חוּץ מִמִּזְבַּח הַזָּהָב וּמִזְבַּח הַנְּחֹשֶׁת--מִפְּנֵי שֶׁצִּפּוּיֵיהֶן כִּבְטֵלִין לְגַבֵּיהֶן.</p>

<p><b>יא,יד</b>&nbsp;&nbsp;[יב] עַם הָאָרֶץ שֶׁאָמַר טָהוֹר אֲנִי מִטֻּמְאַת מֵת, אוֹ שֶׁאָמַר כְּלִי זֶה טָהוֹר מִטֻּמְאַת מֵת--נֶאֱמָן, וּמַטְבִּילִין אוֹתוֹ מִשּׁוֹם טֻמְאַת עַם הָאָרֶץ בִּלְבָד; וְצָרִיךְ הַעְרֵב שֶׁמֶשׁ, וְאֵינוּ צָרִיךְ הַזָּיָה.&nbsp; בַּמֶּה דְּבָרִים אֲמוּרִים, בְּשֶׁשָּׁאֲלוּ וְאָמַר טָהוֹר הוּא.&nbsp; אֲבָל הַלּוֹקֵחַ כְּלִי סְתָם מֵרְשׁוּת עַם הָאָרֶץ--חוֹשְׁשִׁין לוֹ שֶׁמֶּא טְמֵא מֵת הוּא, וּמַזִּין עָלָיו שְׁלִישִׁי וּשְׁבִיעִי כְּכָל הַכֵּלִים הַנִּמְצָאִין בְּכָל מָקוֹם חוּץ לִירוּשָׁלַיִם:&nbsp; שֶׁלֹּא גָזְרוּ טֻמְאָה עַל הַכֵּלִים הַנִּמְצָאִין בִּירוּשָׁלַיִם, כְּמוֹ שֶׁיִּתְבָּאַר בְּטֻמְאַת הַסְּפֵקוֹת.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק יב</h2>

<p><b>יב,א</b>&nbsp;&nbsp;הַמַּפְקִיד כֵּלִים אֵצֶל עַם הָאָרֶץ, אוֹ שֶׁנָּתַן כְּלִי לְאֻמָּן עַם הָאָרֶץ--הֲרֵי אֵלּוּ טְמֵאִין טְמֵא מֵת, וּטְמֵאִין מַדְרֵס.&nbsp; אִם מַכִּירוֹ שְׁהוּא אוֹכֵל בַּתְּרוּמָה--טְהוֹרִין מִטְּמֵא מֵת, אֲבָל טְמֵאִין מַדְרֵס:&nbsp; מִפְּנֵי שֶׁאִשְׁתּוֹ נִדָּה יוֹשֶׁבֶת עֲלֵיהֶן שֶׁלֹּא מִדַּעְתּוֹ, שֶׁהֲרֵי אֵין נִזְהָרִין מִן הַטֻּמְאוֹת בְּבָתֵּי עַמֵּי הָאָרֶץ.</p>

<p><b>יב,ב</b>&nbsp;&nbsp;הַמַּנִּיחַ כֵּלָיו בִּפְנֵי עַם הָאָרֶץ, וְאָמַר לוֹ שְׁמֹר לִי אֶת אֵלּוּ--הֲרֵי אֵלּוּ טְמֵאִין מַדְרֵס, וּטְהוֹרִין מִטְּמֵא מֵת; הִנִּיחָן עַל כְּתֵפוֹ--טְמֵאִין מַדְרֵס, וּטְמֵא מֵת.</p>

<p><b>יב,ג</b>&nbsp;&nbsp;שָׁכַח כֵּלָיו בְּבֵית הַכְּנֶסֶת--הֲרֵי הֶן טְהוֹרִין, שְׁאֵינָהּ רְשׁוּת עַם הָאָרֶץ גְּמוּרָה.&nbsp; הִנִּיחַ כֵּלָיו בַּמֶּרְחֵץ, וּבָא וּמְצָאָן כְּמוֹת שְׁהֶן--טְהוֹרִין; וּמְלַמְּדִין אוֹתוֹ, שֶׁלֹּא יַעֲשֶׂה כֵּן.&nbsp; הִנִּיחַ גִּתּוֹ וּבוֹרוֹ--אַף עַל פִּי שֶׁנִּכְנַס לָעִיר, וּבָא וּמָצָא עַם הָאָרֶץ בְּצִדּוֹ--טְהוֹרִין, מִפְּנֵי שְׁאֵין לוֹ רְשׁוּת שֶׁיִּכָּנֵס.</p>

<p><b>יב,ד</b>&nbsp;&nbsp;[ג] הַמּוֹסֵר מַפְתֵּחַ בֵּיתוֹ לְעַם הָאָרֶץ--כָּל שֶׁבַּבַּיִת טָהוֹר, שֶׁלֹּא מָסַר לוֹ אֵלָא שְׁמִירַת הַמַּפְתֵּחַ.&nbsp; [ד] הַמַּנִּיחַ כֵּלָיו בַּחַלּוֹנוֹת שֶׁבַּמֶּרְחֵץ, וְנָעַל עֲלֵיהֶן--אַף עַל פִּי שֶׁנָּתַן הַמַּפְתֵּחַ לְעַם הָאָרֶץ, כֵּלָיו טְהוֹרִין; וְכֵן אִם חָתַם עַל הַחַלּוֹן, אוֹ עָשָׂה לוֹ סִימָן--אַפִלּוּ מָצָא הַחוֹתָם מְקֻלְקָל, הֲרֵי כֵּלָיו טְהוֹרִין.</p>

<p><b>יב,ה</b>&nbsp;&nbsp;הַמַּנִּיחַ עַם הָאָרֶץ בְּתוֹךְ בֵּיתוֹ לְשָׁמְרוֹ, וְיָשַׁב הוּא מֵרָחוֹק--בִּזְמָן שְׁהוּא רוֹאֶה אֶת הַנִּכְנָסִין וְאֶת הַיּוֹצְאִין--הֲרֵי כָּל שֶׁבַּבַּיִת מִן הָאֹכָלִין וְהַמַּשְׁקִין וּכְלִי חֶרֶס שְׁאֵינוּ מֻקָּף צָמִיד פָּתִיל, טְמֵאִין; אֲבָל הַמִּשְׁכָּבוֹת וְהַמֶּרְכָּבוֹת וּכְלִי חֶרֶס הַמֻּקָּף צָמִיד פָּתִיל, טְהוֹרִין.&nbsp; וְאִם אֵינוּ רוֹאֶה, לֹא אֶת הַנִּכְנָסִין וְלֹא אֶת הַיּוֹצְאִין--כָּל שֶׁבַּבַּיִת טָמֵא:&nbsp; אַפִלּוּ הָיָה כָּפוּת אוֹ כְּרוּת יָדַיִם וְרַגְלַיִם--הַכֹּל טָמֵא, מִפְּנֵי שְׁהֶן בִּרְשׁוּת עַם הָאָרֶץ.</p>

<p><b>יב,ו</b>&nbsp;&nbsp;חָבֵר שֶׁהָיָה יָשֵׁן בְּבֵיתוֹ שֶׁלְּעַם הָאָרֶץ, וְהָיוּ כֵּלָיו מְקֻפָּלִין וּמֻנָּחִין תַּחַת רֹאשׁוֹ, וְסַנְדָּלָיו וְחָבִיתוֹ לְפָנָיו--הֲרֵי אֵלּוּ טְהוֹרִין:&nbsp; מִפְּנֵי שְׁהֶן בְּחֶזְקַת שְׁמִירַת בַּעְלֵיהֶן, וְלֹא יִגַּע בָּהֶן עַם הָאָרֶץ--שֶׁהֲרֵי הוּא אוֹמֵר, עַתָּה יֵעוֹר וְיַבִּיט בִּי.</p>

<p><b>יב,ז</b>&nbsp;&nbsp;עַם הָאָרֶץ שֶׁשָּׁאַל מֵחָבֵר מִטָּה זוֹ שֶׁיִּישַׁן עָלֶיהָ, וְיָשַׁן עָלֶיהָ בְּתוֹךְ בֵּיתוֹ שֶׁלְּחָבֵר--אֵין טָמֵא אֵלָא אוֹתָהּ הַמִּטָּה, וְעַד מְקוֹם שְׁהוּא יָכוֹל לִפְשֹׁט אֶת יָדוֹ מֵאוֹתָהּ הַמִּטָּה וְלִגַּע.</p>

<p><b>יב,ח</b>&nbsp;&nbsp;חָבֵר שֶׁאָמַר לְעַם הָאָרֶץ, שְׁמֹר לִי פָּרָה זוֹ שֶׁלֹּא תִכָּנֵס לַבַּיִת, אוֹ שֶׁלֹּא תְשַׁבַּר אֶת הַכֵּלִים--הֲרֵי הַבַּיִת וְהַכֵּלִים טְהוֹרִין, שֶׁלֹּא מָסַר לוֹ אֵלָא שְׁמִירַת הַפָּרָה; אֲבָל אִם אָמַר לוֹ שְׁמֹר לִי בַּיִת זֶה שֶׁלֹּא תִכָּנֵס בּוֹ הַפָּרָה, וְכֵלִים אֵלּוּ שֶׁלֹּא תְשַׁבְּרֵם--הֲרֵי הֶן טְמֵאִין.</p>

<p><b>יב,ט</b>&nbsp;&nbsp;הַמַּנִּיחַ עַם הָאָרֶץ בְּתוֹךְ בֵּיתוֹ וְיָצָא, וְהִנִּיחוֹ עֵר וּמְצָאוֹ עֵר, אוֹ יָשֵׁן וּמְצָאוֹ יָשֵׁן, אוֹ שֶׁהִנִּיחוֹ עֵר וּמְצָאוֹ יָשֵׁן--כָּל שֶׁבַּבַּיִת טָהוֹר; הִנִּיחוֹ יָשֵׁן וּמְצָאוֹ עֵר--כָּל מָקוֹם הַקָּרוֹב מִמֶּנּוּ שְׁהוּא יָכוֹל לִפְשֹׁט אֶת יָדוֹ וְלִגַּע בּוֹ, טָמֵא.</p>

<p><b>יב,י</b>&nbsp;&nbsp;וְכֵן הַמַּנִּיחַ אֻמָּנִין בְּתוֹךְ בֵּיתוֹ--אֵין טָמֵא, אֵלָא עַד מְקוֹם שֶׁיְּכוּלִין לִפְשֹׁט אֶת יְדֵיהֶן וְלִגַּע; וְאֵין אוֹמְרִין שֶׁמֶּא עָלוּ עַל גַּבֵּי כִּסֵּא אוֹ סֻלָּם, וְנָגְעוּ בַּכֵּלִים אוֹ בְּאֹכָלִין הַתְּלוּיִין לְמַעְלָה בַּכּוֹתָל.</p>

<p><b>יב,יא</b>&nbsp;&nbsp;[י] אֵשֶׁת חָבֵר שֶׁהִנִּיחָה לְאֵשֶׁת עַם הָאָרֶץ טוֹחֶנֶת בְּתוֹךְ בֵּיתָהּ--אַפִלּוּ פָּסְקָה הָרֵחַיִם, וְאַפִלּוּ הָיוּ שְׁתַּיִם--אֵין טָמֵא, אֵלָא מְקוֹם שֶׁיְּכוּלִין לִפְשֹׁט אֶת יְדֵיהֶן וְלִגַּע.&nbsp; וְאֵין אוֹמְרִין שֶׁמֶּא הָאַחַת טוֹחֶנֶת, וְהַשְּׁנִיָּה בִּלְּשָׁה כָּל שֶׁבַּבַּיִת; וְשֶׁמֶּא נִתְלָת, וְעָלָת בִּמְקוֹמוֹת הַגְּבוֹהוֹת.</p>

<p><b>יב,יב</b>&nbsp;&nbsp;[יא] הָאִשָּׁה שֶׁנִּכְנְסָה לְהוֹצִיא פַּת לֶעָנִי, יָצַאת וּמְצָאַתּוּ עוֹמֵד בְּצַד כִּכָּרוֹת--אַפִלּוּ הָיוּ תְּרוּמָה, הֲרֵי הֶן טְהוֹרוֹת:&nbsp; שְׁאֵין חֶזְקָתוֹ לִגַּע שֶׁלֹּא בִּרְשׁוּת.&nbsp; וְכֵן הָאִשָּׁה שֶׁיָּצְאָה וּמָצְאָה אֵשֶׁת עַם הָאָרֶץ חוֹתָה גֶּחָלִים מִתַּחַת הַקְּדֵרָה, הֲרֵי הַקְּדֵרָה טְהוֹרָה.</p>

<p><b>יב,יג</b>&nbsp;&nbsp;[יב] גַּבָּאֵי מַלְכוּת שֶׁנִּכְנְסוּ לְתוֹךְ הַבַּיִת לְמַשְׁכַּן, כָּל שֶׁבַּבַּיִת טָמֵא; אִם יֵשׁ עִמָּהֶן גּוֹי, נֶאֱמָנִין לוֹמַר לֹא נָגַעְנוּ--מִפְּנֵי שֶׁאֵימַת הַגּוֹי עֲלֵיהֶן.&nbsp; בַּמֶּה דְּבָרִים אֲמוּרִים, בִּזְמָן שֶׁיֵּשׁ שָׁם עֵדִים שֶׁנִּכְנְסוּ, אוֹ שֶׁהָיָה הַמַּשְׁכּוֹן בְּיָדָם.&nbsp; אֲבָל אִם אָמְרוּ הֶן מֵעַצְמָן, נִכְנַסְנוּ אֲבָל לֹא נָגַעְנוּ--נֶאֱמָנִין:&nbsp; שֶׁהַפֶּה שֶׁאָסַר, הוּא הַפֶּה שֶׁהִתִּיר.</p>

<p><b>יב,יד</b>&nbsp;&nbsp;[יג] הַגַּנָּבִים שֶׁנִּכְנְסוּ לְתוֹךְ הַבַּיִת--אֵין טָמֵא אֵלָא מְקוֹם רַגְלֵי הַגַּנָּבִים, מִפְּנֵי שְׁהֶן מְפַחֲדִין מִלְּבַלַּשׁ אֵלָא דָּבָר שֶׁנּוֹטְלִין.&nbsp; וּמַה הֶן מְטַמְּאִין בִּמְקוֹם הֲלִיכָתָן, הָאֹכָלִין וְהַמַּשְׁקִין וּכְלֵי חֶרֶס הַפְּתוּחִים.&nbsp; אֲבָל הַמִּשְׁכָּבוֹת וְהַמֶּרְכָּבוֹת וּכְלֵי חֶרֶס הַמֻּקָּפִין צָמִיד פָּתִיל, טְהוֹרִין; וְאִם יֵשׁ עִמָּהֶן גּוֹי אוֹ אִשָּׁה, הַכֹּל טָמֵא.</p>

<p><b>יב,טו</b>&nbsp;&nbsp;[יד] הַגַּבָּאִים וְהַגַּנָּבִים שֶׁעָשׂוּ תְּשׁוּבָה וְהִחְזִירוּ מֵעַצְמָן, לֹא מֵחֲמַת יִרְאָה, וְאָמְרוּ, לֹא נָגַעְנוּ בְּכָל מַה שֶׁהָיָה בַּבַּיִת כְּשֶׁנִּכְנַסְנוּ--הֲרֵי אֵלּוּ נֶאֱמָנִין, אַפִלּוּ עַל מְקוֹם רַגְלֵיהֶן.</p>

<p><b>יב,טז</b>&nbsp;&nbsp;[טו] הַמַּנִּיחַ אֶת בֵּיתוֹ פָּתוּחַ וּמְצָאוֹ פָּתוּחַ, אוֹ שֶׁמְּצָאוֹ נָעוּל, אַפִלּוּ הִנִּיחוֹ נָעוּל, וּמְצָאוֹ פָּתוּחַ וְלֹא נִגְנַב מִמֶּנּוּ כְּלוּם--כָּל שֶׁבְּבַיִת טָהוֹר:&nbsp; שֶׁאֲנִי אוֹמֵר הַגַּנָּבִים פְּתָחוּהוּ וְנִמְלְכוּ, וְהָלְכוּ לָהֶם וְלֹא נִכְנְסוּ.&nbsp; [טז] קֻרְדֹּם שֶׁאָבַד בַּבַּיִת, אוֹ שֶׁהִנִּיחוֹ בְּזָוִית זוֹ וּבָא וּמְצָאוֹ בְּזָוִית אַחֶרֶת--הַבַּיִת טָמֵא:&nbsp; שֶׁאֲנִי אוֹמֵר אָדָם טָמֵא נִכְנַס לְכָאן, וּנְטָלוֹ.</p>

<p><b>יב,יז</b>&nbsp;&nbsp;הַדָּר עִם עַם הָאָרֶץ בֶּחָצֵר, וְשָׁכַח כֵּלִים בֶּחָצֵר--אַפִלּוּ חָבִיּוֹת מֻקָּפוֹת צָמִיד פָּתִיל, אוֹ תַּנּוּר מֻקָּף צָמִיד פָּתִיל--הֲרֵי אֵלּוּ טְמֵאִין:&nbsp; עַד שֶׁיַּעֲשֶׂה לַתַּנּוּר מְחִצָּה גְּבוֹהָה עֲשָׂרָה טְפָחִים, כְּדֵי שֶׁלֹּא יִהְיֶה בִּרְשׁוּת עַם הָאָרֶץ.</p>

<p><b>יב,יח</b>&nbsp;&nbsp;חָבֵר שֶׁהָיְתָה לוֹ מְחִצָּה אוֹ סֻכָּה לִפְנֵי פִּתְחוֹ שֶׁלְּעַם הָאָרֶץ, אוֹ שֶׁהָיְתָה מְחִצָּה אוֹ סֻכָּה שֶׁלְּעַם הָאָרֶץ לִפְנֵי פִּתְחוֹ שֶׁלְּחָבֵר--כֵּלִים שֶׁבַּסֻּכָּה אוֹ כֵּלִים שֶׁבַּמְּחִצָּה טְמֵאִים, מִפְּנֵי שֶׁיֵּשׁ לְעַם הָאָרֶץ בְּסֻכָּה זוֹ אוֹ בִּמְחִצָּה זוֹ רְשׁוּת.</p>

<p><b>יב,יט</b>&nbsp;&nbsp;חָבֵר שֶׁהָיָה גַּגּוֹ לְמַעְלָה מִגַּגּוֹ שֶׁלְּעַם הָאָרֶץ--הֲרֵי זֶה שׁוֹטֵחַ שָׁם כֵּלִים וּמַנִּיחַ טְהָרוֹת, וְהֶן בְּחֶזְקָתָן:&nbsp; וְאַף עַל פִּי שֶׁעַם הָאָרֶץ יָכוֹל לִפְשֹׁט אֶת יָדוֹ וְלִגַּע.&nbsp; וְכֵן בַּגּוֹי, אֵינוּ חוֹשֵׁשׁ לֹא מִשּׁוֹם טֻמְאָה וְלֹא מִשּׁוֹם יֵין נֶסֶךְ.</p>

<p><b>יב,כ</b>&nbsp;&nbsp;הָיוּ הַגַּגּוֹת זֶה בְּצַד זֶה, אוֹ שֶׁהָיָה גַּגּוֹ שֶׁלְּעַם הָאָרֶץ לְמַעְלָה, וְשָׁטַח הֶחָבֵר כֵּלִים אוֹ הִנִּיחַ טְהָרוֹת בְּגַגּוֹ--הֲרֵי כָּל מָקוֹם שֶׁיָּכוֹל עַם הָאָרֶץ לִפְשֹׁט אֶת יָדוֹ וְלִגַּע, בְּחֶזְקַת טֻמְאָה.</p>

<p><b>יב,כא</b>&nbsp;&nbsp;[כ] שְׁתֵּי חֲצֵרוֹת זוֹ לִפְנִים מִזּוֹ, הַפְּנִימִית שֶׁלְּחָבֵר וְהַחִיצוֹנָה שֶׁלְּעַם הָאָרֶץ--חָבֵר מַנִּיחַ שָׁם כֵּלִים וְשׁוֹטֵחַ שָׁם פֵּרוֹת, אַף עַל פִּי שֶׁיָּד עַם הָאָרֶץ מַגַּעַת לְשָׁם:&nbsp; מִפְּנֵי שֶׁנִּתְפָּס עָלָיו כְּגַנָּב.&nbsp; [כא] חָצֵר הַחֲלוּקָה בִּפְסִיפָס, וְחָבֵר בְּצַד זֶה וְעַם הָאָרֶץ בְּצַד זֶה--טְהָרוֹתָיו טְהוֹרוֹת, אַף עַל פִּי שֶׁיָּד עַם הָאָרֶץ מַגַּעַת:&nbsp; מִפְּנֵי שְׁהֶם בִּרְשׁוּת הֶחָבֵר.</p>

<p><b>יב,כב</b>&nbsp;&nbsp;חָבֵר שֶׁנָּפַל דָּלְיוֹ לְתוֹךְ בּוֹרוֹ שֶׁלְּעַם הָאָרֶץ, וְהָלַךְ לְהָבִיא בְּמַה יַעֲלֶנּוּ--הֲרֵי זֶה טָמֵא:&nbsp; מִפְּנֵי שֶׁהֻנָּח בִּרְשׁוּת עַם הָאָרֶץ, שָׁעָה אַחַת.&nbsp; [כג] אֵשֶׁת עַם הָאָרֶץ שֶׁנִּכְנְסָה לְתוֹךְ בֵּיתוֹ שֶׁלְּחָבֵר לְהוֹצִיא בְּנוֹ אוֹ בִּתּוֹ אוֹ בְּהֶמְתּוֹ--כָּל שֶׁבַּבַּיִת טָהוֹר, מִפְּנֵי שֶׁנִּכְנְסָה שֶׁלֹּא בִּרְשׁוּת.</p>

<p><b>יב,כג</b>&nbsp;&nbsp;קַדָּר חָבֵר שֶׁהִנִּיחַ קְדֵרוֹתָיו שֶׁמּוֹכֵר, וְיָרַד לִשְׁתּוֹת--הֲרֵי הַפְּנִימִיּוֹת טְהוֹרוֹת, וְהַחִיצוֹנוֹת טְמֵאוֹת.&nbsp; בַּמֶּה דְּבָרִים אֲמוּרִים, בְּשֶׁהִנִּיחָן סָמוּךְ לִרְשׁוּת הָרַבִּים--מִפְּנֵי שֶׁהָעוֹבְרִים וְהַשָּׁבִים נוֹגְעִים בַּחִיצוֹנוֹת בְּשָׁעַת הֲלִיכָה.</p>

<p><b>יב,כד</b>&nbsp;&nbsp;הָיוּ רְחוֹקוֹת מֵרְשׁוּת הָרַבִּים--אִם הָיוּ כְּלֵי אֻמָּנוּתוֹ בְּיָדוֹ, הַכֹּל טְמֵאוֹת:&nbsp; מִפְּנֵי שֶׁכֵּלָיו מוֹכִיחִין שֶׁהֻנְּחוּ לִמְכֹּר, וְיַד הַכֹּל מְמַשְׁמְשׁוֹת בָּהֶן.&nbsp; וְאִם אֵין כְּלֵי אֻמָּנוּתוֹ בְּיָדוֹ, הַכֹּל טְהוֹרוֹת--חֶזְקָתָן שֶׁלֹּא נָגַע בָּהֶן אָדָם.</p>

<p><b>יב,כה</b>&nbsp;&nbsp;חָבֵר שֶׁהִנִּיחַ אֹכָלִין וּמַשְׁקִין עַל פֶּתַח חָנוּתוֹ, וְנִכְנַס--הֲרֵי אֵלּוּ טְמֵאִים, מִפְּנֵי שֶׁהָעוֹבְרִים מְמַשְׁמְשִׁין בָּהֶן.
<br>&nbsp;</p>

<h2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק יג</h2>

<p><b>יג,א</b>&nbsp;&nbsp;כּוֹהֵן שֶׁטִּהַר כֵּלָיו לְגַת זוֹ, וְהִנִּיחָן לְגַת הַבָּאָה--הֲרֵי אֵלּוּ בְּחֶזְקָתָן:&nbsp; שְׁאֵין עַמֵּי הָאָרֶץ נוֹגְעִין בְּכֵלִים שֶׁלְּכוֹהֵן זֶה, שְׁהֶן בְּתוֹךְ גִּתּוֹ--מִפְּנֵי שְׁהוּא אוֹכֵל טְהָרוֹת.&nbsp; אֲבָל שֶׁלְּיִשְׂרָאֵל--הֲרֵי אֵלּוּ טְמֵאוֹת, עַד שֶׁיֹּאמַר בְּלִבִּי הָיָה לִשְׁמֹר עַם הָאָרֶץ שֶׁיִּכָּנֵס לַגַּת שֶׁלֹּא יִגַּע בַּכֵּלִים.</p>

<p><b>יג,ב</b>&nbsp;&nbsp;הָרוֹצֶה לַעֲשׂוֹת יֵינוֹ בְּטַהְרָה בְּאֻמָּנִין עַמֵּי הָאָרֶץ, הֲרֵי זֶה מַטְבִּיל אֶת הַבּוֹצְרִים; וְכֵן אִם הָיָה עוֹשֶׂה שֶׁמֶן, מַטְבִּיל הַבַּדָּדִין:&nbsp; וְצָרִיךְ לַעֲמֹד עַל הָאֻמָּנִין, עַד שֶׁיִּטְבְּלוּ בְּפָנָיו--שֶׁהֲרֵי אֵינָן יוֹדְעִים הִלְכּוֹת טְבִילָה וַחֲצִיצָה.</p>

<p><b>יג,ג</b>&nbsp;&nbsp;יָצְאוּ חוּץ לְפֶתַח בֵּית הַבַּד, וְנִפְנוּ לַאֲחוֹרֵי הַגָּדֵר, וְחָזְרוּ--הֲרֵי אֵלּוּ בְּטַהְרָתָן:&nbsp; עַד כַּמָּה יַרְחִיקוּ וְהֶן טְהוֹרִין, עַד כְּדֵי שֶׁלֹּא יִסָּתְרוּ מֵעֵינָיו; אֲבָל אִם נִסְתְּרוּ מֵעֵינָיו--חָזְרוּ לְטֻמְאָתָן, עַד שֶׁיַּטְבִּילֵם פַּעַם שְׁנִיָּה, וְיַעְרִיבוּ שִׁמְשָׁן.&nbsp; [ג] הַבַּדָּדִין וְהַבּוֹצְרִים שֶׁנִּמְצֵאת טֻמְאָה לִפְנֵיהֶן, נֶאֱמָנִין לוֹמַר לֹא נָגַעְנוּ; וְכֵן בַּתִּינוֹקוֹת שֶׁבֵּינֵיהֶן.</p>

<p><b>יג,ד</b>&nbsp;&nbsp;הַמְּטַהֵר אֶת הַבַּדָּדִין, וְהִכְנִיסָן לְבֵית הַבַּד וְנָעַל עֲלֵיהֶן--אִם הָיוּ שָׁם כֵּלִים שֶׁנִּטְמְאוּ בְּמַדְרֵס--הֲרֵי בֵּית הַבַּד כֻּלּוֹ טָמֵא, שֶׁמֶּא נָגְעוּ בְּאוֹתָן הַכֵּלִים.&nbsp; וְאַפִלּוּ רָאָה אוֹתָן מִקֹּדֶם נִזְהָרִין מֵאוֹתָן הַכֵּלִים, מִפְּנֵי טֻמְאָתָן--הֲרֵי בֵּית הַבַּד טָמֵא, שֶׁמֶּא הֵסִיטוּ אוֹתָן וְהֶן מְדַמִּין שְׁאֵין הַמֵּסִיט טָמֵא:&nbsp; שְׁאֵין עַמֵּי הָאָרֶץ בְּקִיאִין בְּטֻמְאַת הֲסֵט.</p>

<p><b>יג,ה</b>&nbsp;&nbsp;הָיוּ חַמָּרָיו וּפוֹעֲלָיו טְעוּנִין טְהָרוֹת, וְעוֹבְרִין לְפָנָיו--אַף עַל פִּי שֶׁהִפְלִיגוּ יוֹתֵר מִמִּיל, הֲרֵי אֵלּוּ טְהוֹרוֹת:&nbsp; מִפְּנֵי שְׁהֶן בְּחֶזְקַת שְׁהוּא שׁוֹמְרָן, וְהֶן מְפַחֲדִין לִגַּע; וְאוֹמְרִין עַכְשָׁו יָבוֹא, שֶׁהֲרֵי הוּא אַחֲרֵינוּ.&nbsp; אֲבָל אִם אָמַר לָהֶם, צְאוּ וַאֲנִי אָבוֹא אַחֲרֵיכֶם--כֵּיוָן שֶׁנִּתְכַּסּוּ מֵעֵינָיו, הֲרֵי הֶן טְמֵאוֹת.</p>

<p><b>יג,ו</b>&nbsp;&nbsp;חָבֵר שֶׁהָיָה לָבוּשׁ בַּחֲלוּק וְעָטוּף בִּטְלִית וּמְהַלֵּךְ, וְאָמַר בְּלִבִּי הָיָה לִשְׁמֹר אֶת הַחֲלוּק, וְהָיִיתִי נִזְהָר בּוֹ, וְהִסַּחְתִּי דַּעְתִּי מִן הַטְּלִית--הֲרֵי הַחֲלוּק בְּטַהְרָתוֹ; וְהַטְּלִית טְמֵאָה, שֶׁמֶּא נָגַע בָּהּ עַם הָאָרֶץ.</p>

<p><b>יג,ז</b>&nbsp;&nbsp;הָיָה סַל עַל כְּתֵפוֹ, וּמַגְרֵפָה בְּתוֹךְ הַסַּל, וְאָמַר בְּלִבִּי הָיָה לִשְׁמֹר אֶת הַסַּל וְלִשְׁמֹר אֶת הַמַּגְרֵפָה מִדָּבָר הַמְּטַמְּאָהּ, אֲבָל לֹא מִדָּבָר הַפּוֹסְלָהּ--הַסַּל טָהוֹר, וְהַמַּגְרֵפָה טְמֵאָה; וְכָל תְּרוּמָה שֶׁבַּסַּל פְּסוּלָה, מִפְּנֵי הַמַּגְרֵפָה שֶׁפּוֹסֶלֶת הָאֹכָלִין שֶׁבַּסַּל.</p>

<p><b>יג,ח</b>&nbsp;&nbsp;הָיָה מִשְׁתַּמֵּשׁ מִן הֶחָבִית בְּטַהְרָה בְּחֶזְקַת שְׁהִיא חֻלִּין, וְאַחַר כָּךְ נִמְצֵאת תְּרוּמָה--אַף עַל פִּי שְׁהִיא טְהוֹרָה, הֲרֵי זוֹ אֲסוּרָה בַּאֲכִילָה:&nbsp; שֶׁמֶּא נָגַע בָּהּ טְבוּל יוֹם, שְׁהוּא פּוֹסֵל בַּתְּרוּמָה וְטָהוֹר בַּחֻלִּין כְּמוֹ שֶׁיִּתְבָּאַר; וְאֵינוּ דּוֹמֶה מְשַׁמֵּר תְּרוּמָה, לִמְשַׁמֵּר חֻלִּין.&nbsp; וְאִם אָמַר בְּלִבִּי הָיָה לְשָׁמְרָהּ אַפִלּוּ מִדָּבָר הַפּוֹסְלָהּ, הֲרֵי זוֹ מֻתֶּרֶת בַּאֲכִילָה.</p>

<p><b>יג,ט</b>&nbsp;&nbsp;נִתְחַלְּפוּ לוֹ כֵּלִים שֶׁלַּשַּׁבָּת בְּכֵלִים שֶׁלַּחֹל, וּלְבֵשָׁן--נִטְמְאוּ:&nbsp; שְׁאֵינוּ מְשַׁמֵּר כֵּלִים שֶׁלַּחֹל, כְּכֵלִים שֶׁלַּשַּׁבָּת.&nbsp; מַעֲשֶׂה בִּשְׁתֵּי נָשִׁים חֲבֵרוֹת, שֶׁנִּתְחַלְּפוּ לָהֶן כְּלֵיהֶן בְּבֵית הַמֶּרְחֵץ; וּבָא מַעֲשֶׂה לִפְנֵי חֲכָמִים, וְטִמְּאוּ הַכֵּלִים.</p>

<p><b>יג,י</b>&nbsp;&nbsp;אַפִלּוּ נָפְלָה מַעְפַּרְתּוֹ מִמֶּנּוּ, וְאָמַר לְחָבֵר תְּנָהּ לִי, וּנְתָנָהּ לוֹ--נִטְמֵאת:&nbsp; גְּזֵרָה שֶׁמֶּא יִתְּנֶנָּה לוֹ עַם הָאָרֶץ; אוֹ שֶׁלֹּא יִהְיֶה הֶחָבֵר מְשַׁמְּרָהּ--שְׁאֵין אָדָם מְשַׁמֵּר כֵּלִים שְׁאֵינָן שֶׁלּוֹ כְּכֵלָיו, אֵלָא אִם כֵּן הוֹדִיעוֹ וְסָמַךְ עָלָיו.</p>

<p><b>יג,יא</b>&nbsp;&nbsp;[ז] חָבֵר שֶׁמֵּת, וְהִנִּיחַ טְהָרוֹת--הֲרֵי אֵלּוּ טְהוֹרוֹת.&nbsp; הִנִּיחַ כֵּלִים, הֲרֵי הֶן טְמֵאִים:&nbsp; שֶׁאֲנִי אוֹמֵר שֶׁמֶּא נִטְמְאוּ וְהִזָּה עֲלֵיהֶן בַּשְּׁלִישִׁי, וַעֲדַיִן לֹא הִזָּה עֲלֵיהֶן בַּשְּׁבִיעִי; אוֹ שֶׁמֶּא הִזָּה עֲלֵיהֶן בַּשְּׁבִיעִי, וַעֲדַיִן לֹא הִטְבִּיל; אוֹ שֶׁמֶּא עֲדַיִן לֹא הִזָּה עֲלֵיהֶן כָּל עִיקָר.</p>

<p><b>יג,יב</b>&nbsp;&nbsp;[ח] מִי שֶׁאָמַר לוֹ עֵד אֶחָד נִטְמְאוּ טְהָרוֹתֶיךָ, וְהַלָּה שׁוֹתֵק--הֲרֵי זֶה נֶאֱמָן, וַהֲרֵי הֶן טְמֵאוֹת; וְאִם הִכְחִישׁוֹ וְאָמַר, לֹא נִטְמְאוּ--הֲרֵי הֶן בְּחֶזְקָתָן, עַד שֶׁיָּעִידוּ שְׁנָיִם.</p>

<p><b>יג,יג</b>&nbsp;&nbsp;הָיָה עוֹשֶׂה עִמּוֹ בַּטְּהָרוֹת אוֹ בִּזְבָחִים, וּלְאַחַר זְמָן מְצָאוֹ וְאָמַר לוֹ בְּשָׁעָה שֶׁפָּגַע בּוֹ, טְהָרוֹת שֶׁעָשִׂיתִי עִמָּךְ נִטְמְאוּ, וּזְבָחִים שֶׁעָשִׂיתִי עִמָּךְ נִתְפַּגְּלוּ--הֲרֵי זֶה נֶאֱמָן; אֲבָל אִם פָּגַע בּוֹ וְלֹא אָמַר לוֹ כְּלוּם, וְאַחַר כָּךְ פָּגַע בּוֹ פַּעַם שְׁנִיָּה וְאָמַר לוֹ--אֵינוּ נֶאֱמָן, אֵלָא הֲרֵי זְבָחָיו בְּחֶזְקַת כַּשְׁרוּת וּטְהָרוֹתָיו בְּחֶזְקַת טַהְרָה.
<br>&nbsp;</p>
</div>
</body></html>
