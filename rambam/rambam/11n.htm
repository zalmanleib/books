<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר המדע - הלכות יסודי התורה</title>
  https://zalmanleib.github.io/books/rambam/rambam/00n.htm
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>מְשֹׁךְ חַסְדְּךָ, לְיֹדְעֶיךָ; וְצִדְקָתְךָ, לְיִשְׁרֵי-לֵב (תהילים לו,יא).
<br>&nbsp;</p>

<h1>סֵפֶר רִאשׁוֹן וְהוּא סֵפֶר הַמַּדָּע</h1>
<br>
<p>הִלְכּוֹתָיו חָמֵשׁ, וְזֶה הוּא סִדּוּרָן:&nbsp; הִלְכּוֹת יְסוֹדֵי הַתּוֹרָה, הִלְכּוֹת דֵּעוֹת, הִלְכּוֹת תַּלְמוּד תּוֹרָה, הִלְכּוֹת עֲבוֹדָה זָרָה וְחֻקּוֹת הַגּוֹיִים, הִלְכּוֹת תְּשׁוּבָה.</p>

<p>[<b>הִלְכּוֹת יְסוֹדֵי הַתּוֹרָה</b>.&nbsp; יֵשׁ בִּכְלָלָן עֶשֶׂר מִצְווֹת--שֵׁשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לֵידַע שֶׁיֵּשׁ שָׁם אֱלוֹהַּ; (ב) שֶׁלֹּא יַעֲלֶה בְּמַחְשָׁבָה שֶׁיֵּשׁ שָׁם אֱלוֹהַּ זוּלָתִי ה'; (ג) לְיַחֲדוֹ; (ד) לְאָהֳבוֹ; (ה) לְיִרְאָה מִמֶּנּוּ; (ו) לְקַדַּשׁ שְׁמוֹ; (ז) שֶׁלֹּא לְחַלַּל שְׁמוֹ; (ח) שֶׁלֹּא לְאַבַּד דְּבָרִים שֶׁנִּקְרָא שְׁמוֹ עֲלֵיהֶן; (ט) לִשְׁמֹעַ מִן הַנָּבִיא הַמְּדַבֵּר בִּשְׁמוֹ; (י) שֶׁלֹּא לְנַסּוֹתוֹ.</p>

<p><b>הִלְכּוֹת דֵּעוֹת</b>.&nbsp; יֵשׁ בִּכְלָלָן אַחַת עֶשְׂרֵה מִצְווֹת--חָמֵשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהִדַּמּוֹת בִּדְרָכָיו; (ב) לְהִדָּבֵק בְּיוֹדְעָיו; (ג) לֶאֱהֹב אֶת רֵעִים; (ד) לֶאֱהֹב אֶת הַגֵּרִים; (ה) שֶׁלֹּא לִשְׂנֹא אַחִים; (ו) לְהוֹכִיחַ; (ז) שֶׁלֹּא לְהַלְבִּין פָּנִים; (ח) שֶׁלֹּא לְעַנּוֹת אֲמֵלָלִין; (ט) שֶׁלֹּא לַהֲלֹךְ רָכִיל; (י) שֶׁלֹּא לִנְקֹם; (יא) שֶׁלֹּא לִנְטֹר.</p>

<p><b>הִלְכּוֹת תַּלְמוּד תּוֹרָה</b>.&nbsp; יֵשׁ בִּכְלָלָן שְׁתֵּי מִצְווֹת עֲשֵׂה:&nbsp; (א) לִלְמֹד תּוֹרָה; (ב) לְכַבַּד מְלַמְּדֶיהָ וְיוֹדְעֶיהָ.</p>

<p><b>הִלְכּוֹת עֲבוֹדָה זָרָה וְחֻקּוֹת הַגּוֹיִים</b>.&nbsp; יֵשׁ בִּכְלָלָן אַחַת וַחֲמִשִּׁים מִצְווֹת--שְׁתֵּי מִצְווֹת עֲשֵׂה, וְתֵשַׁע וְאַרְבָּעִים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִפְנוֹת אַחַר עֲבוֹדָה זָרָה; (ב) שֶׁלֹּא לָתוּר אַחַר הִרְהוּר הַלֵּב וּרְאִיַּת הָעֵינַיִם; (ג) שֶׁלֹּא לְגַדַּף; (ד) שֶׁלֹּא יַעֲבֹד אוֹתָהּ כְּדֶרֶךְ עֲבוֹדָתָהּ; (ה) שֶׁלֹּא יִשְׁתַּחֲוֶה לָהּ; (ו) שֶׁלֹּא לַעֲשׂוֹת פֶּסֶל לְעַצְמוֹ; (ז) שֶׁלֹּא לַעֲשׂוֹת פֶּסֶל אַפִלּוּ לַאֲחֵרִים; (ח) שֶׁלֹּא לַעֲשׂוֹת צוּרוֹת אַפִלּוּ לְנוֹאי; (ט) שֶׁלֹּא לְהַדִּיחַ אֲחֵרִים אַחֲרֶיהָ; (י) לִשְׂרֹף עִיר הַנִּדַּחַת; (יא) שֶׁלֹּא לִבְנוֹתָהּ; (יב) שֶׁלֹּא לֵהָנוֹת מִכָּל מְמוֹנָהּ; (יג) שֶׁלֹּא לְהַסִּית יָחִיד לְעָבְדָהּ; (יד) שֶׁלֹּא לֶאֱהֹב הַמַּסִּית; (טו) שֶׁלֹּא לַעֲזֹב שִׂנְאָתוֹ; (טז) שֶׁלֹּא לְהַצִּילוֹ; (יז) שֶׁלֹּא לְלַמַּד עָלָיו זְכוּת; (יח) שֶׁלֹּא יִמָּנַע מִלְּלַמַּד עָלָיו חוֹבָה; (יט) שֶׁלֹּא לְהִתְנַבֵּא בִּשְׁמָהּ; (כ) שֶׁלֹּא לִשְׁמֹעַ מִן הַמִּתְנַבֵּא בִּשְׁמָהּ; (כא) שֶׁלֹּא לְהִתְנַבֵּא בְּשֶׁקֶר, וְאַפִלּוּ בְּשֵׁם ה'; (כב) שֶׁלֹּא לָגוּר מֵהֲרִיגַת נְבִיא שֶׁקֶר; (כג) שֶׁלֹּא לִשָּׁבַע בְּשֵׁם עֲבוֹדָה זָרָה; (כד) שֶׁלֹּא לַעֲשׂוֹת אוֹב; (כה) שֶׁלֹּא לַעֲשׂוֹת יִדְּעוֹנִי; (כו) שֶׁלֹּא לְהַעְבִיר לַמֹּלֶךְ; (כז) שֶׁלֹּא לְהָקִים מַצֵּבָה; (כח) שֶׁלֹּא לְהִשְׁתַּחֲווֹת עַל אֶבֶן מַשְׂכִּית; (כט) שֶׁלֹּא לִטַּע אֲשֵׁרָה; (ל) לְאַבַּד עֲבוֹדָה זָרָה וְכָל הַנַּעֲשֶׂה בִּשְׁבִילָהּ; (לא) שֶׁלֹּא לֵהָנוֹת בַּעֲבוֹדָה זָרָה וּבְכָל מְשַׁמְּשֶׁיהָ; (לב) שֶׁלֹּא לֵהָנוֹת בְּצִפּוּיֵי נֶעְבָּד; (לג) שֶׁלֹּא לִכְרֹת בְּרִית לְעוֹבְדֵי עֲבוֹדָה זָרָה; (לד) שֶׁלֹּא לָחֹן עֲלֵיהֶם; (לה) שֶׁלֹּא יֵשְׁבוּ בְּאַרְצֵנוּ; (לו) שֶׁלֹּא לְהִדַּמּוֹת בְּמִנְהֲגוֹתָם וּבְמַלְבּוּשָׁם; (לז) שֶׁלֹּא לְנַחַשׁ; (לח) שֶׁלֹּא לִקְסֹם; (לט) שֶׁלֹּא לְעוֹנֵן; (מ) שֶׁלֹּא לַחְבֹּר חֶבֶר; (מא) שֶׁלֹּא לִדְרֹשׁ אֶל הַמֵּתִים; (מב) שֶׁלֹּא לִשְׁאֹל בְּאוֹב; (מג) שֶׁלֹּא לִשְׁאֹל בְּיִדְּעוֹנִי; (מד) שֶׁלֹּא לְכַשַּׁף; (מה) שֶׁלֹּא לְהַקִּיף פְּאַת רֹאשׁ; (מו) שֶׁלֹּא לְהַשְׁחִית פְּאַת הַזָּקָן; (מז) שֶׁלֹּא יַעְדֶּה אִישׁ עֲדִי אִשָּׁה; (מח) שֶׁלֹּא תַעְדֶּה אִשָּׁה עֲדִי אִישׁ; (מט) שֶׁלֹּא לִכְתֹּב קַעֲקַע; (נ) שֶׁלֹּא לְהִתְגּוֹדֵד; (נא) שֶׁלֹּא לַעֲשׂוֹת קָרְחָה עַל מֵת.</p>

<p><b>הִלְכּוֹת תְּשׁוּבָה</b>.&nbsp; מִצְוַת עֲשֵׂה אַחַת, וְהִיא שֶׁיָּשׁוּב הַחוֹטֶא מֵחֶטְאוֹ לִפְנֵי ה', וְיִתְוַדֶּה.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, חָמֵשׁ וְשִׁבְעִים--שֵׁשׁ עֶשְׂרֵה מֵהֶן מִצְווֹת עֲשֵׂה, וְתֵשַׁע וַחֲמִשִּׁים מִצְווֹת לֹא תַעֲשֶׂה.]
<br>&nbsp;</p>

<h1>הִלְכּוֹת יְסוֹדֵי הַתּוֹרָה</h1>

<p>יֵשׁ בִּכְלָלָן עֶשֶׂר מִצְווֹת--שֵׁשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לֵידַע שֶׁיֵּשׁ שָׁם אֱלוֹהַּ; (ב) שֶׁלֹּא יַעֲלֶה בְּמַחְשָׁבָה שֶׁיֵּשׁ שָׁם אֱלוֹהַּ זוּלָתִי ה'; (ג) לְיַחֲדוֹ; (ד) לְאָהֳבוֹ; (ה) לְיִרְאָה מִמֶּנּוּ; (ו) לְקַדַּשׁ שְׁמוֹ; (ז) שֶׁלֹּא לְחַלַּל אֶת שְׁמוֹ; (ח) שֶׁלֹּא לְאַבַּד דְּבָרִים שֶׁנִּקְרָא שְׁמוֹ עֲלֵיהֶן; (ט) לִשְׁמֹעַ מִן הַנָּבִיא הַמְּדַבֵּר בִּשְׁמוֹ; (י) שֶׁלֹּא לְנַסּוֹתוֹ.&nbsp; וּבֵאוּר כָּל הַמִּצְווֹת הָאֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק א</h2>

<p><b>א,א</b>&nbsp;&nbsp;יְסוֹד הַיְּסוֹדוֹת וְעַמּוּד הַחָכְמוֹת, לֵידַע שֶׁיֵּשׁ שָׁם מָצוּי רִאשׁוֹן.&nbsp; וְהוּא מַמְצִיא כָּל הַנִּמְצָא; וְכָל הַנִּמְצָאִים מִן שָׁמַיִם וָאָרֶץ וּמַה בֵּינֵיהֶם, לֹא נִמְצְאוּ אֵלָא מֵאֲמִתַּת הִמָּצְאוֹ.&nbsp; [ב] וְאִם יַעֲלֶה עַל הַדַּעַת שְׁהוּא אֵינוּ מָצוּי, אֵין דָּבָר אַחֵר יָכוֹל לְהִמָּצֹאות.&nbsp; [ג] וְאִם יַעֲלֶה עַל הַדַּעַת שְׁאֵין כָּל הַנִּמְצָאִים מִלְּבַדּוֹ מְצוּיִים, הוּא לְבַדּוֹ יִהְיֶה מָצוּי וְלֹא יִבָּטֵל הוּא לְבִטּוּלָם:&nbsp; שֶׁכָּל הַנִּמְצָאִים צְרִיכִין לוֹ; וְהוּא בָּרוּךְ הוּא אֵינוּ צָרִיךְ לָהֶם, וְלֹא לְאֶחָד מֵהֶם.</p>

<p><b>א,ב</b>&nbsp;&nbsp;לְפִיכָּךְ אֵין אֲמִתָּתוֹ כַּאֲמִתַּת אֶחָד מֵהֶם.&nbsp; [ד] הוּא שֶׁהַנָּבִיא אוֹמֵר "וַה' אֱלֹהִים אֱמֶת" (ירמיהו י,י)--הוּא לְבַדּוֹ הָאֱמֶת, וְאֵין לְאַחֵר אֱמֶת כַּאֲמִתּוֹ.&nbsp; וְהוּא שֶׁהַתּוֹרָה אוֹמֶרֶת "אֵין עוֹד, מִלְּבַדּוֹ" (דברים ד,לה), כְּלוֹמַר אֵין שָׁם מָצוּי אֱמֶת מִלְּבַדּוֹ כְּמוֹתוֹ.</p>

<p><b>א,ג</b>&nbsp;&nbsp;[ה] הַמָּצוּי הַזֶּה--הוּא אֱלוֹהַּ הָעוֹלָם, אֲדוֹן כָּל הָאָרֶץ.&nbsp; וְהוּא הַמַּנְהִיג הַגַּלְגַּל בְּכוֹחַ שְׁאֵין לוֹ קֵץ וְתַכְלִית, בְּכוֹחַ שְׁאֵין לוֹ הֶפְסֵק, שֶׁהַגַּלְגַּל סוֹבֵב תָּמִיד, וְאֵי אִפְשָׁר שֶׁיִּסֹּב בְּלֹא מְסַבֵּב; וְהוּא בָּרוּךְ הוּא הַמְּסַבֵּב אוֹתוֹ, בְּלֹא יָד וְלֹא גּוּף.</p>

<p><b>א,ד</b>&nbsp;&nbsp;[ו] וִידִיעַת דָּבָר זֶה מִצְוַת עֲשֵׂה, שֶׁנֶּאֱמָר "אָנֹכִי ה' אֱלֹהֶיךָ" (שמות כ,ב; דברים ה,ו).&nbsp; וְכָל הַמַּעֲלֶה עַל דַּעְתּוֹ שֶׁיֵּשׁ שָׁם אֱלוֹהַּ אַחֵר, חוּץ מִזֶּה--עוֹבֵר בְּלֹא תַעֲשֶׂה, שֶׁנֶּאֱמָר "לֹא-יִהְיֶה לְךָ אֱלֹהִים אֲחֵרִים, עַל-פָּנָי" (שמות כ,ב; דברים ה,ו); וְכָפַר בָּעִיקָר, שֶׁזֶּה הוּא הָעִיקָר הַגָּדוֹל שֶׁהַכֹּל תָּלוּי בּוֹ.</p>

<p><b>א,ה</b>&nbsp;&nbsp;[ז] אֱלוֹהַּ זֶה אֶחָד הוּא--אֵינוּ לֹא שְׁנַיִם וְלֹא יָתֵר עַל שְׁנַיִם, אֵלָא אֶחָד, שְׁאֵין כְּיֵחוּדוֹ אֶחָד מִן הָאֲחָדִים הַנִּמְצָאִים בָּעוֹלָם:&nbsp; לֹא אֶחָד כְּמִין שְׁהוּא כּוֹלֵל אֲחָדִים הַרְבֵּה, וְלֹא אֶחָד כְּגוּף שְׁהוּא נֶחְלָק לְמַחְלָקוֹת וְלִקְצָווֹת; אֵלָא יֵחוּד שְׁאֵין יֵחוּד אַחֵר כְּמוֹתוֹ בָּעוֹלָם.</p>

<p><b>א,ו</b>&nbsp;&nbsp;אִלּוּ הָיוּ הָאֱלוֹהוֹת הַרְבֵּה--הָיוּ גּוּפִין וּגְוִיּוֹת, מִפְּנֵי שְׁאֵין הַנִּמְנִין הַשּׁוֹוִין בִּמְצִיאָתָן נִפְרָדִין זֶה מִזֶּה אֵלָא בַּמְּאֹרָעִין שֶׁיֵּארְעוּ הַגּוּפוֹת וְהַגְּוִיּוֹת.&nbsp; וְאִלּוּ הָיָה הַיּוֹצֵר גּוּף וּגְוִיָּה--הָיָה לוֹ קֵץ וְתַכְלִית, שְׁאֵי אִפְשָׁר לִהְיוֹת גּוּף שְׁאֵין לוֹ קֵץ.&nbsp; וְכָל שֶׁיֵּשׁ לוֹ קֵץ וְתַכְלִית, יֵשׁ לְכוֹחוֹ קֵץ וָסוֹף.</p>

<p><b>א,ז</b>&nbsp;&nbsp;וֵאלֹהֵינוּ בָּרוּךְ שְׁמוֹ, הוֹאִיל וְכוֹחוֹ אֵין לוֹ קֵץ וְאֵינוּ פּוֹסֵק, שֶׁהֲרֵי הַגַּלְגַּל סוֹבֵב תָּמִיד, אֵין כּוֹחוֹ כּוֹחַ גּוּף.&nbsp; וְהוֹאִיל וְאֵינוּ גּוּף, לֹא יֵארְעוּ מְאֹרְעוֹת הַגּוּפוֹת כְּדֵי שֶׁיְּהֶא נֶחְלָק וְנִפְרָד מֵאַחֵר; לְפִיכָּךְ אֵי אִפְשָׁר שֶׁיִּהְיֶה אֵלָא אֶחָד.&nbsp; וִידִיעַת דָּבָר זֶה--מִצְוַת עֲשֵׂה, שֶׁנֶּאֱמָר "ה' אֱלֹהֵינוּ, ה' אֶחָד" (דברים ו,ד).</p>

<p><b>א,ח</b>&nbsp;&nbsp;הֲרֵי מְפֹרָשׁ בַּתּוֹרָה וּבַנָּבִיא, שְׁאֵין הַקָּדוֹשׁ בָּרוּךְ הוּא גּוּף וּגְוִיָּה:&nbsp; שֶׁנֶּאֱמָר "כִּי ה' אֱלֹהֵיכֶם, הוּא הָאֱלֹהִים בַּשָּׁמַיִם מִמַּעַל וְעַל הָאָרֶץ מִתָּחַת" (ראה דברים ד,לט; יהושוע ב,יא), וְהַגּוּף לֹא יִהְיֶה בִּשְׁנֵי מְקוֹמוֹת.&nbsp; וְנֶאֱמָר "כִּי לֹא רְאִיתֶם, כָּל-תְּמוּנָה" (דברים ד,טו), וְנֶאֱמָר "וְאֶל-מִי תְדַמְּיוּנִי, וְאֶשְׁוֶה" (ישעיהו מ,כה); וְאִלּוּ הָיָה גּוּף, הָיָה דּוֹמֶה לִשְׁאָר גּוּפִים.</p>

<p><b>א,ט</b>&nbsp;&nbsp;אִם כֵּן מַה הוּא זֶה שֶׁנֶּאֱמָר בַּתּוֹרָה "וְתַחַת רַגְלָיו" (שמות כד,י), "כְּתֻבִים בְּאֶצְבַּע אֱלֹהִים" (שמות לא,יח; דברים ט,י), "יַד-ה'" (שמות ט,ג; במדבר יא,כג; דברים ב,טו), "עֵינֵי ה'" (דברים יא,יב), "אָזְנֵי ה'" (במדבר יא,א; במדבר יא,יח), וְכַיּוֹצֶא בִּדְבָרִים הַלָּלוּ--הַכֹּל לְפִי דַּעְתָּן שֶׁלִּבְנֵי אָדָם הוּא, שְׁאֵינָן מַכִּירִין אֵלָא הַגּוּפוֹת; וְדִבְּרָה תּוֹרָה כִּלְשׁוֹן בְּנֵי אָדָם.&nbsp; וְהַכֹּל כִּנּוּיִים הֶם, כְּמוֹ שֶׁנֶּאֱמָר "אִם-שַׁנּוֹתִי בְּרַק חַרְבִּי" (דברים לב,מא), וְכִי חֶרֶב יֵשׁ לוֹ וּבְחֶרֶב הוּא הוֹרֵג; אֵלָא מָשָׁל, וְהַכֹּל מָשָׁל.</p>

<p><b>א,י</b>&nbsp;&nbsp;רְאָיָה לְדָבָר זֶה, שֶׁנָּבִיא אֶחָד אוֹמֵר שֶׁרָאָה הַקָּדוֹשׁ בָּרוּךְ הוּא "לְבוּשֵׁהּ כִּתְלַג חִוָּר" (דנייאל ז,ט), וְאַחֵר רָאָהוּ "חֲמוּץ בְּגָדִים מִבָּצְרָה" (ישעיהו סג,א); וּמֹשֶׁה רַבֵּנוּ עַצְמוֹ רָאָהוּ עַל הַיָּם כְּגִבּוֹר עוֹשֵׂה מִלְחָמָה, וּבְסִינַי כִּשְׁלִיחַ צִבּוּר עָטוּף.&nbsp; לוֹמַר שְׁאֵין לוֹ דְּמוּת וְצוּרָה, אֵלָא הַכֹּל בְּמַרְאֵה הַנְּבוּאָה וּבַמַּחֲזֶה.&nbsp; וַאֲמִתַּת הַדָּבָר, אֵין דַּעְתּוֹ שֶׁלָּאָדָם יְכוּלָה לְהַשִּׂיגוֹ וּלְחָקְרוֹ; וְזֶה הוּא שֶׁאָמַר הַכָּתוּב "הַחֵקֶר אֱלוֹהַּ, תִּמְצָא; אִם עַד-תַּכְלִית שַׁדַּי, תִּמְצָא" (איוב יא,ז).</p>

<p><b>א,יא</b>&nbsp;&nbsp;[י] מַה הוּא זֶה שֶׁבִּקַּשׁ מֹשֶׁה רַבֵּנוּ לְהַשִּׂיג כְּשֶׁאָמַר "הַרְאֵנִי נָא, אֶת-כְּבֹדֶךָ" (שמות לג,יח)--בִּקַּשׁ לֵידַע אֲמִתַּת הִמָּצְאוֹ שֶׁלְּהַקָּדוֹשׁ בָּרוּךְ הוּא, עַד שֶׁיִּהְיֶה יָדוּעַ בְּלִבּוֹ כְּמוֹ יְדִיעַת אֶחָד מִן הָאֲנָשִׁים שֶׁרָאָה פָּנָיו וְנֶחְקְקָה צוּרָתוֹ בְּקִרְבּוֹ, שֶׁנִּמְצָא אוֹתוֹ הָאִישׁ נִפְרָד בְּדַעְתּוֹ מִשְּׁאָר הָאֲנָשִׁים; כָּךְ בִּקַּשׁ מֹשֶׁה רַבֵּנוּ לִהְיוֹת מְצִיאַת הַקָּדוֹשׁ בָּרוּךְ הוּא נִפְרֶדֶת בְּלִבּוֹ מִשְּׁאָר מְצִיאַת הַנִּמְצָאִים, עַד שֶׁיֵּדַע אֲמִתַּת הִמָּצְאוֹ כְּמַה שְׁהִיא.&nbsp; וֶהֱשִׁיבוֹ בָּרוּךְ הוּא שְׁאֵין כּוֹחַ בְּדַעַת הָאָדָם הַחַי שְׁהוּא מְחֻבָּר מִגּוּף וְנֶפֶשׁ, לְהַשִּׂיג אֲמִתַּת דָּבָר זֶה עַל בָּרְיוֹ.</p>

<p><b>א,יב</b>&nbsp;&nbsp;וְהוֹדִיעוֹ בָּרוּךְ הוּא מַה שֶׁלֹּא יָדַע אָדָם לְפָנָיו וְלֹא יֵדַע לְאַחֲרָיו, עַד שֶׁהִשִּׂיג מֵאֲמִתַּת הִמָּצְאוֹ דָּבָר שֶׁנִּפְרַד הַקָּדוֹשׁ בָּרוּךְ הוּא בְּדַעְתּוֹ מִשְּׁאָר הַנִּמְצָאִים, כְּמוֹ שֶׁיִּפָּרֵד אֶחָד מִן הָאֲנָשִׁים שֶׁרָאָה אֲחוֹרָיו, וְהִשִּׂיג כָּל גּוּפוֹ וּמַלְבּוּשׁוֹ בְּדַעְתּוֹ מִשְּׁאָר הָאֲנָשִׁים; וְעַל דָּבָר זֶה רָמַז הַכָּתוּב, וְאָמַר "וְרָאִיתָ, אֶת-אֲחֹרָי; וּפָנַי, לֹא יֵרָאוּ" (שמות לג,כג).</p>

<p><b>א,יג</b>&nbsp;&nbsp;[יא] וְכֵיוָן שֶׁנִּתְבָּרַר שְׁאֵינוּ גּוּף וּגְוִיָּה, יִתְבָּאַר שֶׁלֹּא יֵארְעוֹ וְלֹא אֶחָד מִמְּאֹרְעוֹת הַגּוּף:&nbsp; לֹא חִבּוּר וְלֹא פֵּרוּד, וְלֹא מָקוֹם וְלֹא מִדָּה, וְלֹא עֲלִיָּה וְלֹא יְרִידָה, וְלֹא יָמִין וְלֹא שְׂמֹאל, וְלֹא פָּנִים וְלֹא אָחוֹר, וְלֹא יְשִׁיבָה וְלֹא עֲמִידָה.&nbsp; וְאֵינוּ מָצוּי בַּזְּמָן, עַד שֶׁיִּהְיֶה לוֹ רֵאשִׁית וְאַחֲרִית וּמִנְיַן שָׁנִים; וְאֵינוּ מִשְׁתַּנֶּה, שְׁאֵין לוֹ דָּבָר שֶׁיִּגְרֹם לוֹ שִׁנּוּי.</p>

<p><b>א,יד</b>&nbsp;&nbsp;וְאֵין לוֹ לֹא מָוֶת וְלֹא חַיִּים כְּחַיֵּי הַגּוּף הַחַי, וְלֹא סִכְלוּת וְלֹא חָכְמָה כְּחָכְמַת הָאִישׁ הֶחָכָם, לֹא שִׁינָה וְלֹא הֲקִיצָה, וְלֹא כַּעַס וְלֹא שְׂחוֹק, וְלֹא שִׂמְחָה וְלֹא עַצְבוּת, וְלֹא שְׁתִיקָה וְלֹא דִּבּוּר כְּדִבּוּר הָאָדָם.&nbsp; כָּךְ אָמְרוּ חֲכָמִים, אֵין לְמַעְלָה לֹא יְשִׁיבָה וְלֹא עֲמִידָה, לֹא עֹרֶף וְלֹא עִפּוּי.</p>

<p><b>א,טו</b>&nbsp;&nbsp;[יב] וְהוֹאִיל וְהַדָּבָר כָּךְ הוּא, כָּל הַדְּבָרִים הַלָּלוּ וְכַיּוֹצֶא בָּהֶן שֶׁנֶּאְמְרוּ בַּתּוֹרָה וּבְדִבְרֵי נְבִיאִים--הַכֹּל מָשָׁל וּמְלִיצָה הֶם, כְּמוֹ שֶׁנֶּאֱמָר "יוֹשֵׁב בַּשָּׁמַיִם, יִשְׂחָק" (תהילים ב,ד), "כִּעֲסוּנִי בְּהַבְלֵיהֶם" (דברים לב,כא), "כַּאֲשֶׁר-שָׂשׂ ה'" (דברים כח,סג), וְכַיּוֹצֶא בָּהֶן.&nbsp; עַל הַכֹּל אָמְרוּ חֲכָמִים, דִּבְּרָה תּוֹרָה כִּלְשׁוֹן בְּנֵי אָדָם.&nbsp; וְכֵן הוּא אוֹמֵר "הַאֹתִי הֵם מַכְעִסִים" (ירמיהו ז,יט); הֲרֵי הוּא אוֹמֵר "אֲנִי ה', לֹא שָׁנִיתִי" (מלאכי ג,ו), וְאִלּוּ הָיָה פְּעָמִים כּוֹעֵס וּפְעָמִים שָׂמֵחַ, הָיָה מִשְׁתַּנֶּה.&nbsp; וְכָל הַדְּבָרִים הָאֵלּוּ אֵינָם מְצוּיִים אֵלָא לַגּוּפִים הָאֲפֵלִים הַשְּׁפָלִים, "שֹׁכְנֵי בָתֵּי-חֹמֶר--אֲשֶׁר-בֶּעָפָר יְסוֹדָם" (איוב ד,יט).&nbsp; אֲבָל הוּא בָּרוּךְ הוּא יִתְעַלֶּה וְיִתְרוֹמֵם, עַל כָּל זֶה.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ב</h2>

<p><b>ב,א</b>&nbsp;&nbsp;הָאֵל הַנִּכְבָּד וְהַנּוֹרָא הַזֶּה--מִצְוָה לְאָהֳבוֹ וּלְיִרְאָה מִמֶּנּוּ, שֶׁנֶּאֱמָר "וְאָהַבְתָּ, אֵת ה' אֱלֹהֶיךָ" (דברים ו,ה; דברים יא,א) וְנֶאֱמָר "אֶת-ה' אֱלֹהֶיךָ תִּירָא" (דברים ו,יג; דברים י,כ).&nbsp; [ב] וְהֵיאַךְ הִיא הַדֶּרֶךְ לְאַהֲבָתוֹ, וְיִרְאָתוֹ:&nbsp; בְּשָׁעָה שֶׁיִּתְבּוֹנֵן הָאָדָם בְּמַעֲשָׂיו וּבְרוּאָיו הַנִּפְלָאִים הַגְּדוֹלִים, וְיִרְאֶה מֵהֶם חָכְמָתוֹ שְׁאֵין לָהּ עֵרֶךְ וְלֹא קֵץ--מִיָּד הוּא אוֹהֵב וּמְשַׁבֵּחַ וּמְפָאֵר וּמִתְאַוֶּה תַּאֲוָה גְּדוֹלָה לֵידַע הַשֵּׁם הַגָּדוֹל, כְּמוֹ שֶׁאָמַר דָּוִיד "צָמְאָה נַפְשִׁי, לֵאלֹהִים--לְאֵל חָי" (תהילים מב,ג).</p>

<p><b>ב,ב</b>&nbsp;&nbsp;וּכְשֶׁמְּחַשֵּׁב בַּדְּבָרִים הָאֵלּוּ עַצְמָן, מִיָּד הוּא נִרְתָּע לַאֲחוֹרָיו, וְיִירָא וְיִפְחַד וְיֵדַע שְׁהוּא בִּרְיָה קְטַנָּה שְׁפָלָה אֲפֵלָה, עוֹמֵד בְּדַעַת קַלָּה מְעוּטָה לִפְנֵי תְּמִים דֵּעוֹת, כְּמוֹ שֶׁאָמַר דָּוִיד "כִּי-אֶרְאֶה שָׁמֶיךָ .&nbsp;.&nbsp;. מָה-אֱנוֹשׁ כִּי-תִזְכְּרֶנּוּ" (תהילים ח,ד-ה).</p>

<p><b>ב,ג</b>&nbsp;&nbsp;וּלְפִי הַדְּבָרִים הָאֵלּוּ אֲנִי מְבָאֵר כְּלָלִים גְּדוֹלִים מִמַּעֲשֶׂה רִבּוֹן הָעוֹלָמִים, כְּדֵי שֶׁיִּהְיוּ פֶּתַח לַמֵּבִין לֶאֱהֹב אֶת הַשֵּׁם, כְּמוֹ שֶׁאָמְרוּ חֲכָמִים בְּעִנְיַן אַהֲבָה, שֶׁמִּתּוֹךְ כָּךְ אַתָּה מַכִּיר אֶת מִי שֶׁאָמַר וְהָיָה הָעוֹלָם.</p>

<p><b>ב,ד</b>&nbsp;&nbsp;[ג] כָּל מַה שֶׁבָּרָא הַקָּדוֹשׁ בָּרוּךְ הוּא בְּעוֹלָמוֹ, נֶחְלָק לִשְׁלוֹשָׁה חֲלָקִים:&nbsp; מֵהֶם בְּרוּאִים שְׁהֶם מְחֻבָּרִים מִגֹּלֶם וְצוּרָה--וְהֶם נֶהֱוִים וְנִפְסָדִים תָּמִיד, כְּמוֹ גּוּפוֹת הָאָדָם וְהַבְּהֵמָה וְהַצְּמָחִים וְהַמַּתְּכוֹת.&nbsp; וּמֵהֶם בְּרוּאִים שְׁהֶם מְחֻבָּרִים מִגֹּלֶם וְצוּרָה, אֲבָל אֵינָם מִשְׁתַּנִּים מִגּוּף לְגוּף וּמִצּוּרָה לְצוּרָה כְּמוֹ הָרִאשׁוֹנִים, אֵלָא צוּרָתָם קְבוּעָה בְּגֻלְמָם לְעוֹלָם, וְאֵינָם מִשְׁתַּנִּים כְּמוֹ אֵלּוּ--וְהֶם הַגַּלְגַּלִּים וְהַכּוֹכָבִים שֶׁבָּהֶן, וְאֵין גֻּלְמָם כִּשְׁאָר גְּלָמִים וְלֹא צוּרָתָם כִּשְׁאָר צוּרוֹת.</p>

<p><b>ב,ה</b>&nbsp;&nbsp;וּמֵהֶם בְּרוּאִים צוּרָה בְּלֹא גֹּלֶם כְּלָל--וְהֶם הַמַּלְאָכִים, שֶׁהַמַּלְאָכִים אֵינָם גּוּף וּגְוִיָּה, אֵלָא צוּרוֹת נִפְרָדוֹת זוֹ מִזּוֹ.&nbsp; [ד] וּמַה הוּא זֶה שֶׁהַנְּבִיאִים אוֹמְרִים שֶׁרָאוּ הַמַּלְאָךְ אֵשׁ וּבַעַל כְּנָפַיִם--הַכֹּל בְּמַרְאֵה הַנְּבוּאָה וְדֶרֶךְ חִידָה, לוֹמַר שְׁאֵינוּ גּוּף וְאֵינוּ כָּבֵד כַּגּוּפוֹת הַכְּבֵדִים, כְּמוֹ שֶׁנֶּאֱמָר "כִּי ה' אֱלֹהֶיךָ, אֵשׁ אֹכְלָה הוּא" (דברים ד,כד), וְאֵינוּ אֵשׁ אֵלָא מָשָׁל.&nbsp; וּכְמוֹ שֶׁנֶּאֱמָר "עֹשֶׂה מַלְאָכָיו, רוּחוֹת" (תהילים קד,ד).</p>

<p><b>ב,ו</b>&nbsp;&nbsp;[ה] וּבְמַה יִפָּרְדוּ הַצּוּרוֹת זוֹ מִזּוֹ, וַהֲרֵי אֵינָן גּוּפִין--לְפִי שְׁאֵינָן שׁוֹוִין בִּמְצִיאָתָן, אֵלָא כָּל אֶחָד מֵהֶן לְמַטָּה מִמַּעֲלָתוֹ שֶׁלַּחֲבֵרוֹ וְהוּא מָצוּי מִכּוֹחוֹ זֶה לְמַעְלָה מִזֶּה; וְהַכֹּל נִמְצָאִים מִכּוֹחוֹ שֶׁלְּהַקָּדוֹשׁ בָּרוּךְ הוּא וְטוּבוֹ.&nbsp; וְזֶה הוּא שֶׁרָמַז שְׁלֹמֹה בְּחָכְמָתוֹ וְאָמַר "כִּי גָבֹהַּ מֵעַל גָּבֹהַּ, שֹׁמֵר, וּגְבֹהִים, עֲלֵיהֶם" (קוהלת ה,ז).</p>

<p><b>ב,ז</b>&nbsp;&nbsp;[ו] זֶה שֶׁאָמַרְנוּ לְמַטָּה מִמַּעֲלָתוֹ, אֵינָהּ מַעֲלַת מָקוֹם כְּמוֹ אָדָם שֶׁיּוֹשֵׁב לְמַעְלָה מֵחֲבֵרוֹ; אֵלָא כְּמוֹ שֶׁאוֹמְרִין בִּשְׁנֵי חֲכָמִים שֶׁאֶחָד גָּדוֹל מֵחֲבֵרוֹ בְּחָכְמָה, שְׁהוּא לְמַעְלָה מִמַּעֲלָתוֹ שֶׁלְּזֶה, וּכְמוֹ שֶׁאוֹמְרִין בָּעִלָּה, שְׁהִיא לְמַעְלָה מִן הֶעָלוּל.</p>

<p><b>ב,ח</b>&nbsp;&nbsp;[ז] שִׁנּוּי שְׁמוֹת הַמַּלְאָכִים, עַל שֵׁם מַעֲלוֹתָם הִיא; וּלְפִיכָּךְ נִקְרָאִים חַיּוֹת הַקֹּדֶשׁ וְהֶם לְמַעְלָה מִן הַכֹּל, אוֹפַנִּים, וְאֶרְאֶלִּים, וְחַשְׁמַלִּים, וּשְׂרָפִים, וּמַלְאָכִים, וֵאלֹהִים, וּבְנֵי אֱלֹהִים, וּכְרוּבִים, וְאִישִׁים.</p>

<p><b>ב,ט</b>&nbsp;&nbsp;כָּל אֵלּוּ עֲשָׂרָה הַשֵּׁמוֹת שֶׁנִּקְרְאוּ בָּהֶם הַמַּלְאָכִים, עַל שֵׁם עֶשֶׂר מַעֲלוֹת שֶׁלָּהֶם הֶם.&nbsp; וּמַעֲלָה שְׁאֵין לְמַעְלָה מִמֶּנָּה אֵלָא מַעֲלַת הָאֵל בָּרוּךְ הוּא, הִיא מַעֲלַת הַצּוּרוֹת שֶׁנִּקְרֵאת חַיּוֹת; לְפִיכָּךְ נֶאֱמָר בַּנְּבוּאָה, שְׁהֶן תַּחַת הַכִּסֵּא.&nbsp; וּמַעֲלָה עֲשִׂירִית, הִיא מַעֲלַת הַצּוּרָה שֶׁנִּקְרֵאת אִישִׁים, וְהֶם הַמַּלְאָכִים שֶׁמְּדַבְּרִים עִם הַנְּבִיאִים וְנִרְאִים לָהֶם בְּמַרְאֵה הַנְּבוּאָה; לְפִיכָּךְ נִקְרְאוּ אִישִׁים, שֶׁמַּעֲלָתָם קְרוֹבָה מִמַּעֲלַת דַּעַת הָאָדָם.</p>

<p><b>ב,י</b>&nbsp;&nbsp;[ח] וְכָל הַצּוּרוֹת הָאֵלּוּ חַיִּים וּמַכִּירִים אֶת הַבּוֹרֵא, וְיוֹדְעִין אוֹתוֹ דֵּעָה גְּדוֹלָה עַד לִמְאוֹד.&nbsp; כָּל צוּרָה וְצוּרָה לְפִי מַעֲלָתָהּ, לֹא לְפִי גָּדְלוֹ.&nbsp; אַפִלּוּ מַעֲלָה הָרִאשׁוֹנָה אֵינָהּ יְכוּלָה לְהַשִּׂיג אֲמִתַּת הַבּוֹרֵא כְּמַה שְׁהִיא, אֵלָא דַּעְתָּהּ קְצָרָה לְהַשִּׂיג.</p>

<p><b>ב,יא</b>&nbsp;&nbsp;אֲבָל מַשֶּׂגֶת וְיוֹדַעַת יָתֵר, מִמַּה שֶׁמַּשֶּׂגֶת וְיוֹדַעַת צוּרָה שֶׁלְּמַטָּה מִמֶּנָּה; וְכֵן כָּל מַעֲלָה וּמַעֲלָה, עַד מַעֲלָה עֲשִׂירִית.&nbsp; וּמַעֲלָה עֲשִׂירִית גַּם הִיא יוֹדַעַת הַבּוֹרֵא, דֵּעָה שְׁאֵין כּוֹחַ בְּנֵי אָדָם הַמְּחֻבָּרִין מִגֹּלֶם וְצוּרָה יָכוֹל לְהַשִּׂיג וְלֵידַע כְּמוֹתָהּ.&nbsp; וְהַכֹּל אֵינָן יוֹדְעִין אֶת הַבּוֹרֵא, כְּמוֹ שְׁהוּא יוֹדֵעַ עַצְמוֹ.</p>

<p><b>ב,יב</b>&nbsp;&nbsp;[ט] כָּל הַנִּמְצָאִים חוּץ מִן הַבּוֹרֵא, מִצּוּרָה הָרִאשׁוֹנָה עַד יְתוּשׁ קָטָן שֶׁיִּהְיֶה בְּטַבּוּר הָאָרֶץ--הַכֹּל מִכּוֹחַ אֲמִתּוֹ נִמְצְאוּ.&nbsp; וּלְפִי שְׁהוּא יוֹדֵעַ עַצְמוֹ וּמַכִּיר גָּדְלוֹ וְתִפְאַרְתּוֹ וַאֲמִתּוֹ, הוּא יוֹדֵעַ הַכֹּל וְאֵין דָּבָר נֶעְלָם מִמֶּנּוּ.</p>

<p><b>ב,יג</b>&nbsp;&nbsp;[י] הַקָּדוֹשׁ בָּרוּךְ הוּא מַכִּיר אֲמִתּוֹ, וְיוֹדֵעַ אוֹתָהּ כְּמוֹת שְׁהִיא.&nbsp; וְאֵינוּ יוֹדֵעַ בְּדֵעָה שְׁהִיא חוּץ מִמֶּנּוּ כְּמוֹ שֶׁאָנוּ יוֹדְעִין, שְׁאֵין אָנוּ וְדַעְתֵּנוּ אֶחָד.&nbsp; אֲבָל הַבּוֹרֵא--הוּא וְדַעְתּוֹ וְחַיָּיו אֶחָד, מִכָּל צַד וּמִכָּל פִּנָּה:&nbsp; שֶׁאִלְמָלֵא הָיָה חַי בְּחַיִּים וְיוֹדֵעַ בְּדֵעָה, הָיוּ שָׁם אֱלוֹהוֹת הַרְבֵּה--הוּא וְחַיָּיו וְדַעְתּוֹ; וְאֵין הַדָּבָר כֵּן, אֵלָא אֶחָד מִכָּל צַד וּמִכָּל פִּנָּה וּבְכָל דֶּרֶךְ יֵחוּד.</p>

<p><b>ב,יד</b>&nbsp;&nbsp;נִמְצֵאתָ אוֹמֵר:&nbsp; הוּא הַיּוֹדֵעַ, וְהוּא הַיָּדוּעַ, וְהוּא הַדֵּעָה עַצְמָהּ--הַכֹּל אֶחָד.&nbsp; וְדָבָר זֶה--אֵין כּוֹחַ בַּפֶּה לְאָמְרוֹ וְלֹא בָּאֹזֶן לְשָׁמְעוֹ וְלֹא בְּלֵב הָאָדָם לְהַכִּירוֹ, עַל בָּרְיוֹ.&nbsp; וּלְפִיכָּךְ אוֹמְרִין "חֵי פַרְעֹה" (בראשית מב,טו; בראשית מב,טז) וְ"חֵי נַפְשְׁךָ" (שמואל&nbsp;א א,כו; ועוד הרבה, בצירה), וְאֵין אוֹמְרִין חֵי ה' אֵלָא "חַי-ה'" (שופטים ח,יט; ועוד הרבה, בפתח)--שְׁאֵין הַבּוֹרֵא וְחַיָּיו שְׁנַיִם כְּמוֹ חַיֵּי הַגּוּפוֹת הַחַיִּים, אוֹ כְּחַיֵּי הַמַּלְאָכִים.</p>

<p><b>ב,טו</b>&nbsp;&nbsp;לְפִיכָּךְ אֵינוּ מַכִּיר הַבְּרוּאִים וְיוֹדְעָם מֵחֲמַת הַבְּרוּאִים, כְּמוֹת שֶׁאָנוּ יוֹדְעִים אוֹתָם, אֵלָא מֵחֲמַת עַצְמוֹ יְדָעָם; לְפִיכָּךְ מִפְּנֵי שְׁהוּא יוֹדֵעַ עַצְמוֹ, יָדַע הַכֹּל--שֶׁהַכֹּל נִסְמָךְ בַּהֲוִיָּתוֹ לוֹ.</p>

<p><b>ב,טז</b>&nbsp;&nbsp;[יא] דְּבָרִים אֵלּוּ שֶׁאָמַרְנוּ בְּעִנְיָן זֶה בִּשְׁנֵי פְּרָקִים אֵלּוּ, כְּמוֹ טִפָּה מִן הַיָּם הֶן מִמַּה שֶׁצָּרִיךְ לְבָאַר בְּעִנְיָן זֶה.&nbsp; וּבֵאוּר כָּל הָעִיקָרִים שֶׁבִּשְׁנֵי פְּרָקִים אֵלּוּ--הוּא הַנִּקְרָא מַעֲשֵׂה מֶרְכָּבָה.</p>

<p><b>ב,יז</b>&nbsp;&nbsp;[יב] צִוּוּ חֲכָמִים הָרִאשׁוֹנִים שֶׁלֹּא לִדְרֹשׁ בִּדְבָרִים אֵלּוּ אֵלָא לְאִישׁ אֶחָד בִּלְבָד, וְהוּא שֶׁיִּהְיֶה חָכָם וּמֵבִין מִדַּעְתּוֹ.&nbsp; וְאַחַר כָּךְ מוֹסְרִין לוֹ רָאשֵׁי הַפְּרָקִים, וּמוֹדִיעִין אוֹתוֹ שֶׁמֶץ מִן הַדָּבָר; וְהוּא מֵבִין מִדַּעְתּוֹ, וְיוֹדֵעַ סוֹף הַדָּבָר וְעָמְקוֹ.</p>

<p><b>ב,יח</b>&nbsp;&nbsp;וּדְבָרִים אֵלּוּ דְּבָרִים עֲמוּקִים הֶם עַד לִמְאוֹד, וְאֵין כָּל דַּעַת וְדַעַת רְאוּיָה לְסָבְלָן.&nbsp; וַעֲלֵיהֶן אָמַר שְׁלֹמֹה בְּחָכְמָתוֹ דֶּרֶךְ מָשָׁל, "כְּבָשִׂים לִלְבוּשֶׁךָ" (משלי כז,כו); כָּךְ אָמְרוּ חֲכָמִים בְּפֵרוּשׁ מָשָׁל זֶה, דְּבָרִים שְׁהֶן כִּבְשׁוֹנוֹ שֶׁלָּעוֹלָם יִהְיוּ לִלְבוּשָׁךְ, כְּלוֹמַר לָךְ לְבַדָּךְ, וְאַל תִּדְרֹשׁ אוֹתָן בָּרַבִּים.&nbsp; וַעֲלֵיהֶם אָמַר "יִהְיוּ-לְךָ לְבַדֶּךָ; וְאֵין לְזָרִים, אִתָּךְ" (משלי ה,יז).&nbsp; וַעֲלֵיהֶן אָמַר "דְּבַשׁ וְחָלָב תַּחַת לְשׁוֹנֵךְ" (שיר השירים ד,יא); כָּךְ פֵּרְשׁוּ חֲכָמִים הָרִאשׁוֹנִים, דְּבָרִים שְׁהֶן כִּדְבַשׁ וְחָלָב, יִהְיוּ תַּחַת לְשׁוֹנָךְ.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ג</h2>

<p><b>ג,א</b>&nbsp;&nbsp;וְהַגַּלְגַּלִּים, הֶם הַנִּקְרָאִים שָׁמַיִם וְרָקִיעַ וּזְבוּל וַעֲרָבוֹת; וְהֶם תִּשְׁעָה גַּלְגַּלִּים--גַּלְגַּל הַקָּרוֹב מִמֶּנּוּ הוּא גַּלְגַּל הַיָּרֵחַ, וְהַשֵּׁנִי שֶׁלְּמַעְלָה מִמֶּנּוּ גַּלְגַּל שֶׁבּוֹ הַכּוֹכָב הַנִּקְרָא כּוֹכָב, וְגַלְגַּל שְׁלִישִׁי שֶׁלְּמַעְלָה מִמֶּנּוּ שֶׁבּוֹ נֹגַהּ, וְגַלְגַּל רְבִיעִי שֶׁבּוֹ חַמָּה, וְגַלְגַּל חֲמִישִׁי שֶׁבּוֹ מַאְדִּים, וְגַלְגַּל שִׁשִּׁי שֶׁבּוֹ כּוֹכָב צֶדֶק, וְגַלְגַּל שְׁבִיעִי שֶׁבּוֹ שַׁבְּתַאי, וְגַלְגַּל שְׁמִינִי שֶׁבּוֹ שְׁאָר כָּל הַכּוֹכָבִים שֶׁנִּרְאִים בָּרָקִיעַ, וְגַלְגַּל תְּשִׁיעִי הוּא גַּלְגַּל הַחוֹזֵר בְּכָל יוֹם מִמִּזְרָח לְמַעְרָב.</p>

<p><b>ג,ב</b>&nbsp;&nbsp;וְהוּא הַמַּקִּיף אֶת הַכֹּל וּמְסַבֵּב אֶת הַכֹּל.&nbsp; וְזֶה שֶׁתִּרְאֶה כָּל הַכּוֹכָבִים כְּאִלּוּ הֶן כֻּלָּן בְּגַלְגַּל אֶחָד וְאַף עַל פִּי שֶׁיֵּשׁ בָּהֶם זֶה לְמַעְלָה מִזֶּה, מִפְּנֵי שֶׁהַגַּלְגַּלִּים טְהוֹרִים וְזַכִּים כַּזְּכוֹכִית וְכַסַּפִּיר; וּלְפִיכָּךְ רוֹאִין כּוֹכָבִים שֶׁבְּגַלְגַּל הַשְּׁמִינִי מִתַּחַת גַּלְגַּל הָרִאשׁוֹן.</p>

<p><b>ג,ג</b>&nbsp;&nbsp;[ב] כָּל גַּלְגַּל וְגַלְגַּל מִשְּׁמוֹנַת הַגַּלְגַּלִּים שֶׁבָּהֶם הַכּוֹכָבִים, נֶחְלָק לְגַלְגַּלִּים הַרְבֵּה זֶה לְמַעְלָה מִזֶּה כְּמוֹ גִּלְדֵי בְּצָלִים:&nbsp; מֵהֶם גַּלְגַּלִּים סוֹבְבִים מִמַּעְרָב לְמִזְרָח, וּמֵהֶם סוֹבְבִים מִמִּזְרָח לְמַעְרָב כְּמוֹ הַגַּלְגַּל הַחוֹזֵר הַתְּשִׁיעִי.&nbsp; וְכֻלָּם, אֵין בֵּינֵיהֶן מָקוֹם פָּנוּי.</p>

<p><b>ג,ד</b>&nbsp;&nbsp;[ג] כָּל הַגַּלְגַּלִּים, אֵינָם לֹא קַלִּים וְלֹא כְּבֵדִים.&nbsp; וְאֵין לָהֶם לֹא עַיִן אָדֹם וְלֹא עַיִן שָׁחוֹר וְלֹא שְׁאָר עֲיָנוֹת; וְזֶה שֶׁאָנוּ רוֹאִין אוֹתָן כְּעֵין הַתְּכֵלֶת, לְמַרְאִית הָעַיִן בִּלְבָד הוּא, לְפִי גֹּבַהּ הָאַוֵּיר.&nbsp; וְכֵן אֵין לָהֶם לֹא טַעַם וְלֹא רֵיחַ, לְפִי שְׁאֵין אֵלּוּ הַמְּאֹרָעִים מְצוּיִים אֵלָא בַּגּוּפוֹת שֶׁלְּמַטָּה מֵהֶם.</p>

<p><b>ג,ה</b>&nbsp;&nbsp;[ד] כָּל הַגַּלְגַּלִּים הָאֵלּוּ הַמַּקִּיפִין אֶת הָעוֹלָם כֻּלּוֹ--הֶן עֲגוּלִין כַּדּוּר, וְהָאָרֶץ תְּלוּיָה בָּאֶמְצָע.&nbsp; וְיֵשׁ לְמִקְצָת מִן הַכּוֹכָבִים, גַּלְגַּלִּים קְטַנִּים שְׁהֶן קְבוּעִין בָּהֶן; וְאֵין אוֹתָם הַגַּלְגַּלִּים מַקִּיפִין אֶת הָאָרֶץ, אֵלָא גַּלְגַּל קָטָן שְׁאֵינוּ מַקִּיף קָבוּעַ בַּגַּלְגַּל גָּדוֹל הַמַּקִּיף.</p>

<p><b>ג,ו</b>&nbsp;&nbsp;[ה] מִסְפַּר כָּל הַגַּלְגַּלִּים הַמַּקִּיפִין אֶת כָּל הָעוֹלָם, שְׁמוֹנָה עָשָׂר; וּמִסְפַּר כָּל הַגַּלְגַּלִּים הַקְּטַנִּים שְׁאֵינָן מַקִּיפִין, שְׁמוֹנָה.&nbsp; וּמִמַּהְלַךְ הַכּוֹכָבִים וִידִיעַת שֵׁעוּר סְבִיבָתָן בְּכָל יוֹם וּבְכָל שָׁנָה וּנְטִיָּתָן לְרוּחַ צָפוֹן וְרוּחַ דָּרוֹם וּמִגָּבְהָן מֵעַל הָאָרֶץ וּקְרִיבָתָן, יִוָּדַע מִסְפַּר כָּל אֵלּוּ הַגַּלְגַּלִּים, וְצוּרַת הֲלִיכָתָן, וְדֶרֶךְ הַקָּפָתָן.&nbsp; וְזוֹ הִיא חָכְמַת חֶשְׁבּוֹן תְּקוּפוֹת וּמַזָּלוֹת, וּסְפָרִים רַבִּים חִבְּרוּ בָּהּ חַכְמֵי יָוָן.</p>

<p><b>ג,ז</b>&nbsp;&nbsp;[ו] גַּלְגַּל הַתְּשִׁיעִי שְׁהוּא מַקִּיף אֶת הַכֹּל--חִלְּקוּהוּ הַחֲכָמִים הַקַּדְמוֹנִים לִשְׁנֵים עָשָׂר חֵלֶק, כָּל חֵלֶק וְחֵלֶק הֶעֱלוּ לוֹ שֵׁם עַל שֵׁם צוּרָה שֶׁתֵּרָאֶה בּוֹ מִן הַכּוֹכָבִים שֶׁלְּמַטָּה מִמֶּנּוּ שְׁהֶם מְכֻוָּנִים תַּחְתָּיו; וְהֶם הַמַּזָּלוֹת--שֶׁשְּׁמוֹתָם טָלֶה, שׁוֹר, תְּאוֹמִים, סַרְטָן, אַרְיֵה, בְּתוּלָה, מֹאזְנַיִם, עַקְרָב, קֶשֶׁת, גְּדִי, דְּלִי, דָּגִים.</p>

<p><b>ג,ח</b>&nbsp;&nbsp;[ז] גַּלְגַּל הַתְּשִׁיעִי עַצְמוֹ, אֵין בּוֹ לֹא חֲלֻקָּה וְלֹא צוּרָה מִכָּל הַצּוּרוֹת הָאֵלּוּ וְלֹא כּוֹכָב, אֵלָא בְּחִבּוּר הַכּוֹכָבִים שֶׁבְּגַּלְגַּל שְׁמִינִי הוּא שֶׁיֵּרָאֶה בְּכוֹכָבִים גְּדוֹלִים שֶׁבּוֹ תַּבְנִית הַצּוּרוֹת הָאֵלּוּ, אוֹ קָרוֹב מֵהֶן.</p>

<p><b>ג,ט</b>&nbsp;&nbsp;וְאֵלּוּ הַשְּׁתֵּים עֶשְׂרֵה צוּרוֹת, לֹא הָיוּ מְכֻוָּנוֹת כְּנֶגֶד אוֹתָן הַחֲלָקִים אֵלָא בִּזְמָן הַמַּבּוּל, שֶׁבּוֹ הֶעֱלוּ לָהֶן שֵׁמוֹת אֵלּוּ; אֲבָל בַּזְּמָן הַזֶּה, כְּבָר סָבְבוּ מְעַט, לְפִי שֶׁכָּל הַכּוֹכָבִים שֶׁבְּגַלְגַּל שְׁמִינִי כֻּלָּם סוֹבְבִים כְּמוֹ הַשֶּׁמֶשׁ וְהַיָּרֵחַ, אֵלָא שְׁהֶן סוֹבְבִין בִּכְבֵדוּת.&nbsp; וְחֵלֶק שֶׁתְּהַלַּךְ הַשֶּׁמֶשׁ כְּנֶגְדּוֹ בְּיוֹם אֶחָד, יֵלֵךְ כְּנֶגְדּוֹ כָּל כּוֹכָב מֵהֶן בְּקָרוֹב מִשִּׁבְעִים שָׁנָה.</p>

<p><b>ג,י</b>&nbsp;&nbsp;[ח] כָּל הַכּוֹכָבִים הַנִּרְאִים--יֵשׁ מֵהֶן כּוֹכָבִים קְטַנִּים שֶׁהָאָרֶץ גְּדוֹלָה מֵאֶחָד מֵהֶן, וְיֵשׁ מֵהֶן כּוֹכָבִים שֶׁכָּל אֶחָד מֵהֶן גָּדוֹל מִן הָאָרֶץ כַּמָּה פְּעָמִים.&nbsp; וְהָאָרֶץ גְּדוֹלָה מִן הַיָּרֵחַ כְּמוֹ אַרְבָּעִים פְּעָמִים, וְהַשֶּׁמֶשׁ גְּדוֹלָה מִן הָאָרֶץ כְּמוֹ מֵאָה וְשִׁבְעִים פְּעָמִים; נִמְצָא הַיָּרֵחַ אֶחָד מִשֵּׁשֶׁת אֲלָפִים וּשְׁמוֹנֶה מֵאוֹת מִן הַשֶּׁמֶשׁ בְּקֵרוּב.&nbsp; וְאֵין בְּכָל הַכּוֹכָבִים, כּוֹכָב גָּדוֹל מִן הַשֶּׁמֶשׁ וְלֹא קָטָן מִכּוֹכָב שֶׁבְּגַּלְגַּל שֵׁנִי.</p>

<p><b>ג,יא</b>&nbsp;&nbsp;[ט] כָּל הַכּוֹכָבִים וְהַגַּלְגַּלִּים, כֻּלָּם בַּעֲלֵי נֶפֶשׁ וְדֵעָה וְהַשְׂכֵּל הֶם; וְהֶם חַיִּים וְעוֹמְדִים וּמַכִּירִים אֶת מִי שֶׁאָמַר וְהָיָה הָעוֹלָם, כָּל אֶחָד וְאֶחָד לְפִי גָּדְלוֹ וּלְפִי מַעֲלָתוֹ מְשַׁבְּחִים וּמְפָאֲרִים לְיוֹצְרָם כְּמוֹ הַמַּלְאָכִים.&nbsp; וּכְשֵׁם שֶׁמַּכִּירִים אֵת הַקָּדוֹשׁ בָּרוּךְ הוּא, כָּךְ מַכִּירִים אֶת עַצְמָן וּמַכִּירִים אֶת הַמַּלְאָכִים שֶׁלְּמַעְלָה מֵהֶן.&nbsp; וְדַעַת הַכּוֹכָבִים וְהַגַּלְגַּלִּים, מְעוּטָה מִדַּעַת הַמַּלְאָכִים וּגְדוֹלָה מִדַּעַת בְּנֵי הָאָדָם.</p>

<p><b>ג,יב</b>&nbsp;&nbsp;[י] בָּרָא הָאֵל לְמַטָּה מִגַּלְגַּל הַיָּרֵחַ, גֹּלֶם אֶחָד שְׁאֵינוּ כְּגֹלֶם הַגַּלְגַּלִּים; וּבָרָא אַרְבַּע צוּרוֹת לְגֹלֶם זֶה, וְאֵינָם כְּצוּרַת הַגַּלְגַּלִּים.&nbsp; וְנִקְבְּעָה כָּל צוּרָה וְצוּרָה בְּמִקְצַת גֹּלֶם זֶה.</p>

<p><b>ג,יג</b>&nbsp;&nbsp;צוּרָה רִאשׁוֹנָה, צוּרַת הָאֵשׁ נִתְחַבְּרָה בְּמִקְצַת גֹּלֶם זֶה וְנִהְיָה מִשְּׁנֵיהֶם גּוּף הָאֵשׁ; וְצוּרָה שְׁנִיָּה, צוּרַת הָרוּחַ נִתְחַבְּרָה בְּמִקְצָתוֹ וְנִהְיָה מִשְּׁנֵיהֶם גּוּף הָרוּחַ; וְצוּרָה שְׁלִישִׁית, צוּרַת הַמַּיִם נִתְחַבְּרָה בְּמִקְצָתוֹ וְנִהְיָה מִשְּׁנֵיהֶם גּוּף הַמַּיִם; וְצוּרָה רְבִיעִית, צוּרַת הָאָרֶץ נִתְחַבְּרָה בְּמִקְצָתוֹ וְנִהְיָה מִשְּׁנֵיהֶם גּוּף הָאָרֶץ.</p>

<p><b>ג,יד</b>&nbsp;&nbsp;נִמְצָא לְמַטָּה מִן הָרָקִיעַ, אַרְבָּעָה גּוּפִין מֻחְלָקִין זֶה לְמַעְלָה מִזֶּה, וְכָל אֶחָד וְאֶחָד מַקִּיף אֶת שֶׁלְּמַטָּה מִמֶּנּוּ מִכָּל רוּחוֹתָיו כְּמוֹ גַּלְגַּל.&nbsp; הַגּוּף הָרִאשׁוֹן הַסָּמוּךְ לְגַלְגַּל הַיָּרֵחַ, הוּא גּוּף הָאֵשׁ; לְמַטָּה מִמֶּנּוּ, גּוּף הָרוּחַ; לְמַטָּה מִמֶּנּוּ, גּוּף הַמַּיִם; לְמַטָּה מִמֶּנּוּ, גּוּף הָאָרֶץ.&nbsp; וְאֵין בֵּינֵיהֶם מָקוֹם פָּנוּי בְּלֹא גּוּף, כְּלָל.</p>

<p><b>ג,טו</b>&nbsp;&nbsp;[יא] אַרְבָּעָה גּוּפוֹת הָאֵלּוּ--אֵינָם בַּעֲלֵי נֶפֶשׁ וְאֵינָם יוֹדְעִין וְלֹא מַכִּירִין, אֵלָא כְּגוּפִים מֵתִים; וְיֵשׁ לְכָל אֶחָד וְאֶחָד מֵהֶם, מִנְהָג שְׁאֵינוּ יוֹדְעוֹ וְלֹא מַשִּׂיגוֹ וְאֵינוּ יָכוֹל לְשַׁנּוֹתוֹ.&nbsp; וְזֶה שֶׁאָמַר דָּוִיד "הַלְלוּ אֶת-ה', מִן-הָאָרֶץ--תַּנִּינִים, וְכָל-תְּהֹמוֹת.&nbsp; אֵשׁ וּבָרָד" (תהילים קמח,ז-ח)--עִנְיַן הַדְּבָרִים, הַלְּלוּהוּ בְּנֵי אָדָם מִגְּבוּרוֹתָיו שֶׁתִּרְאוּ בְּאֵשׁ וּבָרָד וּבִשְׁאָר בְּרוּאִים שֶׁתִּרְאוּ לְמַטָּה מִן הָרָקִיעַ, שֶׁגְּבוּרָתָם תָּמִיד נִכֶּרֶת, לַקָּטָן וְלַגָּדוֹל.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ד</h2>

<p><b>ד,א</b>&nbsp;&nbsp;אַרְבָּעָה גּוּפִים הָאֵלּוּ שְׁהֶן אֵשׁ וְרוּחַ וּמַיִם וְאֶרֶץ, הֶם יְסוֹדוֹת כָּל הַנִּבְרָאִים לְמַטָּה מִן הָרָקִיעַ; וְכָל שֶׁיִּהְיֶה מֵאָדָם וּבְהֵמָה וָעוֹף וְרֶמֶשׂ וְדָג וְצֶמַח וּמַתֶּכֶת וַאֲבָנִים טוֹבוֹת וּמַרְגָּלִיּוֹת וּשְׁאָר אַבְנֵי בִּנְיָן וְהָרִים וְגוּשֵׁי עָפָר--הַכֹּל, גֻּלְמוֹ מְחֻבָּר מֵאַרְבַּע יְסוֹדוֹת הָאֵלּוּ.</p>

<p><b>ד,ב</b>&nbsp;&nbsp;נִמְצְאוּ כָּל הַגּוּפִים שֶׁלְּמַטָּה מִן הָרָקִיעַ, חוּץ מֵאַרְבַּע יְסוֹדוֹת הָאֵלּוּ, מְחֻבָּרִים מִגֹּלֶם וְצוּרָה, וְגֹלֶם שֶׁלָּהֶם מְחֻבָּר מֵאַרְבַּע יְסוֹדוֹת אֵלּוּ; אֲבָל כָּל אֶחָד מֵאַרְבַּע יְסוֹדוֹת, אֵינוּ מְחֻבָּר אֵלָא מִגֹּלֶם וְצוּרָה בִּלְבָד.</p>

<p><b>ד,ג</b>&nbsp;&nbsp;[ב] דֶּרֶךְ הָאֵשׁ וְהָרוּחַ, לִהְיוֹת מַהְלָכָם מִמַּטָּה מִטַּבּוּר הָאָרֶץ לְמַעְלָה כְּלַפֵּי הָרָקִיעַ; וְדֶרֶךְ הַמַּיִם וְהָאָרֶץ, לִהְיוֹת מַהְלָכָם מִתַּחַת הָרָקִיעַ לְמַטָּה לָאֶמְצָע--שֶׁאֶמְצַע הָרָקִיעַ, הוּא הַמַּטָּה שְׁאֵין לְמַטָּה מִמֶּנּוּ.&nbsp; וְאֵין הִלּוּכָם בְּדַעְתָּם וְלֹא בְּחֶפְצָם, אֵלָא מִנְהָג שֶׁנִּקְבַּע בָּהֶם וְטֶבַע שֶׁנִּטְבַּע בָּהֶם.</p>

<p><b>ד,ד</b>&nbsp;&nbsp;טֶבַע הָאֵשׁ חַם יָבֵשׁ, וְהוּא קַל מִכֻּלָּם; וְהָרוּחַ חַם לַח; וְהַמַּיִם קָרִים לַחִים; וְהָאָרֶץ יְבֵשָׁה קָרָה, וְהִיא כְּבֵדָה מִכֻּלָּם.&nbsp; וְהַמַּיִם קַל מִמֶּנָּה, לְפִיכָּךְ נִמְצָא לְמַעְלָה מִן הָאָרֶץ; וְהָרוּחַ קַל מִן הַמַּיִם, לְפִיכָּךְ הוּא מְרַחֵף עַל פְּנֵי הַמַּיִם; וְהָאֵשׁ קַל מִן הָרוּחַ.</p>

<p><b>ד,ה</b>&nbsp;&nbsp;וּמִפְּנֵי שְׁהֶם יְסוֹדוֹת לְכָל גּוּפִים שֶׁתַּחַת הָרָקִיעַ, יִמָּצֵא כָּל גּוּף וְגוּף מֵאָדָם וּבְהֵמָה וְחַיָּה וָעוֹף וְדָג וְצֶמַח וּמַתֶּכֶת וְאֶבֶן, גֻּלְמוֹ מְחֻבָּר מֵאֵשׁ וְרוּחַ וּמַיִם וְעָפָר; וְאַרְבַּעְתָּן יִתְעָרְבוּ בְּיַחַד וְיִשְׁתַּנֶּה כָּל אֶחָד מֵהֶם בְּעֵת הָעֵרוּב, עַד שֶׁיִּמָּצֵא הַמְּחֻבָּר מֵאַרְבַּעְתָּן אֵינוּ דּוֹמֶה לְאֶחָד מֵהֶן כִּשְׁהוּא לְבַדּוֹ.&nbsp; וְאֵין בַּמְּעֹרָב מֵהֶן, אַפִלּוּ חֵלֶק אֶחָד שְׁהוּא אֵשׁ בִּפְנֵי עַצְמָהּ אוֹ מַיִם בִּפְנֵי עַצְמָן אוֹ אֶרֶץ בִּפְנֵי עַצְמָהּ אוֹ רוּחַ בִּפְנֵי עַצְמָהּ; אֵלָא הַכֹּל נִשְׁתַּנּוּ, וְנַעֲשׂוּ גּוּף אֶחָד.</p>

<p><b>ד,ו</b>&nbsp;&nbsp;וְכָל גּוּף וְגוּף הַמְּחֻבָּר מֵאַרְבַּעְתָּן, יִמָּצֵא בּוֹ קֹר וְחֹם לֵחַ וְיֹבֶשׁ כְּאֶחָד.&nbsp; אֲבָל יֵשׁ מֵהֶם גּוּפִים שֶׁיִּהְיֶה בָּהֶם חָזְקָה מִיְּסוֹד הָאֵשׁ כְּמוֹ בַּעֲלֵי נֶפֶשׁ חַיָּה, לְפִיכָּךְ יֵרָאֶה בָּהֶם הַחֹם יָתֵר; וְיֵשׁ מֵהֶם גּוּפִים שֶׁיִּהְיֶה בָּהֶם חָזְקָה מִיְּסוֹד הָאָרֶץ כְּמוֹ הָאֲבָנִים, לְפִיכָּךְ יֵרָאֶה בָּהֶם הַיֹּבֶשׁ הַרְבֵּה.</p>

<p><b>ד,ז</b>&nbsp;&nbsp;וְעַל הַדֶּרֶךְ הַזֶּה, יִמָּצֵא גּוּף חַם יָתֵר מִגּוּף אַחֵר חַם, וְגוּף יָבֵשׁ יָתֵר מִגּוּף אַחֵר יָבֵשׁ.&nbsp; וְכֵן יִמָּצֵא גּוּפִים, יֵרָאֶה בָּהֶם הַקֹּר בִּלְבָד; וְגוּפִים, יֵרָאֶה בָּהֶם הַלֵּחַ בִּלְבָד.&nbsp; וְגוּפִים, יֵרָאֶה בָּהֶם הַקֹּר וְהַיֹּבֶשׁ כְּאֶחָד בְּשׁוֹוֶה, אוֹ הַקֹּר וְהַלֵּחַ כְּאֶחָד בְּשׁוֹוֶה, אוֹ הַחֹם וְהַיֹּבֶשׁ כְּאֶחָד בְּשׁוֹוֶה, אוֹ הַחֹם וְהַלֵּחַ כְּאֶחָד בְּשׁוֹוֶה.&nbsp; לְפִי רֹב הַיְּסוֹד שֶׁהָיָה בְּעִיקַר הַתַּעֲרֹבֶת, יֵרָאוּ מַעֲשֵׂה אוֹתוֹ הַיְּסוֹד וְטִבְעוֹ בַּגּוּף הַמְּעֹרָב.</p>

<p><b>ד,ח</b>&nbsp;&nbsp;[ג] וְכָל הַמְּחֻבָּר מֵאַרְבַּע יְסוֹדוֹת אֵלּוּ, לָהֶם הוּא נִפְרָד בַּסּוֹף.&nbsp; יֵשׁ שְׁהוּא נִפְרָד לְאַחַר יָמִים אֲחָדִים, וְיֵשׁ שְׁהוּא נִפְרָד לְאַחַר שָׁנִים רַבִּים; וְכָל שֶׁנִּתְחַבַּר מֵהֶם--אֵי אִפְשָׁר שֶׁלֹּא יִפָּרֵד לָהֶם, אַפִלּוּ הַזָּהָב וְהָאֹדֶם:&nbsp; אֵי אִפְשָׁר שֶׁלֹּא יִפָּסֵד וְיַחְזֹר לִיסוֹדוֹתָיו, וְיַחְזֹר מִקְצָתוֹ לְאֵשׁ וּמִקְצָתוֹ לְמַיִם וּמִקְצָתוֹ לְרוּחַ וּמִקְצָתוֹ לְאֶרֶץ.</p>

<p><b>ד,ט</b>&nbsp;&nbsp;[ד] הוֹאִיל וְכָל הַנִּפְרָד לְאֵלּוּ יִפָּרֵד, לָמָּה נֶאֱמָר לָאָדָם "וְאֶל-עָפָר תָּשׁוּב" (בראשית ג,יט)--לְפִי שֶׁרֹב בִּנְיָנוֹ מִן הֶעָפָר.&nbsp; וְלֹא כָּל הַנִּפְסָד, כְּשֶׁיִּפָּסֵד, מִיָּד יַחְזֹר לְאַרְבַּע הַיְּסוֹדוֹת; אֵלָא יִפָּסֵד וְיַחְזֹר לְדָבָר אַחֵר, וְדָבָר אַחֵר לְדָבָר אַחֵר, וְסוֹף הַדְּבָרִים יַחְזֹר לַיְּסוֹדוֹת.&nbsp; וְנִמְצְאוּ כָּל הַדְּבָרִים חוֹזְרִין חָלִילָה.</p>

<p><b>ד,י</b>&nbsp;&nbsp;[ה] אַרְבָּעָה יְסוֹדוֹת אֵלּוּ, מִשְׁתַּנִּים זֶה לְזֶה תָּמִיד בְּכָל יוֹם וּבְכָל שָׁעָה--מִקְצָתָן, לֹא כָּל גּוּפָן.&nbsp; כֵּיצַד:&nbsp; מִקְצַת הָאָרֶץ הַקְּרוֹבָה מִן הַמַּיִם, מִשְׁתַּנֵּית וּמִתְפּוֹרֶרֶת וְנַעֲשֵׂית מַיִם; וְכֵן מִקְצַת הַמַּיִם הַסְּמוּכִין לָרוּחַ, מִשְׁתַּנִּים וּמִתְמַסְמְסִין וְהוֹוִין רוּחַ; וְכֵן הָרוּחַ, מִקְצָתוֹ הַסָּמוּךְ לָאֵשׁ מִשְׁתַּנֶּה וּמִתְחוֹלֵל וְנַעֲשֶׂה אֵשׁ.&nbsp; וְכֵן הָאֵשׁ, מִקְצָתָהּ הַסָּמוּךְ לָרוּחַ מִשְׁתַּנֶּה וּמִתְכַּנֵּס וְנַעֲשֶׂה רוּחַ; וְכֵן הָרוּחַ, מִקְצָתוֹ הַסָּמוּךְ לַמַּיִם מִשְׁתַּנֶּה וּמִתְכַּנֵּס וְנַעֲשֶׂה מַיִם; וְכֵן הַמַּיִם, מִקְצָתָן הַסָּמוּךְ לָאָרֶץ מִשְׁתַּנֶּה וּמִתְכַּנֵּס וְנַעֲשֶׂה אֶרֶץ.</p>

<p><b>ד,יא</b>&nbsp;&nbsp;וְשִׁנּוּי זֶה, מְעַט מְעַט וּלְפִי אֹרֶךְ הַיָּמִים; וְאֵין כָּל הַיְּסוֹד מִשְׁתַּנֶּה עַד שֶׁיֵּעָשֶׂה כָּל הַמַּיִם רוּחַ אוֹ כָּל הָרוּחַ אֵשׁ, שְׁאֵי אִפְשָׁר שֶׁיִּבָּטֵל אֶחָד מִן הַיְּסוֹדוֹת הָאַרְבָּעָה.&nbsp; אֵלָא מִקְצָת יִשְׁתַּנֶּה מֵאֵשׁ לְרוּחַ וּמִקְצָת מֵרוּחַ לְאֵשׁ; וְכֵן בֵּין כָּל אֶחָד וַחֲבֵרוֹ, יִמָּצֵא הַשִּׁנּוּי בֵּין אַרְבַּעְתָּם וְחוֹזְרוֹת חָלִילָה.</p>

<p><b>ד,יב</b>&nbsp;&nbsp;[ו] וְשִׁנּוּי זֶה יִהְיֶה בִּסְבִיבַת הַגַּלְגַּל, וּמִסְּבִיבָתוֹ יִתְחַבְּרוּ אַרְבַּעְתָּם וְיִהְיֶה מֵהֶם שְׁאָר גֻּלְמֵי בְּנֵי אָדָם וְנֶפֶשׁ חַיָּה וְצֶמַח וְאֶבֶן וּמַתֶּכֶת.&nbsp; וְהָאֵל נוֹתֵן לְכָל גֹּלֶם וְגֹלֶם צוּרָה הָרְאוּיָה לוֹ, עַל יְדֵי הַמַּלְאָךְ הָעֲשִׂירִי שְׁהִיא הַצּוּרָה הַנִּקְרֵאת אִישִׁים.</p>

<p><b>ד,יג</b>&nbsp;&nbsp;[ז] לְעוֹלָם אֵין אַתָּה רוֹאֶה גֹּלֶם בְּלֹא צוּרָה, אוֹ צוּרָה בְּלֹא גֹּלֶם.&nbsp; אֵלָא לֵב הָאָדָם--הוּא שֶׁמְּחַלֵּק הַגּוּף הַנִּמְצָא בְּדַעְתּוֹ, וְיוֹדֵעַ שְׁהוּא מְחֻבָּר מִגֹּלֶם וְצוּרָה, וְיוֹדֵעַ שֶׁיֵּשׁ שָׁם גּוּפִים שֶׁגֻּלְמָם מְחֻבָּר מֵאַרְבַּע יְסוֹדוֹת, וְגוּפִים שֶׁגֻּלְמָם פָּשׁוּט וְאֵינוּ מְחֻבָּר מִגֹּלֶם אַחֵר.&nbsp; וְהַצּוּרוֹת שְׁאֵין לָהֶם גֹּלֶם, אֵינָן נִרְאִין לָעַיִן, אֵלָא בְּעֵין הַלֵּב הֶם יְדוּעִים, כְּמוֹ שֶׁיָּדַעְנוּ אֲדוֹן הַכֹּל בְּלֹא רְאִיַּת עַיִן.</p>

<p><b>ד,יד</b>&nbsp;&nbsp;[ח] נֶפֶשׁ כָּל בָּשָׂר, הִיא צוּרָתוֹ שֶׁנָּתַן לוֹ הָאֵל.&nbsp; וְהַדַּעַת הַיְּתֵרָה הַמְּצוּיָה בְּנַפְשׁוֹ שֶׁלָּאָדָם, הִיא צוּרַת הָאָדָם הַשָּׁלֵם בְּדַעְתּוֹ; וְעַל צוּרָה זוֹ נֶאֱמָר בַּתּוֹרָה "נַעֲשֶׂה אָדָם בְּצַלְמֵנוּ כִּדְמוּתֵנוּ" (בראשית א,כו), כְּלוֹמַר שֶׁתִּהְיֶה לוֹ צוּרָה הַיּוֹדַעַת וּמַשֶּׂגֶת הַדֵּעוֹת שְׁאֵין לָהֶם גֹּלֶם, עַד שֶׁיִּדָּמֶה לָהֶן.&nbsp; וְאֵינוּ אוֹמֵר עַל צוּרָה זוֹ הַנִּכֶּרֶת לָעֵינַיִם, שְׁהִיא הַפֶּה וְהַחֹטֶם וְהַלְּסָתוֹת וּשְׁאָר רֹשֶׁם הַגּוּף, שֶׁזּוֹ תֹּאַר שְׁמָהּ.</p>

<p><b>ד,טו</b>&nbsp;&nbsp;וְאֵינָהּ הַנֶּפֶשׁ הַמְּצוּיָה לְכָל נֶפֶשׁ חַיָּה, שֶׁבָּהּ אוֹכֵל וְשׁוֹתֶה וּמוֹלִיד וּמַרְגִּישׁ וּמְהַרְהֵר.&nbsp; אֵלָא הַדֵּעָה--שְׁהִיא צוּרַת הַנֶּפֶשׁ, וּבְצוּרַת הַנֶּפֶשׁ הַכָּתוּב מְדַבֵּר.&nbsp; וּפְעָמִים רַבּוֹת, תִּקָּרֵא זוֹ הַצּוּרָה נֶפֶשׁ וְרוּחַ; וּלְפִיכָּךְ צָרִיךְ לְהִזָּהֵר בַּשֵּׁמוֹת, שֶׁלֹּא תִטְעֶה:&nbsp; וְכָל שֵׁם וְשֵׁם, יִלָּמֵד מֵעִנְיָנוֹ.</p>

<p><b>ד,טז</b>&nbsp;&nbsp;[ט] אֵין צוּרַת הַנֶּפֶשׁ הַזֹּאת מְחֻבֶּרֶת מִן הַיְּסוֹדוֹת, כְּדֵי שֶׁתִּפָּרֵד לָהֶם, וְאֵינָהּ מִכּוֹחַ הַנְּשָׁמָה, עַד שֶׁתְּהֶא צְרִיכָה לַנְּשָׁמָה כְּמוֹ שֶׁהַנְּשָׁמָה צְרִיכָה לַגּוּף; אֵלָא מֵאֵת ה', מִן הַשָּׁמַיִם הִיא.&nbsp; לְפִיכָּךְ כְּשֶׁיִּפָּרֵד הַגֹּלֶם שְׁהוּא מְחֻבָּר מִן הַיְּסוֹדוֹת, וְתֹאבַד הַנְּשָׁמָה מִפְּנֵי שְׁאֵינָהּ מְצוּיָה אֵלָא עִם הַגּוּף וּצְרִיכָה לַגּוּף בְּכָל מַעֲשֶׂיהָ, לֹא תִכָּרֵת הַצּוּרָה הַזֹּאת, לְפִי שְׁאֵינָהּ צְרִיכָה לַנְּשָׁמָה בְּמַעֲשֶׂיהָ--אֵלָא יוֹדַעַת וּמַשֶּׂגֶת הַדֵּעוֹת הַפְּרוּדוֹת מִן הַגְּלָמִים, וְיוֹדַעַת בּוֹרֵא הַכֹּל, וְעוֹמֶדֶת לְעוֹלָם, וּלְעוֹלְמֵי עוֹלָמִים.&nbsp; הוּא שֶׁאָמַר שְׁלֹמֹה בְּחָכְמָתוֹ, "וְיָשֹׁב הֶעָפָר עַל-הָאָרֶץ, כְּשֶׁהָיָה; וְהָרוּחַ תָּשׁוּב, אֶל-הָאֱלֹהִים אֲשֶׁר נְתָנָהּ" (קוהלת יב,ז).</p>

<p><b>ד,יז</b>&nbsp;&nbsp;[י] כָּל הַדְּבָרִים הָאֵלּוּ שֶׁדִּבַּרְנוּ בְּעִנְיָן זֶה, כְּמַר מִדְּלִי הֶם; וּדְבָרִים עֲמוּקִים הֶם, אֲבָל אֵינָם כְּעֹמֶק עִנְיַן פֵּרֶק רִאשׁוֹן וְשֵׁנִי.&nbsp; וּבֵאוּר כָּל אֵלּוּ הַדְּבָרִים שֶׁבְּפֵרֶק שְׁלִישִׁי וּרְבִיעִי, הוּא הַנִּקְרָא מַעֲשֵׂה בְּרֵאשִׁית.&nbsp; וְכָּךְ צִוּוּ חֲכָמִים הָרִאשׁוֹנִים, שְׁאֵין דּוֹרְשִׁין גַּם בַּדְּבָרִים הָאֵלּוּ בָּרַבִּים, אֵלָא לְאָדָם אֶחָד בִּלְבָד מוֹדִיעִים דְּבָרִים אֵלּוּ וּמְלַמְּדִין אוֹתוֹ.</p>

<p><b>ד,יח</b>&nbsp;&nbsp;[יא] וּמַה בֵּין עִנְיַן מַעֲשֵׂה מֶרְכָּבָה לְעִנְיַן מַעֲשֵׂה בְּרֵאשִׁית--שֶׁעִנְיַן מַעֲשֵׂה מֶרְכָּבָה, אַפִלּוּ לְאֶחָד אֵין דּוֹרְשִׁין בּוֹ, אֵלָא אִם כֵּן הָיָה חָכָם וּמֵבִין מִדַּעְתּוֹ, נוֹתְנִין לוֹ רָאשֵׁי הַפְּרָקִים; וְעִנְיַן מַעֲשֵׂה בְּרֵאשִׁית, מְלַמְּדִין אוֹתוֹ לַיָּחִיד, אַף עַל פִּי שְׁאֵינוּ מֵבִין אוֹתוֹ מִדַּעְתּוֹ, וּמוֹדִיעִין אוֹתוֹ כָּל שֶׁיָּכוֹל לֵידַע מִדְּבָרִים אֵלּוּ.&nbsp; וְלָמָּה אֵין מְלַמְּדִין אוֹתוֹ בָּרַבִּים, לְפִי שְׁאֵין כָּל אָדָם יֵשׁ לוֹ דַּעַת רְחָבָה לְהַשִּׂיג פֵּרוּשׁ וּבֵאוּר כָּל הַדְּבָרִים עַל בָּרְיָן.</p>

<p><b>ד,יט</b>&nbsp;&nbsp;[יב] בִּזְמָן שֶׁאָדָם מִתְבּוֹנֵן בִּדְבָרִים אֵלּוּ, וּמַכִּיר כָּל הַבְּרוּאִים מִמַּלְאָךְ וְגַלְגַּל וְאָדָם וְכַיּוֹצֶא בּוֹ, וְיִרְאֶה חָכְמָתוֹ שֶׁלְּהַקָּדוֹשׁ בָּרוּךְ הוּא בְּכָל הַיְּצוּרִים וְכָל הַבְּרוּאִים--מוֹסִיף אַהֲבָה לַמָּקוֹם, וְתִצְמָא נַפְשׁוֹ וְיִכְמַהּ בְּשָׂרוֹ לֶאֱהֹב הַמָּקוֹם בָּרוּךְ הוּא; וְיִירָא וְיִפְחַד מִשִּׁפְלוּתוֹ וְדַלּוּתוֹ וְקַלּוּתוֹ, כְּשֶׁיַּעֲרֹךְ עַצְמוֹ לְאֶחָד מֵהַגּוּפוֹת הַקְּדוֹשִׁים הַגְּדוֹלִים, וְכָל שֶׁכֵּן לְאֶחָד מֵהַצּוּרוֹת הַטְּהוֹרוֹת הַנִּפְרָדוֹת מִן הַגְּלָמִים, שֶׁלֹּא נִתְחַבְּרוּ בְּגֹלֶם כְּלָל.&nbsp; וְיִמְצָא עַצְמוֹ, שְׁהוּא כִּכְלִי מָלֵא בּוּשָׁה וּכְלִמָּה, רֵיק וְחָסֵר.</p>

<p><b>ד,כ</b>&nbsp;&nbsp;[יג] וְעִנְיְנֵי אַרְבָּעָה פְּרָקִים אֵלּוּ שֶׁבְּחָמֵשׁ מִצְווֹת הָאֵלּוּ--הֶם שֶׁחֲכָמִים הָרִאשׁוֹנִים קוֹרְאִין אוֹתָן פַּרְדֵּס, כְּמוֹ שֶׁאָמְרוּ אַרְבָּעָה נִכְנְסוּ לַפַּרְדֵּס:&nbsp; וְאַף עַל פִּי שֶׁגְּדוֹלֵי יִשְׂרָאֵל הָיוּ וַחֲכָמִים גְּדוֹלִים הָיוּ, לֹא כֻּלָּם הָיָה בָּהֶן כּוֹחַ לֵידַע וּלְהַשִּׂיג כָּל הַדְּבָרִים עַל בָּרְיָן.</p>

<p><b>ד,כא</b>&nbsp;&nbsp;וַאֲנִי אוֹמֵר שְׁאֵין רָאוּי לְהִטַּיַּל בַּפַּרְדֵּס, אֵלָא מִי שֶׁנִּתְמַלָּא כְּרֵסוֹ לֶחֶם וּבָשָׂר; וְלֶחֶם וּבָשָׂר זֶה, הוּא לֵידַע בֵּאוּר הָאָסוּר וְהַמֻּתָּר וְכַיּוֹצֶא בָּהֶן מִשְּׁאָר הַמִּצְווֹת.&nbsp; וְאַף עַל פִּי שֶׁדְּבָרִים אֵלּוּ, דָּבָר קָטָן קָרְאוּ אוֹתָם חֲכָמִים, שֶׁהֲרֵי אָמְרוּ חֲכָמִים דָּבָר גָּדוֹל מַעֲשֵׂה מֶרְכָּבָה, וְדָבָר קָטָן הַוָּיָה דְּאַבַּיֵּי וְרַבָּא; אַף עַל פִּי כֵן, רְאוּיִין הֶן לְהַקְדִּימָן:&nbsp; שְׁהֶן מְיַשְּׁבִין דַּעְתּוֹ שֶׁלָּאָדָם תְּחִלָּה, וְעוֹד שְׁהֶן הַטּוֹבָה הַגְּדוֹלָה שֶׁהִשְׁפִּיעַ הַקָּדוֹשׁ בָּרוּךְ הוּא לְיִשּׁוּב הָעוֹלָם הַזֶּה, כְּדֵי לִנְחֹל חַיֵּי הָעוֹלָם הַבָּא.&nbsp; וְאִפְשָׁר שֶׁיֵּדָעֵם הַכֹּל--גָּדוֹל וְקָטָן, אִישׁ וְאִשָּׁה, בַּעַל לֵב רָחֵב וּבַעַל לֵב קָצֵר.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ה</h2>

<p><b>ה,א</b>&nbsp;&nbsp;כָּל בֵּית יִשְׂרָאֵל מְצֻוִּין עַל קִדּוּשׁ הַשֵּׁם הַגָּדוֹל הַזֶּה, שֶׁנֶּאֱמָר "וְנִקְדַּשְׁתִּי, בְּתוֹךְ בְּנֵי יִשְׂרָאֵל" (ויקרא כב,לב); וּמֻזְהָרִין שֶׁלֹּא לְחַלְּלוֹ, שֶׁנֶּאֱמָר "וְלֹא תְחַלְּלוּ, אֶת-שֵׁם קָדְשִׁי" (שם).&nbsp; כֵּיצַד--בְּשָׁעָה שֶׁיַּעֲמֹד גּוֹי וְיֶאֱנֹס אֶת יִשְׂרָאֵל לַעֲבֹר עַל אַחַת מִכָּל מִצְווֹת הָאֲמוּרוֹת בַּתּוֹרָה אוֹ יַהַרְגֶנּוּ, יַעֲבֹר וְאַל יֵהָרֵג:&nbsp; שֶׁנֶּאֱמָר בַּמִּצְווֹת, "אֲשֶׁר יַעֲשֶׂה אֹתָם הָאָדָם וָחַי בָּהֶם" (ויקרא יח,ה)--וְלֹא שֶׁיָּמוּת בָּהֶם.&nbsp; וְאִם מֵת וְלֹא עָבַר, הֲרֵי זֶה מִתְחַיֵּב בְּנַפְשׁוֹ.</p>

<p><b>ה,ב</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר מִצְווֹת--חוּץ מֵעֲבוֹדָה זָרָה, וְגִלּוּי עֲרָיוֹת, וּשְׁפִיכוּת דָּמִים.&nbsp; אֲבָל שָׁלוֹשׁ עֲבֵרוֹת אֵלּוּ, אִם יֹאמַר לוֹ עֲבֹר עַל אַחַת מֵהֶן אוֹ תֵּהָרֵג, יֵהָרֵג וְאַל יַעֲבֹר.</p>

<p><b>ה,ג</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁהַגּוֹי מִתְכַּוֵּן לַהֲנָאַת עַצְמוֹ, כְּגוֹן שֶׁאֲנָסוֹ לִבְנוֹת לוֹ בֵּיתוֹ בַּשַּׁבָּת אוֹ לְבַשַּׁל לוֹ תַּבְשִׁילוֹ אוֹ אָנַס אִשָּׁה לְבָעֳלָהּ וְכַיּוֹצֶא בְּזֶה.&nbsp; אֲבָל אִם נִתְכַּוַּן לְהַעְבִירוֹ עַל הַמִּצְווֹת בִּלְבָד--אִם הָיָה בֵּינוֹ לְבֵין עַצְמוֹ, וְאֵין שָׁם עֲשָׂרָה מִיִּשְׂרָאֵל--יַעֲבֹר וְאַל יֵהָרֵג; וְאִם אֲנָסוֹ לְהַעְבִירוֹ בַּעֲשָׂרָה מִיִּשְׂרָאֵל--יֵהָרֵג וְאַל יַעֲבֹר, וְאַפִלּוּ לֹא נִתְכַּוַּן לְהַעְבִירוֹ אֵלָא עַל מִצְוָה מִשְּׁאָר מִצְווֹת בִּלְבָד.</p>

<p><b>ה,ד</b>&nbsp;&nbsp;[ג] וְכָל הַדְּבָרִים הָאֵלּוּ, שֶׁלֹּא בְּשָׁעַת הַשְּׁמָד.&nbsp; אֲבָל בְּשָׁעַת הַשְּׁמָד, וְהוּא כְּשֶׁיַּעֲמֹד מֶלֶךְ רָשָׁע כִּנְבוּכַדְנֶאצַּר וַחֲבֵרָיו וְיִגְזֹר שְׁמָד עַל יִשְׂרָאֵל לְבַטַּל דָּתָם אוֹ מִצְוָה מִן הַמִּצְווֹת--יֵהָרֵג וְאַל יַעֲבֹר, אַפִלּוּ עַל אַחַת מִשְּׁאָר מִצְווֹת, בֵּין נֶאֱנָס בְּתוֹךְ עֲשָׂרָה, בֵּין נֶאֱנָס בֵּינוֹ לְבֵין גּוֹיִים.</p>

<p><b>ה,ה</b>&nbsp;&nbsp;[ד] כָּל מִי שֶׁנֶּאֱמָר בּוֹ יַעֲבֹר וְאַל יֵהָרֵג, וְנֶהְרַג וְלֹא עָבַר--הֲרֵי זֶה מִתְחַיֵּב בְּנַפְשׁוֹ.&nbsp; וְכָל מִי שֶׁנֶּאֱמָר בּוֹ יֵהָרֵג וְאַל יַעֲבֹר, וְנֶהְרַג וְלֹא עָבַר--הֲרֵי זֶה קִדַּשׁ אֶת הַשֵּׁם.&nbsp; וְאִם הָיָה בַּעֲשָׂרָה מִיִּשְׂרָאֵל--הֲרֵי זֶה קִדַּשׁ אֶת הַשֵּׁם בָּרַבִּים, כְּדָנִיֵּאל חֲנַנְיָה מִישָׁאֵל וַעֲזַרְיָה וּכְרִבִּי עֲקִיבָה וַחֲבֵרָיו; וְאֵלּוּ הֶם הֲרוּגֵי מַלְכוּת, שְׁאֵין מַעֲלָה עַל מַעֲלָתָם, וַעֲלֵיהֶם נֶאֱמָר "כִּי-עָלֶיךָ, הֹרַגְנוּ כָל-הַיּוֹם; נֶחְשַׁבְנוּ, כְּצֹאן טִבְחָה" (תהילים מד,כג), וַעֲלֵיהֶם נֶאֱמָר "אִסְפוּ-לִי חֲסִידָי--כֹּרְתֵי בְרִיתִי, עֲלֵי-זָבַח" (תהילים נ,ה).</p>

<p><b>ה,ו</b>&nbsp;&nbsp;וְכָל מִי שֶׁנֶּאֱמָר בּוֹ יֵהָרֵג וְאַל יַעֲבֹר, וְעָבַר וְלֹא נֶהְרַג--הֲרֵי זֶה מְחַלֵּל אֶת הַשֵּׁם, וְאִם הָיָה בַּעֲשָׂרָה מִיִּשְׂרָאֵל, הֲרֵי זֶה חִלַּל אֶת הַשֵּׁם בָּרַבִּים; וּבִטַּל מִצְוַת עֲשֵׂה שְׁהִיא קִדּוּשׁ הַשֵּׁם, וְעָבַר עַל מִצְוַת לֹא תַעֲשֶׂה שְׁהִיא חִלּוּל הַשֵּׁם.&nbsp; וְאַף עַל פִּי כֵן, מִפְּנֵי שֶׁעָבַר בְּאֹנֶס, אֵין מַלְקִין אוֹתוֹ וְאֵין צָרִיךְ לוֹמַר שְׁאֵין מְמִיתִין אוֹתוֹ בֵּית דִּין, אַפִלּוּ הָרַג בְּאֹנֶס:&nbsp; שְׁאֵין מַלְקִין וּמְמִיתִין, אֵלָא לָעוֹבֵר בִּרְצוֹנוֹ בְּעֵדִים וְהַתְרָאָה, שֶׁנֶּאֱמָר בְּנוֹתֵן מִזַּרְעוֹ לַמֹּלֶךְ, "וְנָתַתִּי אֲנִי אֶת-פָּנַי בָּאִישׁ הַהוּא" (ראה ויקרא כ,ג; ויקרא כ,ה); וּמִפִּי הַשְּׁמוּעָה לָמְדוּ, "הַהוּא" לֹא אָנוּס וְלֹא שׁוֹגֵג וְלֹא מֻטְעֶה.</p>

<p><b>ה,ז</b>&nbsp;&nbsp;וּמַה אִם עֲבוֹדָה זָרָה, שְׁהִיא חֲמוּרָה מִן הַכֹּל, הָעוֹבֵד אוֹתָהּ בְּאֹנֶס אֵינוּ חַיָּב כָּרֵת, וְאֵין צָרִיךְ לוֹמַר מִיתַת בֵּית דִּין--קַל וְחֹמֶר לִשְׁאָר מִצְווֹת הָאֲמוּרוֹת בַּתּוֹרָה.&nbsp; וּבָעֲרָיוֹת, הוּא אוֹמֵר "וְלַנַּעֲרָ לֹא-תַעֲשֶׂה דָבָר" (דברים כב,כו).</p>

<p><b>ה,ח</b>&nbsp;&nbsp;[ה] נָשִׁים שֶׁאָמְרוּ לָהֶם גּוֹיִים, תְּנוּ לָנוּ אַחַת מִכֶּם וּנְטַמֵּא אוֹתָהּ, וְאִם לָאו, נְטַמֵּא אֶת כֻּלְּכֶם--יְטַמְּאוּ אֶת כֻּלָּן, וְאַל יִמְסְרוּ לָהֶם נֶפֶשׁ אַחַת מִיִּשְׂרָאֵל.&nbsp; וְכֵן אִם אָמְרוּ לָהֶם גּוֹיִים, תְּנוּ לָנוּ אֶחָד מִכֶּם וְנַהַרְגֶנּוּ, וְאִם לָאו, נַהְרֹג אֶת כֻּלְּכֶם--יֵהָרְגוּ כֻּלָּם, וְאַל יִמְסְרוּ לָהֶם נֶפֶשׁ אַחַת מִיִּשְׂרָאֵל.&nbsp; וְאִם יֵחֲדוּהוּ לָהֶם וְאָמְרוּ, תְּנוּ לָנוּ פְּלוֹנִי אוֹ נַהְרֹג אֶת כֻּלְּכֶם--אִם הָיָה מְחֻיָּב מִיתָה כְּשֶׁבַע בֶּן בִּכְרִי, יִתְּנוּ אוֹתוֹ לָהֶם, וְאֵין מוֹרִין לָהֶם כֵּן, לְכַתְּחִלָּה; וְאִם אֵינוּ חַיָּב--יֵהָרְגוּ כֻּלָּם, וְאַל יִמְסְרוּ לָהֶם נֶפֶשׁ אַחַת מִיִּשְׂרָאֵל.</p>

<p><b>ה,ט</b>&nbsp;&nbsp;[ו] כְּעִנְיַן שֶׁאָמְרוּ בְּאֻנְסִין, כָּךְ אָמְרוּ בָּחֳלָאִים.&nbsp; כֵּיצַד--מִי שֶׁחָלָה וְנָטָה לָמוּת וְאָמְרוּ הָרוֹפְאִים שֶׁרְפוּאָתוֹ בְּדָבָר פְּלוֹנִי מֵאִסּוּרִין שֶׁבַּתּוֹרָה, עוֹשִׂין לוֹ.&nbsp; וּמִתְרַפְּאִין בְּכָל אִסּוּרִין שֶׁבַּתּוֹרָה, בִּמְקוֹם סַכָּנָה:&nbsp; חוּץ מֵעֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים--שֶׁאַפִלּוּ בִּמְקוֹם סַכָּנָה, אֵין מִתְרַפְּאִין בָּהֶם; וְאִם עָבַר וְנִתְרַפָּא--עוֹנְשִׁין אוֹתוֹ בֵּית דִּין, עֹנֶשׁ הָרָאוּי לוֹ.</p>

<p><b>ה,י</b>&nbsp;&nbsp;[ז] וּמְנַיִן שֶׁאַפִלּוּ בִּמְקוֹם סַכָּנַת נְפָשׁוֹת, אֵין עוֹבְרִין עַל אַחַת מִשָּׁלוֹשׁ עֲבֵרוֹת אֵלּוּ:&nbsp; שֶׁנֶּאֱמָר "וְאָהַבְתָּ, אֵת ה' אֱלֹהֶיךָ, בְּכָל-לְבָבְךָ וּבְכָל-נַפְשְׁךָ, וּבְכָל-מְאֹדֶךָ" (דברים ו,ה), אַפִלּוּ הוּא נוֹטֵל אֶת נַפְשָׁךְ.&nbsp; וַהֲרִיגַת נֶפֶשׁ מִיִּשְׂרָאֵל לְרַפּוֹת נֶפֶשׁ אַחֶרֶת, אוֹ לְהַצִּיל אָדָם מִיַּד אַנָּס--דָּבָר שֶׁהַדַּעַת נוֹטָה לוֹ הוּא, שְׁאֵין מְאַבְּדִין נֶפֶשׁ מִפְּנֵי נֶפֶשׁ; וַעֲרָיוֹת הֻקְּשׁוּ לִנְפָשׁוֹת, שֶׁנֶּאֱמָר "כִּי כַּאֲשֶׁר יָקוּם אִישׁ עַל-רֵעֵהוּ, וּרְצָחוֹ נֶפֶשׁ--כֵּן, הַדָּבָר הַזֶּה" (דברים כב,כו).</p>

<p><b>ה,יא</b>&nbsp;&nbsp;[ח] בַּמֶּה דְּבָרִים אֲמוּרִים שְׁאֵין מִתְרַפְּאִין בִּשְׁאָר אִסּוּרִין אֵלָא בִּמְקוֹם סַכָּנָה--בִּזְמָן שְׁהֶן דֶּרֶךְ הֲנָאָתָן, כְּמוֹ שֶׁמַּאֲכִילִין אֶת הַחוֹלֶה שְׁקָצִים וּרְמָשִׂים, אוֹ חָמֵץ בַּפֶּסַח, אוֹ שֶׁמַּאֲכִילִין אוֹתוֹ בְּיוֹם הַכִּפּוּרִים.&nbsp; אֲבָל שֶׁלֹּא דֶּרֶךְ הֲנָאָתָן, כְּגוֹן שֶׁעוֹשִׂין לוֹ רְטִיָּה אוֹ מְלֻגְמָה מֵחָמֵץ אוֹ מֵעָרְלָה, אוֹ שֶׁמַּשְׁקִין אוֹתוֹ דְּבָרִים שֶׁיֵּשׁ בָּהֶן מַר מְעֹרָב עִם אִסּוּרֵי מַאֲכָל, שֶׁהֲרֵי אֵין בָּהֶן הֲנָיָה לַחֵךְ--הֲרֵי זֶה מֻתָּר, וְאַפִלּוּ שֶׁלֹּא בִּמְקוֹם סַכָּנָה:&nbsp; חוּץ מִכִּלְאֵי הַכֶּרֶם וּבָשָׂר בְּחָלָב--שְׁהֶן אֲסוּרִין, אַפִלּוּ שֶׁלֹּא דֶּרֶךְ הֲנָאָתָן; לְפִיכָּךְ אֵין מִתְרַפְּאִין בָּהֶן, אַפִלּוּ שֶׁלֹּא דֶּרֶךְ הֲנָאָה, אֵלָא בִּמְקוֹם סַכָּנָה.</p>

<p><b>ה,יב</b>&nbsp;&nbsp;[ט] מִי שֶׁנָּתַן עֵינָיו בְּאִשָּׁה וְחָלָה וְנָטָה לָמוּת, וְאָמְרוּ הָרוֹפְאִים אֵין לוֹ רְפוּאָה עַד שֶׁתִּבָּעֵל לוֹ--אַפִלּוּ הָיְתָה פְּנוּיָה, וְאַפִלּוּ לְדַבַּר עִמּוֹ מֵאֲחוֹרֵי הַגָּדֵר--אֵין מוֹרִין לוֹ בְּכָּךְ, וְיָמוּת וְלֹא יוֹרוּ לוֹ לְדַבַּר עִמּוֹ מֵאֲחוֹרֵי הַגָּדֵר:&nbsp; שֶׁלֹּא יְהוּ בְּנוֹת יִשְׂרָאֵל הֶפְקֵר, וְיָבוֹאוּ בִּדְבָרִים אֵלּוּ לִפְרֹץ בָּעֲרָיוֹת.</p>

<p><b>ה,יג</b>&nbsp;&nbsp;[י] כָּל הָעוֹבֵר מִדַּעְתּוֹ בְּלֹא אֹנֶס עַל אַחַת מִכָּל מִצְווֹת הָאֲמוּרוֹת בַּתּוֹרָה, בִּשְׁאָט בְּנֶפֶשׁ לְהַכְעִיס--הֲרֵי זֶה מְחַלֵּל אֶת הַשֵּׁם; וּלְפִיכָּךְ נֶאֱמָר בִּשְׁבוּעַת שֶׁקֶר, "וְחִלַּלְתָּ אֶת-שֵׁם אֱלֹהֶיךָ, אֲנִי ה'" (ויקרא יט,יב).&nbsp; וְאִם עָבַר בַּעֲשָׂרָה מִיִּשְׂרָאֵל, הֲרֵי זֶה חִלַּל אֶת הַשֵּׁם בָּרַבִּים.&nbsp; וְכֵן כָּל הַפּוֹרֵשׁ מֵעֲבֵרָה אוֹ עָשָׂה מִצְוָה, לֹא מִפְּנֵי דָּבָר בָּעוֹלָם, לֹא פַּחַד וְלֹא יִרְאָה, וְלֹא לְבַקַּשׁ כָּבוֹד, אֵלָא מִפְּנֵי הַבּוֹרֵא בָּרוּךְ הוּא, כִּמְנִיעַת יוֹסֵף הַצַּדִּיק עַצְמוֹ מֵאֵשֶׁת רִבּוֹ--הֲרֵי זֶה מְקַדֵּשׁ אֶת הַשֵּׁם.</p>

<p><b>ה,יד</b>&nbsp;&nbsp;[יא] וְיֵשׁ דְּבָרִים אֲחֵרִים שְׁהֶם בִּכְלַל חִלּוּל הַשֵּׁם, וְהוּא שֶׁיַּעֲשֶׂה אָדָם גָּדוֹל בַּתּוֹרָה וּמְפֻרְסָם בַּחֲסִידוּת, דְּבָרִים שֶׁהַבְּרִיּוֹת מְרַנְּנִים אַחֲרָיו בִּשְׁבִילָן, וְאַף עַל פִּי שְׁאֵינָם עֲבֵרוֹת--הֲרֵי זֶה מְחַלֵּל אֶת הַשֵּׁם:&nbsp; כְּגוֹן שֶׁלּוֹקֵחַ וְאֵינוּ נוֹתֵן דְּמֵי הַלֶּקַח לְאַלְתַּר, וְהוּא שֶׁיֵּשׁ לוֹ, וְנִמְצְאוּ הַמּוֹכְרִין תּוֹבְעִין אוֹתוֹ, וְהוּא מַקִּיפָן; אוֹ שֶׁיַּרְבֶּה בִּשְׂחוֹק, אוֹ בַּאֲכִילָה וּשְׁתִיָּה אֵצֶל עַמֵּי הָאָרֶץ וּבֵינֵיהֶן; אוֹ שְׁאֵין דִּבּוּרוֹ בְּנַחַת עִם הַבְּרִיּוֹת, וְאֵינוּ מַקְבִּילָן בְּסֵבֶר פָּנִים יָפוֹת, אֵלָא בַּעַל קְטָטָה וְכַעַס; וְכַיּוֹצֶא בַּדְּבָרִים הָאֵלּוּ.&nbsp; הַכֹּל לְפִי גָּדְלוֹ שֶׁלֶּחָכָם--צָרִיךְ שֶׁיְּדַקְדַּק עַל עַצְמוֹ, וְיַעֲשֶׂה לִפְנִים מִשּׁוּרַת הַדִּין.</p>

<p><b>ה,טו</b>&nbsp;&nbsp;וְכֵן אִם דִּקְדַּק הֶחָכָם עַל עַצְמוֹ, וְהָיָה דִּבּוּרוֹ בְּנַחַת עִם הַבְּרִיּוֹת, וְדַעְתּוֹ מְעֹרֶבֶת עִמָּהֶם, וּמַקְבִּילָן בְּסֵבֶר פָּנִים יָפוֹת, וְנֶעְלָב מֵהֶן וְאֵינוּ עוֹלְבָן, מְכַבֵּד לָהֶן וְאַפִלּוּ לַמְּקִילִין לוֹ, וְנוֹשֵׂא וְנוֹתֵן בֶּאֱמוּנָה, וְלֹא יַרְבֶּה בַּאֲרִיחוּת עַמֵּי הָאָרֶץ וִישִׁיבָתָן, וְלֹא יֵרָאֶה תָּמִיד אֵלָא עוֹסֵק בַּתּוֹרָה עָטוּף בְּצִיצִית מֻכְתָּר בִּתְפִלִּין, וְעוֹשֶׂה בְּכָל מַעֲשָׂיו לִפְנִים מִשּׁוּרַת הַדִּין--וְהוּא שֶׁלֹּא יִתְרַחַק הַרְבֵּה, וְלֹא יִשְׁתּוֹמֵם הַרְבֵּה--עַד שֶׁיִּמָּצְאוּ הַכֹּל מְקַלְּסִין אוֹתוֹ וְאוֹהֲבִין אוֹתוֹ, וּמִתְאַוִּין לְמַעֲשָׂיו:&nbsp; הֲרֵי זֶה קִדַּשׁ אֶת הַשֵּׁם, וְעָלָיו הַכָּתוּב אוֹמֵר "וַיֹּאמֶר לִי, עַבְדִּי-אָתָּה--יִשְׂרָאֵל, אֲשֶׁר-בְּךָ אֶתְפָּאָר" (ישעיהו מט,ג).
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ו</h2>

<p><b>ו,א</b>&nbsp;&nbsp;כָּל הַמְּאַבֵּד שֵׁם מִן הַשֵּׁמוֹת הַקְּדוֹשִׁים הַטְּהוֹרִים שֶׁנִּקְרָא בָּהֶן הַקָּדוֹשׁ בָּרוּךְ הוּא, לוֹקֶה מִן הַתּוֹרָה--שֶׁהֲרֵי הוּא אוֹמֵר בַּעֲבוֹדָה זָרָה, "וְאִבַּדְתֶּם אֶת-שְׁמָם .&nbsp;.&nbsp;. לֹא-תַעֲשׂוּן כֵּן, לַה' אֱלֹהֵיכֶם" (דברים יב,ג-ד).</p>

<p><b>ו,ב</b>&nbsp;&nbsp;וְשִׁבְעָה שֵׁמוֹת הֶן--הַשֵּׁם הַנִּכְתָּב יוֹד הֵא וָאו הֵא וְהוּא הַשֵּׁם הַמְּפֹרָשׁ, אוֹ הַנִּכְתָּב אֶלֶף דַּאל נוּן יוֹד, וְאֵל, וֶאֱלוֹהַּ, וֵאלֹהִים, וְאֶהְיֶה, וְשַׁדַּי, וּצְבָאוֹת.&nbsp; כָּל הַמּוֹחֵק אַפִלּוּ אוֹת אַחַת מִשִּׁבְעָה שֵׁמוֹת אֵלּוּ, לוֹקֶה.</p>

<p><b>ו,ג</b>&nbsp;&nbsp;כָּל הַנִּטְפָּל לַשֵּׁם מִלְּפָנָיו, מֻתָּר לְמָחֳקוֹ:&nbsp; כְּגוֹן לָמֶד מִלַּה', וּבֵית מִבֵּאלֹהִים, וְכַיּוֹצֶא בָּהֶן--אֵינָן בִּקְדֻשַּׁת הַשֵּׁם.&nbsp; וְכָל הַנִּטְפָּל לַשֵּׁם מֵאֲחוֹרָיו, כְּגוֹן כָּף שֶׁלֶּאֱלֹהֶיךָ, וְכָף מִים שֶׁלֶּאֱלֹהֵיכֶם, וְכַיּוֹצֶא בָּהֶן--אֵינָן נִמְחָקִים; וַהֲרֵי הֶן כִּשְׁאָר אוֹתִיּוֹת שֶׁלַּשֵּׁם, מִפְּנֵי שֶׁהַשֵּׁם מְקַדְּשָׁן.&nbsp; וְאַף עַל פִּי שֶׁנִּתְקַדְּשׁוּ וְאָסוּר לְמָחֳקָן, הַמּוֹחֵק אֵלּוּ הָאוֹתִיּוֹת הַנִּטְפָּלוֹת אֵינוּ לוֹקֶה, אֲבָל מַכִּין אוֹתוֹ מַכַּת מַרְדּוּת.</p>

<p><b>ו,ד</b>&nbsp;&nbsp;כָּתַב אֶלֶף לָמֶד מֵאֱלֹהִים, יוֹד הֵא מֵה'--אֵינוּ נִמְחָק; וְאֵין צָרִיךְ לוֹמַר יָהּ, שְׁהוּא שֵׁם בִּפְנֵי עַצְמוֹ, מִפְּנֵי שֶׁזֶּה הַשֵּׁם, מִקְצַת שֵׁם הַמְּפֹרָשׁ הוּא.&nbsp; אֲבָל הַכּוֹתֵב שִׁין דֶּלֶת מִשַּׁדַּי, צַאד בֵּית מִצְּבָאוֹת--הֲרֵי זֶה נִמְחָק.</p>

<p><b>ו,ה</b>&nbsp;&nbsp;שְׁאָר הַכִּנּוּיִין שֶׁמְּשַׁבְּחִין בָּהֶן הַקָּדוֹשׁ בָּרוּךְ הוּא, כְּגוֹן חַנּוּן וְרַחוּם הַגָּדוֹל הַגִּבּוֹר וְהַנּוֹרָא הַנֶּאֱמָן קַנָּא וְחָזָק וְכַיּוֹצֶא בָּהֶן--הֲרֵי הֶן כִּשְׁאָר דִּבְרֵי הַקֹּדֶשׁ, וּמֻתָּר לְמָחֳקָן.</p>

<p><b>ו,ו</b>&nbsp;&nbsp;כְּלִי שֶׁהָיָה שֵׁם כָּתוּב עָלָיו--קוֹצֵץ אֶת מְקוֹם הַשֵּׁם, וְגוֹנְזוֹ.&nbsp; אַפִלּוּ הָיָה הַשֵּׁם חָקוּק בִּכְלִי מַתְּכוֹת אוֹ בִּכְלִי זְכוֹכִית, וְהִתִּיךְ הַכְּלִי--הֲרֵי זֶה לוֹקֶה:&nbsp; אֵלָא חוֹתֵךְ אֶת מְקוֹמוֹ, וְגוֹנְזוֹ.&nbsp; וְכֵן אִם הָיָה שֵׁם כָּתוּב עַל בְּשָׂרוֹ, הֲרֵי זֶה לֹא יִרְחֹץ וְלֹא יָסוּךְ וְלֹא יַעֲמֹד בִּמְקוֹם הַטִּנֹּפֶת.&nbsp; נִזְדַּמְּנָה לוֹ טְבִילָה שֶׁלְּמִצְוָה--כּוֹרֵךְ עָלָיו גֳּמִי, וְטוֹבֵל; וְאִם לֹא מָצָא גֳּמִי, מְסַבֵּב אַחֲרָיו.&nbsp; וְלֹא יְהַדַּק, כְּדֵי שֶׁלֹּא יָחֹץ--שֶׁלֹּא אָמְרוּ לִכְרֹךְ עָלָיו, אֵלָא מִפְּנֵי שֶׁאָסוּר לַעֲמֹד בִּפְנֵי הַשֵּׁם עָרֹם.</p>

<p><b>ו,ז</b>&nbsp;&nbsp;הַסּוֹתֵר אַפִלּוּ אֶבֶן אַחַת דֶּרֶךְ הַשְׁחָתָה מִן הַמִּזְבֵּחַ, אוֹ מִן הַהֵיכָל, אוֹ מִשְּׁאָר הָעֲזָרָה--לוֹקֶה:&nbsp; שֶׁנֶּאֱמָר בַּעֲבוֹדָה זָרָה, "כִּי אֶת-מִזְבְּחֹתָם תִּתֹּצוּן" (שמות לד,יג; וראה דברים יב,ג); וְכָתוּב "לֹא-תַעֲשׂוּן כֵּן, לַה' אֱלֹהֵיכֶם" (דברים יב,ד).&nbsp; וְכֵן הַשּׂוֹרֵף עֲצֵי הֶקְדֵּשׁ דֶּרֶךְ הַשְׁחָתָה--לוֹקֶה, שֶׁנֶּאֱמָר "וַאֲשֵׁרֵיהֶם תִּשְׂרְפוּן בָּאֵשׁ .&nbsp;.&nbsp;. לֹא-תַעֲשׂוּן כֵּן, לַה' אֱלֹהֵיכֶם" (דברים יב,ג-ד).</p>

<p><b>ו,ח</b>&nbsp;&nbsp;כִּתְבֵי הַקֹּדֶשׁ כֻּלָּן, וּפֵרוּשֵׁיהֶן וּבֵאוּרֵיהֶן--אָסוּר לִשְׂרֹף אוֹתָן אוֹ לְאַבְּדָן בַּיָּד; וְהַמְּאַבֵּד בַּיָּד, לוֹקֶה מַכַּת מַרְדּוּת.&nbsp; בַּמֶּה דְּבָרִים אֲמוּרִים, בְּכִתְבֵי הַקֹּדֶשׁ שֶׁכָּתְבוּ אוֹתָן יִשְׂרָאֵל בִּקְדֻשָּׁה.&nbsp; אֲבָל מִין יִשְׂרָאֵל שֶׁכָּתַב סֵפֶר תּוֹרָה, שׂוֹרְפִין אוֹתוֹ עִם הָאַזְכָּרוֹת שֶׁבּוֹ, מִפְּנֵי שְׁאֵינוּ מַאֲמִין בִּקְדֻשַּׁת הַשֵּׁם, וְלֹא כְתָבוֹ אֵלָא וְהוּא מַעֲלֶה בְּדַעְתּוֹ שֶׁזֶּה כִּשְׁאָר הַדְּבָרִים; וְהוֹאִיל וְדַעְתּוֹ כֵּן, לֹא נִתְקַדַּשׁ הַשֵּׁם, וּמִצְוָה לְשָׂרְפוֹ, כְּדֵי שֶׁלֹּא לְהַנִּיחַ שֵׁם לַמִּינִים וְלֹא לְמַעֲשֵׂיהֶם.&nbsp; אֲבָל גּוֹי שֶׁכָּתַב אֶת הַשֵּׁם, גּוֹנְזִין אוֹתוֹ; וְכֵן כִּתְבֵי הַקֹּדֶשׁ שֶׁבָּלוּ אוֹ שֶׁכְּתָבָן גּוֹי, יִגָּנְזוּ.</p>

<p><b>ו,ט</b>&nbsp;&nbsp;כָּל הַשֵּׁמוֹת הָאֲמוּרוֹת בְּאַבְרָהָם, קֹדֶשׁ; אַף זֶה שֶׁנֶּאֱמָר "אֲדֹנָי, אִם-נָא מָצָאתִי חֵן בְּעֵינֶיךָ" (בראשית יח,ג), הֲרֵי הוּא קֹדֶשׁ.&nbsp; כָּל הַשֵּׁמוֹת הָאֲמוּרוֹת בְּלוֹט--חֹל, חוּץ מִזֶּה:&nbsp; "אַל-נָא, אֲדֹנָי.&nbsp; הִנֵּה-נָא מָצָא עַבְדְּךָ חֵן" (בראשית יט,יח-יט).&nbsp; כָּל הַשֵּׁמוֹת הָאֲמוּרוֹת בְּגִבְעַת בִּנְיָמִין, קֹדֶשׁ.&nbsp; כָּל הַשֵּׁמוֹת הָאֲמוּרוֹת בְּמִיכָה, חֹל.&nbsp; כָּל הַשֵּׁמוֹת הָאֲמוּרוֹת בְּנָבוֹת, קֹדֶשׁ.</p>

<p><b>ו,י</b>&nbsp;&nbsp;כָּל שְׁלֹמֹה הָאָמוּר בְּשִׁיר הַשִּׁירִים--קֹדֶשׁ, וַהֲרֵי הוּא כִּשְׁאָר הַכִּנּוּיִין; חוּץ מִזֶּה:&nbsp; "הָאֶלֶף לְךָ שְׁלֹמֹה" (שיר השירים ח,יב).&nbsp; כָּל מַלְכַיָּא הָאָמוּר בְּדָנִיֵּאל--חֹל, חוּץ מִזֶּה:&nbsp; "אַנְתְּ מַלְכָּא, מֶלֶךְ מַלְכַיָּא" (דנייאל ב,לז), וַהֲרֵי הוּא כִּשְׁאָר הַכִּנּוּיִין.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ז</h2>

<p><b>ז,א</b>&nbsp;&nbsp;מִיְּסוֹדֵי הַדָּת, לֵידַע שֶׁהָאֵל מְנַבֵּא אֶת בְּנֵי הָאָדָם; וְאֵין הַנְּבוּאָה חָלָה אֵלָא עַל חָכָם גָּדוֹל בְּחָכְמָה, גִּבּוֹר בְּמִדּוֹתָיו, וְלֹא יִהְיֶה יִצְרוֹ מִתְגַּבֵּר עָלָיו בְּדָבָר בָּעוֹלָם אֵלָא הוּא מִתְגַּבֵּר בְּדַעְתּוֹ עַל יִצְרוֹ תָּמִיד, בַּעַל דֵּעָה רְחָבָה נְכוֹנָה עַד מְאוֹד.</p>

<p><b>ז,ב</b>&nbsp;&nbsp;אָדָם שְׁהוּא מְמֻלָּא בְּכָל הַמִּדּוֹת הָאֵלּוּ, שָׁלֵם בְּגוּפוֹ, כְּשֶׁיִּכָּנֵס לַפַּרְדֵּס וְיִמָּשֵׁךְ בְּאוֹתָן הָעִנְיָנוֹת הַגְּדוֹלִים הָרְחוֹקִים, וְתִהְיֶה לוֹ דַּעַת נְכוֹנָה לְהָבִין וּלְהַשִּׂיג, וְהוּא מִתְקַדֵּשׁ וְהוֹלֵךְ פּוֹרֵשׁ מִדַּרְכֵי כְּלַל הָעָם הַהוֹלְכִים בְּמַחְשַׁכֵּי הַזְּמָן, וְהוֹלֵךְ מְזָרֵז עַצְמוֹ וּמְלַמֵּד נַפְשׁוֹ שֶׁלֹּא תִהְיֶה לוֹ מַחְשָׁבָה כְּלָל בְּאֶחָד מִדְּבָרִים בְּטֵלִים, וְלֹא מֵהַבְלֵי הַזְּמָן וְתַחְבּוּלוֹתָיו, אֵלָא דַּעְתּוֹ תָּמִיד פְּנוּיָה לְמַעְלָה, קְשׁוּרָה תַּחַת הַכִּסֵּא, לְהָבִין בְּאוֹתָן הַצּוּרוֹת הַקְּדוֹשׁוֹת הַטְּהוֹרוֹת, וּמִסְתַּכֵּל בְּחָכְמָתוֹ שֶׁלְּהַקָּדוֹשׁ בָּרוּךְ הוּא כֻּלָּהּ מִצּוּרָה רִאשׁוֹנָה עַד טַבּוּר הָאָרֶץ, וְיוֹדֵעַ מֵהֶם גָּדְלוֹ--מִיָּד רוּחַ הַקֹּדֶשׁ שׁוֹרָה עָלָיו.</p>

<p><b>ז,ג</b>&nbsp;&nbsp;וּבְעֵת שֶׁתָּנוּחַ עָלָיו הָרוּחַ--תִּתְעָרַב נַפְשׁוֹ בְּמַעֲלַת הַמַּלְאָכִים הַנִּקְרָאִים אִישִׁים, וְיֵהָפֵךְ לְאִישׁ אַחֵר, וְיָבִין בְּדַעְתּוֹ שְׁאֵינוּ כְּמוֹת שֶׁהָיָה, אֵלָא שֶׁנִּתְעַלָּה עַל מַעֲלַת שְׁאָר בְּנֵי אָדָם הַחֲכָמִים:&nbsp; כְּמוֹ שֶׁנֶּאֱמָר בְּשָׁאוּל, "וְהִתְנַבִּיתָ עִמָּם; וְנֶהְפַּכְתָּ, לְאִישׁ אַחֵר" (שמואל&nbsp;א י,ו).</p>

<p><b>ז,ד</b>&nbsp;&nbsp;[ב] הַנְּבִיאִים, מַעֲלוֹת מַעֲלוֹת הֶן:&nbsp; כְּמוֹ שֶׁיֵּשׁ בְּחָכְמָה חָכָם גָּדוֹל מֵחֲבֵרוֹ, כָּךְ בַּנְּבוּאָה נָבִיא גָּדוֹל מִנָּבִיא.&nbsp; וְכֻלָּן אֵין רוֹאִין מַרְאֵה הַנְּבוּאָה אֵלָא בַּחֲלוֹם בְּחֶזְיוֹן הַלַּיְלָה, אוֹ בַּיּוֹם אַחַר שֶׁתִּפֹּל עֲלֵיהֶן תַּרְדֵּמָה:&nbsp; כְּמוֹ שֶׁנֶּאֱמָר "בַּמַּרְאָה אֵלָיו אֶתְוַדָּע, בַּחֲלוֹם אֲדַבֶּר-בּוֹ" (במדבר יב,ו).</p>

<p><b>ז,ה</b>&nbsp;&nbsp;וְכֻלָּן, כְּשֶׁמִּתְנַבְּאִין, אֵבָרֵיהֶן מִזְדַּעְזְעִין וְכוֹחַ הַגּוּף כּוֹשֵׁל, וְעֶשְׁתּוֹנוֹתֵיהֶם מִטָּרְפוֹת וְתִשָּׁאֵר הַדֵּעָה פְּנוּיָה לְהָבִין מַה שֶׁתִּרְאֶה:&nbsp; כְּמוֹ שֶׁנֶּאֱמָר בְּאַבְרָהָם, "וְהִנֵּה אֵימָה חֲשֵׁכָה גְדֹלָה, נֹפֶלֶת עָלָיו" (בראשית טו,יב); וּכְמוֹ שֶׁנֶּאֱמָר בְּדָנִיֵּאל, "וְהוֹדִי, נֶהְפַּךְ עָלַי לְמַשְׁחִית, וְלֹא עָצַרְתִּי, כֹּחַ" (דנייאל י,ח).</p>

<p><b>ז,ו</b>&nbsp;&nbsp;[ג] הַדְּבָרִים שֶׁמּוֹדִיעִין לַנָּבִיא בְּמַרְאֵה הַנְּבוּאָה--דֶּרֶךְ מָשָׁל מוֹדִיעִין לוֹ, וּמִיָּד יֵחָקֵק בְּלִבּוֹ פִּתְרוֹן הַמָּשָׁל בְּמַרְאֵה הַנְּבוּאָה, וְיֵדַע מַה הוּא:&nbsp; כְּמוֹ הַסֻּלָּם שֶׁרָאָה יַעֲקוֹב אָבִינוּ, וּמַלְאָכִים עוֹלִים וְיוֹרְדִים בּוֹ, וְהוּא הָיָה מָשָׁל לְמַלְכִיּוֹת, וְשִׁעְבּוּדָן; וּכְמוֹ הַחַיּוֹת שֶׁרָאָה יְחֶזְקֵאל, וְהַסִּיר הַנָּפוּחַ וּמַקֵּל שָׁקֵד שֶׁרָאָה יִרְמְיָה, וְהַמְּגִלָּה שֶׁרָאָה יְחֶזְקֵאל, וְהָאֵיפָה שֶׁרָאָה זְכַרְיָה.</p>

<p><b>ז,ז</b>&nbsp;&nbsp;וְכֵן שְׁאָר הַנְּבִיאִים, יֵשׁ מֵהֶן אוֹמְרִין הַמָּשָׁל וּפִתְרוֹנוֹ כְּמוֹ אֵלּוּ; וְיֵשׁ מֵהֶן אוֹמְרִין הַפִּתְרוֹן בִּלְבָד.&nbsp; וּפְעָמִים אוֹמְרִין הַמָּשָׁל בִּלְבָד בְּלֹא פִּתְרוֹן, כְּמִקְצַת דִּבְרֵי יְחֶזְקֵאל וּזְכַרְיָה.&nbsp; וְכֻלָּם, בְּמָשָׁל וְדֶרֶךְ חִידָה הֶם מִתְנַבְּאִים.</p>

<p><b>ז,ח</b>&nbsp;&nbsp;[ד] כָּל הַנְּבִיאִים--אֵין מִתְנַבְּאִין בְּכָל עֵת שֶׁיִּרְצוּ, אֵלָא מְכַוְּנִין דַּעְתָּן וְיוֹשְׁבִין שְׂמֵחִים וְטוֹבֵי לֵב וּמִתְבּוֹדְדִין:&nbsp; שְׁאֵין הַנְּבוּאָה שׁוֹרָה לֹא מִתּוֹךְ עַצְבוּת וְלֹא מִתּוֹךְ עַצְלוּת, אֵלָא מִתּוֹךְ שִׂמְחָה.&nbsp; לְפִיכָּךְ בְּנֵי הַנְּבִיאִים, לִפְנֵיהֶם נֵבֶל וְתֹף וְחָלִיל וְכִנּוֹר, וְהֶם מְבַקְּשִׁים הַנְּבוּאָה; וְזֶה הוּא שֶׁנֶּאֱמָר "וְהֵמָּה מִתְנַבְּאִים" (שמואל&nbsp;א י,ה)--כְּלוֹמַר מְהַלְּכִין בְּדֶרֶךְ הַנְּבוּאָה עַד שֶׁיִּנָּבְאוּ, כְּמוֹ שֶׁאַתָּה אוֹמֵר פְּלוֹנִי מִתְגַּדֵּל.</p>

<p><b>ז,ט</b>&nbsp;&nbsp;[ה] אֵלּוּ שְׁהֶם מְבַקְּשִׁים לְהִתְנַבֵּא, הֶם הַנִּקְרָאִים בְּנֵי הַנְּבִיאִים.&nbsp; וְאַף עַל פִּי שֶׁמְּכַוְּנִין דַּעְתָּן, אִפְשָׁר שֶׁתִּשְׁרֶה שְׁכִינָה עֲלֵיהֶן, וְאִפְשָׁר שֶׁלֹּא תִשְׁרֶה.</p>

<p><b>ז,י</b>&nbsp;&nbsp;[ו] כָּל הַדְּבָרִים שֶׁאָמַרְנוּ, הֶן דֶּרֶךְ הַנְּבוּאָה לְכָל הַנְּבִיאִים הָרִאשׁוֹנִים וְהָאַחֲרוֹנִים--חוּץ מִמֹּשֶׁה, רַבֵּנוּ וְרִבָּן שֶׁלְּכָל הַנְּבִיאִים.&nbsp; וּמַה הֶפְרֵשׁ יֵשׁ בֵּין נְבוּאַת מֹשֶׁה לִשְׁאָר כָּל הַנְּבִיאִים--שֶׁכָּל הַנְּבִיאִים, בַּחֲלוֹם אוֹ בְּמַרְאֶה; וּמֹשֶׁה רַבֵּנוּ--הוּא עֵר וְעוֹמֵד, שֶׁנֶּאֱמָר "וּבְבֹא מֹשֶׁה אֶל-אֹהֶל מוֹעֵד, לְדַבֵּר אִתּוֹ, וַיִּשְׁמַע אֶת-הַקּוֹל" (במדבר ז,פט).</p>

<p><b>ז,יא</b>&nbsp;&nbsp;כָּל הַנְּבִיאִים, עַל יְדֵי מַלְאָךְ; לְפִיכָּךְ רוֹאִין מַה שְׁהֶן רוֹאִין בְּמָשָׁל וְחִידָה.&nbsp; וּמֹשֶׁה רַבֵּנוּ, לֹא עַל יְדֵי מַלְאָךְ, שֶׁנֶּאֱמָר "פֶּה אֶל-פֶּה אֲדַבֶּר-בּוֹ" (במדבר יב,ח), וְנֶאֱמָר "וְדִבֶּר ה' אֶל-מֹשֶׁה פָּנִים אֶל-פָּנִים" (שמות לג,יא), וְנֶאֱמָר "וּתְמֻנַת ה', יַבִּיט" (במדבר יב,ח):&nbsp; כְּלוֹמַר שְׁאֵין שָׁם מָשָׁל, אֵלָא רוֹאֶה הַדָּבָר עַל בָּרְיוֹ בְּלֹא חִידָה בְּלֹא מָשָׁל; הוּא שֶׁהַתּוֹרָה מְעִידָה עָלָיו, "וּמַרְאֶה וְלֹא בְחִידֹת" (שם), שְׁאֵינוּ מִתְנַבֵּא בְּחִידָה אֵלָא בְּמַרְאֶה, שֶׁרוֹאֶה הַדָּבָר עַל בָּרְיוֹ.</p>

<p><b>ז,יב</b>&nbsp;&nbsp;כָּל הַנְּבִיאִים, יְרֵאִין וְנִבְהָלִין וּמִתְמוֹגְגִים.&nbsp; וּמֹשֶׁה רַבֵּנוּ, אֵינוּ כֵּן; הוּא שֶׁהַכָּתוּב אוֹמֵר "כַּאֲשֶׁר יְדַבֵּר אִישׁ אֶל-רֵעֵהוּ" (שמות לג,יא):&nbsp; כְּמוֹ שְׁאֵין אָדָם נִבְהָל לִשְׁמֹעַ דִּבְרֵי חֲבֵרוֹ, כָּךְ הָיָה כּוֹחַ בְּדַעְתּוֹ שֶׁלְּמֹשֶׁה רַבֵּנוּ לְהָבִין דִּבְרֵי הַנְּבוּאָה; וְהוּא עוֹמֵד עַל עָמְדוֹ שָׁלֵם.</p>

<p><b>ז,יג</b>&nbsp;&nbsp;כָּל הַנְּבִיאִים, אֵין מִתְנַבְּאִים בְּכָל עֵת שֶׁיִּרְצוּ.&nbsp; וּמֹשֶׁה רַבֵּנוּ, אֵינוּ כֵּן, אֵלָא כָּל זְמָן שֶׁיַּחְפֹּץ, רוּחַ הַקֹּדֶשׁ לוֹבַשְׁתּוֹ וּנְבוּאָה שׁוֹרָה עָלָיו; וְאֵינוּ צָרִיךְ לְכַוַּן דַּעְתּוֹ וּלְהִזְדַּמַּן לָהּ, שֶׁהֲרֵי הוּא מְכֻוָּן וּמְזֻמָּן וְעוֹמֵד כְּמַלְאֲכֵי הַשָּׁרֵת.&nbsp; לְפִיכָּךְ מִתְנַבֵּא בְּכָל עֵת, שֶׁנֶּאֱמָר "עִמְדוּ וְאֶשְׁמְעָה, מַה-יְצַוֶּה ה' לָכֶם" (במדבר ט,ח).</p>

<p><b>ז,יד</b>&nbsp;&nbsp;וּבְזֶה הִבְטִיחוֹ הָאֵל, שֶׁנֶּאֱמָר "לֵךְ, אֱמֹר לָהֶם:&nbsp; שׁוּבוּ לָכֶם, לְאָהֳלֵיכֶם.&nbsp; וְאַתָּה, פֹּה עֲמֹד עִמָּדִי" (דברים ה,כו-כז).&nbsp; הַא לָמַדְתָּ שֶׁכָּל הַנְּבִיאִים, כְּשֶׁהַנְּבוּאָה מִסְתַּלֶּקֶת, חוֹזְרִין לְאָהֳלָם, שְׁהוּא צָרְכֵּי הַגּוּף כֻּלָּן כִּשְׁאָר הָעָם; לְפִיכָּךְ אֵינָן פּוֹרְשִׁין מִנְּשׁוֹתֵיהֶן.&nbsp; וּמֹשֶׁה רַבֵּנוּ, לֹא חָזַר לְאָהֳלוֹ הָרִאשׁוֹן; לְפִיכָּךְ פֵּרַשׁ מִן הָאִשָּׁה לְעוֹלָם וּמִכָּל הַדּוֹמֶה לָהּ, וְנִקְשְׁרָה דַּעְתּוֹ בְּצוּר הָעוֹלָמִים, וְלֹא נִסְתַּלַּק הַהוֹד מֵעָלָיו לְעוֹלָם וְקָרַן עוֹר פָּנָיו, וְנִתְקַדַּשׁ כַּמַּלְאָכִים.</p>

<p><b>ז,טו</b>&nbsp;&nbsp;[ז] הַנָּבִיא, אִפְשָׁר שֶׁתִּהְיֶה נְבוּאָתוֹ לְעַצְמוֹ בִּלְבָד, לְהַרְחִיב לִבּוֹ וּלְהוֹסִיף דַּעְתּוֹ, עַד שֶׁיֵּדַע מַה שֶׁלֹּא הָיָה יוֹדֵעַ, מֵאוֹתָן הַדְּבָרִים הַגְּדוֹלִים.&nbsp; וְאִפְשָׁר שֶׁיְּשֻׁלַּח לְעַם מֵעַמֵּי הָאָרֶץ, אוֹ לְאַנְשֵׁי עִיר אוֹ מַמְלָכָה, לְבוֹנֵן אוֹתָם וּלְהוֹדִיעָם מַה יַעֲשׂוּ, אוֹ לִמְנֹעַ אוֹתָם מִמַּעֲשִׂים הָרָעִים שֶׁבִּידֵיהֶם; וּכְשֶׁמְּשַׁלְּחִין אוֹתוֹ, נוֹתְנִין לוֹ אוֹת וּמוֹפֵת כְּדֵי שֶׁיֵּדְעוּ הָעָם שֶׁהָאֵל שִׁלְּחוֹ בֶּאֱמֶת.</p>

<p><b>ז,טז</b>&nbsp;&nbsp;וְלֹא כָּל הָעוֹשֶׂה אוֹת וּמוֹפֵת, מַאֲמִינִין אוֹתוֹ שְׁהוּא נָבִיא:&nbsp; אֵלָא אָדָם שֶׁהָיִינוּ יוֹדְעִין בּוֹ מִתְּחִלָּתוֹ שְׁהוּא רָאוּי לַנְּבוּאָה בְּחָכְמָתוֹ וּבְמַעֲשָׂיו, שֶׁנִּתְעַלָּה בָּהֶן עַל כָּל בְּנֵי גִּילוֹ, וְהָיָה מְהַלֵּךְ בְּדַרְכֵי הַנְּבוּאָה וּבִקְדֻשָּׁתָהּ וּפְרִישׁוּתָהּ, וְאַחַר כָּךְ בָּא וְעָשָׂה אוֹת וּמוֹפֵת וְאָמַר שֶׁהָאֵל שִׁלְּחוֹ--מִצְוָה לִשְׁמֹעַ מִמֶּנּוּ, שֶׁנֶּאֱמָר "אֵלָיו, תִּשְׁמָעוּן" (דברים יח,טו).</p>

<p><b>ז,יז</b>&nbsp;&nbsp;וְאִפְשָׁר שֶׁיַּעֲשֶׂה אוֹת וּמוֹפֵת וְאֵינוּ נָבִיא, וְזֶה הָאוֹת יֵשׁ לוֹ דְּבָרִים בְּגוֹ; וְאַף עַל פִּי כֵן, מִצְוָה לִשְׁמֹעַ לוֹ, הוֹאִיל וְאָדָם גָּדוֹל הוּא וְחָכָם וְרָאוּי לַנְּבוּאָה, מַעְמִידִין אוֹתוֹ עַל חֶזְקָתוֹ--שֶׁבְּכָּךְ נִצְטַוִּינוּ:&nbsp; כְּמוֹ שֶׁנִּצְטַוִּינוּ לַחְתֹּךְ הַדִּין עַל פִּי שְׁנַיִם עֵדִים כְּשֵׁרִים, וְאַף עַל פִּי שֶׁאִפְשָׁר שֶׁהֵעִידוּ בְּשֶׁקֶר, הוֹאִיל וּכְשֵׁרִים הֶם אֶצְלֵנוּ, מַעְמִידִין אוֹתָן עַל כַּשְׁרוּתָן.&nbsp; וּבַדְּבָרִים הָאֵלּוּ וְכַיּוֹצֶא בָּהֶן, נֶאֱמָר "הַנִּסְתָּרֹת--לַה', אֱלֹהֵינוּ; וְהַנִּגְלֹת לָנוּ וּלְבָנֵינוּ" (דברים כט,כח), וְנֶאֱמָר "כִּי הָאָדָם יִרְאֶה לַעֵינַיִם, וַה' יִרְאֶה לַלֵּבָב" (שמואל&nbsp;א טז,ז).
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ח</h2>

<p><b>ח,א</b>&nbsp;&nbsp;מֹשֶׁה רַבֵּנוּ--לֹא הֶאֱמִינוּ בּוֹ יִשְׂרָאֵל, מִפְּנֵי הָאוֹתוֹת שֶׁעָשָׂה:&nbsp; שֶׁהַמַּאֲמִין עַל פִּי הָאוֹתוֹת--יֵשׁ בְּלִבּוֹ דֹּפִי, שֶׁאִפְשָׁר שֶׁיֵּעָשֶׂה הָאוֹת בְּלָאט וְכִשּׁוּף.&nbsp; אֵלָא כָּל הָאוֹתוֹת שֶׁעָשָׂה בַּמִּדְבָּר, לְפִי הַצֹּרֶךְ עֲשָׂאָן--לֹא לְהָבִיא רְאָיָה עַל הַנְּבוּאָה:&nbsp; צָרַךְ לְהַשְׁקִיעַ אֶת הַמִּצְרִיִּים, קָרַע אֶת הַיָּם וְהִצְלִילָם בּוֹ.&nbsp; צָרַכְנוּ לְמָזוֹן, הוֹרִיד לָנוּ אֶת הַמָּן.&nbsp; צָמְאוּ, בָּקַע לָהֶם אֶת הָאֶבֶן.&nbsp; כָּפְרוּ בּוֹ עֲדַת קֹרַח, בָּלְעָה אוֹתָם הָאָרֶץ.&nbsp; וְכֵן, שְׁאָר כָּל הָאוֹתוֹת.</p>

<p><b>ח,ב</b>&nbsp;&nbsp;וּבְמַה הֶאֱמִינוּ בּוֹ, בְּמַעְמַד הַר סִינַי:&nbsp; שֶׁעֵינֵינוּ רָאוּ, וְלֹא זָר, וְאָזְנֵינוּ שָׁמְעוּ, וְלֹא אַחֵר--הָאֵשׁ וְהַקּוֹלוֹת וְהַלַּפִּידִים.&nbsp; וְהוּא נִגָּשׁ אֶל הָעֲרָפֶל, וְהַקּוֹל מְדַבֵּר אֵלָיו; וְאָנוּ שׁוֹמְעִים:&nbsp; מֹשֶׁה, מֹשֶׁה--לֵךְ אֱמֹר לָהֶם כָּךְ וְכָּךְ.&nbsp; וְכֵן הוּא אוֹמֵר "פָּנִים בְּפָנִים, דִּבֶּר ה' עִמָּכֶם" (דברים ה,ד), וְנֶאֱמָר "לֹא אֶת-אֲבֹתֵינוּ, כָּרַת ה' אֶת-הַבְּרִית הַזֹּאת" (דברים ה,ג).</p>

<p><b>ח,ג</b>&nbsp;&nbsp;וּמְנַיִן שֶׁבְּמַעְמַד הַר סִינַי לְבַדּוֹ, הִיא הָרְאָיָה לִנְבוּאָתוֹ שְׁהִיא אֱמֶת שְׁאֵין בּוֹ דֹּפִי--שֶׁנֶּאֱמָר "הִנֵּה אָנֹכִי בָּא אֵלֶיךָ בְּעַב הֶעָנָן, בַּעֲבוּר יִשְׁמַע הָעָם בְּדַבְּרִי עִמָּךְ, וְגַם-בְּךָ יַאֲמִינוּ לְעוֹלָם" (שמות יט,ט):&nbsp; מִכְּלָל שֶׁקֹּדֶם דָּבָר זֶה, לֹא הֶאֱמִינוּ בּוֹ נֶאֱמָנוּת שְׁהִיא עוֹמֶדֶת לְעוֹלָם, אֵלָא נֶאֱמָנוּת שֶׁיֵּשׁ אַחֲרֶיהָ הִרְהוּר וּמַחְשָׁבָה.</p>

<p><b>ח,ד</b>&nbsp;&nbsp;[ב] נִמְצְאוּ אֵלּוּ שֶׁשֻּׁלַּח לָהֶם, הֶם הָעֵדִים עַל נְבוּאָתוֹ שְׁהִיא אֱמֶת, וְאֵינוּ צָרִיךְ לַעֲשׂוֹת לָהֶם אוֹת:&nbsp; שְׁהֶם וְהוּא אֶחָד בַּדָּבָר, כִּשְׁנֵי עֵדִים שֶׁרָאוּ דָּבָר אֶחָד בְּיַחַד--שֶׁכָּל אֶחָד מֵהֶם עֵד לַחֲבֵרוֹ שְׁהוּא אוֹמֵר אֱמֶת, וְאֵין אֶחָד מֵהֶם צָרִיךְ לְהָבִיא רְאָיָה לַחֲבֵרוֹ.&nbsp; כָּךְ מֹשֶׁה רַבֵּנוּ--כָּל יִשְׂרָאֵל עֵדִים לוֹ אַחַר מַעְמַד הַר סִינַי, וְאֵינוּ צָרִיךְ לַעֲשׂוֹת לָהֶם אוֹת.</p>

<p><b>ח,ה</b>&nbsp;&nbsp;וְזֶה הוּא שֶׁאָמַר לוֹ הַקָּדוֹשׁ בָּרוּךְ הוּא בִּתְחִלַּת נְבוּאָתוֹ, בְּעֵת שֶׁנָּתַן לוֹ הָאוֹתוֹת לַעֲשׂוֹתָן בְּמִצְרַיִם, וְאָמַר לוֹ "וְשָׁמְעוּ, לְקֹלֶךָ" (שמות ג,יח):&nbsp; יָדַע מֹשֶׁה רַבֵּנוּ שֶׁהַמַּאֲמִין עַל פִּי הָאוֹתוֹת, יֵשׁ בְּלִבּוֹ דֹּפִי וּמְהַרְהֵר וּמְחַשֵּׁב, וְהָיָה נִשְׁמָט מִלֵּילֵךְ, וְאָמַר "וְהֵן לֹא-יַאֲמִינוּ לִי" (שמות ד,א)--עַד שֶׁהוֹדִיעוֹ הַקָּדוֹשׁ בָּרוּךְ הוּא, שֶׁאֵלּוּ הָאוֹתוֹת אֵינָן אֵלָא עַד שֶׁיֵּצְאוּ מִמִּצְרַיִם; וְאַחַר שֶׁיֵּצְאוּ וְיַעַמְדוּ עַל הָהָר הַזֶּה, יִסְתַּלַק הַהִרְהוּר שֶׁמְּהַרְהֲרִין אַחֲרֶיךָ, שֶׁאֲנִי נוֹתֵן לָךְ כָּאן אוֹת שֶׁיֵּדְעוּ שֶׁאֲנִי שְׁלַחְתִּיךָ בֶּאֱמֶת מִבַּתְּחִלָּה, וְלֹא יִשָּׁאֵר בְּלִבָּן הִרְהוּר.&nbsp; וְהוּא שֶׁהַכָּתוּב אוֹמֵר "וְזֶה-לְּךָ הָאוֹת, כִּי אָנֹכִי שְׁלַחְתִּיךָ:&nbsp; בְּהוֹצִיאֲךָ אֶת-הָעָם, מִמִּצְרַיִם, תַּעַבְדוּן אֶת-הָאֱלֹהִים, עַל הָהָר הַזֶּה" (שמות ג,יב).</p>

<p><b>ח,ו</b>&nbsp;&nbsp;נִמְצֵאתָ אוֹמֵר, שֶׁכָּל נָבִיא שֶׁיַּעֲמֹד אַחַר מֹשֶׁה רַבֵּנוּ, אֵין אָנוּ מַאֲמִינִין בּוֹ מִפְּנֵי הָאוֹת לְבַדּוֹ, כְּדֵי שֶׁנֹּאמַר אִם יַעֲשֶׂה אוֹת נִשְׁמַע לוֹ לְכָל מַה שֶׁיֹּאמַר; אֵלָא מִפְּנֵי הַמִּצְוָה שֶׁצִּוָּנוּ מֹשֶׁה בַּתּוֹרָה, וְאָמַר אִם נָתַן אוֹת, "אֵלָיו, תִּשְׁמָעוּן" (דברים יח,טו):&nbsp; כְּמוֹ שֶׁצִּוָּנוּ לַחְתֹּךְ הַדָּבָר עַל פִּי שְׁנֵי עֵדִים, וְאַף עַל פִּי שְׁאֵין אָנוּ יוֹדְעִין אִם אֱמֶת הֵעִידוּ אִם שֶׁקֶר; כָּךְ מִצְוָה לִשְׁמֹעַ מִזֶּה הַנָּבִיא, אִם הָאוֹת אֱמֶת אוֹ בְּכִשּׁוּף וְלָאט.</p>

<p><b>ח,ז</b>&nbsp;&nbsp;[ג] לְפִיכָּךְ אִם עָמַד נָבִיא וְעָשָׂה אוֹתוֹת וּמוֹפְתִים גְּדוֹלִים, וּבִקַּשׁ לְהַכְחִישׁ נְבוּאָתוֹ שֶׁלְּמֹשֶׁה רַבֵּנוּ--אֵין שׁוֹמְעִין לוֹ; וְאָנוּ יוֹדְעִין בַּיֵּחוּד שֶׁאוֹתָן הָאוֹתוֹת בְּלָאט וְכִשּׁוּף הֶן, לְפִי שֶׁנְּבוּאַת מֹשֶׁה רַבֵּנוּ אֵינָהּ עַל פִּי הָאוֹתוֹת כְּדֵי שֶׁנַּעֲרֹךְ אוֹתוֹת זֶה לְאוֹתוֹת זֶה, אֵלָא בְּעֵינֵינוּ רְאִינוּהָ וּבְאָזְנֵינוּ שְׁמַעְנוּהָ, כְּמוֹ שֶׁשָּׁמַע הוּא.</p>

<p><b>ח,ח</b>&nbsp;&nbsp;הַא לְמַה הַדָּבָר דּוֹמֶה:&nbsp; לְעֵדִים שֶׁהֵעִידוּ לְאָדָם עַל דָּבָר שֶׁרָאָה בְּעֵינָיו, שְׁאֵינוּ כְּמוֹ שֶׁרָאָה--שְׁאֵינוּ שׁוֹמֵעַ לָהֶן, אֵלָא יוֹדֵעַ בַּוַּדַּאי שְׁהֶן עֵדֵי שֶׁקֶר.</p>

<p><b>ח,ט</b>&nbsp;&nbsp;לְפִיכָּךְ אָמְרָה תּוֹרָה שְׁאִם בָּא הָאוֹת וְהַמּוֹפֵת, "לֹא תִשְׁמַע, אֶל-דִּבְרֵי הַנָּבִיא הַהוּא" (דברים יג,ד):&nbsp; שֶׁהֲרֵי זֶה בָּא אֵלֶיךָ בְּאוֹת וּמוֹפֵת, לְהַכְחִישׁ מַה שֶׁרָאִיתָ בְּעֵינֶיךָ; וְהוֹאִיל וְאֵין אָנוּ מַאֲמִינִין בְּמוֹפֵת, אֵלָא מִפְּנֵי הַמִּצְוָה שֶׁצִּוָּנוּ מֹשֶׁה, הֵיאַךְ נְקַבַּל מֵאוֹת זֶה שֶׁבָּא לְהַכְחִישׁ נְבוּאָתוֹ שֶׁלְּמֹשֶׁה, שֶׁרָאִינוּ וְשֶׁשָּׁמַעְנוּ.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק ט</h2>

<p><b>ט,א</b>&nbsp;&nbsp;דָּבָר בָּרוּר וּמְפֹרָשׁ בַּתּוֹרָה, שְׁהִיא מִצְוָה עוֹמֶדֶת לְעוֹלָם וּלְעוֹלְמֵי עוֹלָמִים:&nbsp; אֵין לָהּ לֹא שִׁנּוּי, וְלֹא גֵּרָעוֹן וְלֹא תּוֹסֶפֶת, שֶׁנֶּאֱמָר "אֵת כָּל-הַדָּבָר, אֲשֶׁר אָנֹכִי מְצַוֶּה אֶתְכֶם--אֹתוֹ תִשְׁמְרוּ, לַעֲשׂוֹת:&nbsp; לֹא-תֹסֵף עָלָיו, וְלֹא תִגְרַע מִמֶּנּוּ" (דברים יג,א); וְנֶאֱמָר "וְהַנִּגְלֹת לָנוּ וּלְבָנֵינוּ, עַד-עוֹלָם--לַעֲשׂוֹת, אֶת-כָּל-דִּבְרֵי הַתּוֹרָה הַזֹּאת" (דברים כט,כח).&nbsp; הַא לָמַדְתָּ שֶׁכָּל דִּבְרֵי תּוֹרָה, מְצֻוִּין אָנוּ לַעֲשׂוֹתָן עַד עוֹלָם; וְכֵן הוּא אוֹמֵר "חֻקַּת עוֹלָם לְדֹרֹתֵיכֶם" (ויקרא ג,יז; ועוד שבעה מקומות), וְנֶאֱמָר "לֹא בַשָּׁמַיִם, הִיא" (דברים ל,יב).&nbsp; הַא לָמַדְתָּ שְׁאֵין נָבִיא רַשָּׁאי לְחַדַּשׁ דָּבָר, מֵעַתָּה.</p>

<p><b>ט,ב</b>&nbsp;&nbsp;לְפִיכָּךְ אִם יַעֲמֹד אִישׁ, בֵּין מִיִּשְׂרָאֵל בֵּין מִן הָאֻמּוֹת, וְיַעֲשֶׂה אוֹת וּמוֹפֵת וְיֹאמַר שֶׁה' שְׁלָחוֹ לְהוֹסִיף מִצְוָה, אוֹ לִגְרֹעַ מִצְוָה, אוֹ לְפָרַשׁ בְּמִצְוָה מִן הַמִּצְווֹת פֵּרוּשׁ שֶׁלֹּא שָׁמַעְנוּ מִמֹּשֶׁה, אוֹ שֶׁאָמַר שֶׁאוֹתָן הַמִּצְווֹת שֶׁנִּצְטַוּוּ בָּהֶן יִשְׂרָאֵל אֵינָן לְעוֹלָם וּלְדוֹרֵי דּוֹרוֹת אֵלָא מִצְווֹת לְפִי זְמָן הָיוּ--הֲרֵי זֶה נְבִיא שֶׁקֶר, שֶׁהֲרֵי בָּא לְהַכְחִישׁ נְבוּאָתוֹ שֶׁלְּמֹשֶׁה; וּמִיתָתוֹ בְּחָנֵק, עַל שֶׁהֵזִיד לְדַבַּר בְּשֵׁם ה' אֲשֶׁר לֹא צִוָּהוּ, שְׁהוּא בָּרוּךְ שְׁמוֹ צִוָּה לְמֹשֶׁה שֶׁהַמִּצְוָה הַזֹּאת "לָנוּ וּלְבָנֵינוּ, עַד-עוֹלָם" (דברים כט,כח), וְ"לֹא אִישׁ אֵל וִיכַזֵּב" (במדבר כג,יט).</p>

<p><b>ט,ג</b>&nbsp;&nbsp;[ב] אִם כֵּן, לָמָּה נֶאֱמָר בַּתּוֹרָה "נָבִיא אָקִים לָהֶם מִקֶּרֶב אֲחֵיהֶם" (דברים יח,יח)--לֹא לַעֲשׂוֹת דָּת הוּא בָּא, אֵלָא לְצַוּוֹת עַל דִּבְרֵי הַתּוֹרָה, וּלְהַזְהִיר הָעָם שֶׁלֹּא יַעַבְרוּ עָלֶיהָ, כְּמוֹ שֶׁאָמַר הָאַחֲרוֹן שֶׁבָּהֶם "זִכְרוּ, תּוֹרַת מֹשֶׁה עַבְדִּי" (מלאכי ג,כב).</p>

<p><b>ט,ד</b>&nbsp;&nbsp;וְכֵן אִם צִוָּנוּ בְּדִבְרֵי הָרְשׁוּת, כְּגוֹן לְכוּ לְמָקוֹם פְּלוֹנִי אוֹ אַל תֵּלְכוּ, עֲשׂוּ מִלְחָמָה הַיּוֹם אוֹ אַל תַּעֲשׂוּ, בְּנוּ חוֹמָה זוֹ אוֹ אַל תִּבְנוּהָ--מִצְוָה לִשְׁמֹעַ לוֹ; וְהָעוֹבֵר עַל דְּבָרָיו--חַיָּב מִיתָה בִּידֵי שָׁמַיִם, שֶׁנֶּאֱמָר "וְהָיָה, הָאִישׁ אֲשֶׁר לֹא-יִשְׁמַע אֶל-דְּבָרַי, אֲשֶׁר יְדַבֵּר, בִּשְׁמִי--אָנֹכִי, אֶדְרֹשׁ מֵעִמּוֹ" (דברים יח,יט).&nbsp; [ג] וְכֵן נָבִיא שֶׁעָבַר עַל דִּבְרֵי עַצְמוֹ, וְהַכּוֹבֵשׁ נְבוּאָתוֹ--חַיָּב מִיתָה בִּידֵי שָׁמַיִם; וּבִשְׁלָשְׁתָּן נֶאֱמָר "אָנֹכִי, אֶדְרֹשׁ מֵעִמּוֹ".</p>

<p><b>ט,ה</b>&nbsp;&nbsp;וְכֵן אִם יֹאמַר לָנוּ הַנָּבִיא שֶׁנּוֹדַע לָנוּ שְׁהוּא נָבִיא, לַעֲבֹר עַל אַחַת מִכָּל מִצְווֹת הָאֲמוּרוֹת בַּתּוֹרָה אוֹ עַל מִצְווֹת הַרְבֵּה, בֵּין קַלּוֹת בֵּין חֲמוּרוֹת, לְפִי שָׁעָה--מִצְוָה לִשְׁמֹעַ לוֹ.&nbsp; וְכֵן לָמַדְנוּ מֵחֲכָמִים הָרִאשׁוֹנִים, מִפִּי הַשְּׁמוּעָה:&nbsp; בַּכֹּל, אִם יֹאמַר לָךְ נָבִיא עֲבֹר עַל דִּבְרֵי תּוֹרָה, כְּאֵלִיָּהוּ בְּהַר הַכַּרְמֶל, שְׁמַע לוֹ--חוּץ מֵעֲבוֹדָה זָרָה.&nbsp; וְהוּא, שֶׁיִּהְיֶה הַדָּבָר לְפִי שָׁעָה--כְּגוֹן אֵלִיָּהוּ בְּהַר הַכַּרְמֶל, שֶׁהִקְרִיב עוֹלָה בַּחוּץ, וִירוּשָׁלַיִם נִבְחֲרָה, וְהַמַּקְרִיב בַּחוּץ חַיָּב כָּרֵת.&nbsp; וּמִפְּנֵי שְׁהוּא נָבִיא, מִצְוָה לִשְׁמֹעַ לוֹ; וְגַם בְּזֶה נֶאֱמָר "אֵלָיו, תִּשְׁמָעוּן" (דברים יח,טו).</p>

<p><b>ט,ו</b>&nbsp;&nbsp;וְאִלּוּ שָׁאֲלוּ אֶת אֵלִיָּהוּ וְאָמְרוּ לוֹ, נַעְקֹר מַה שֶׁכָּתוּב בַּתּוֹרָה "פֶּן-תַּעֲלֶה עֹלֹתֶיךָ, בְּכָל-מָקוֹם, אֲשֶׁר תִּרְאֶה" (דברים יב,יג)--הָיָה אוֹמֵר לֹא, אֵלָא הַמַּקְרִיב בַּחוּץ לְעוֹלָם חַיָּב כָּרֵת, כְּמוֹ שֶׁצִּוָּה מֹשֶׁה; אֲבָל אֲנִי הַיּוֹם אַקְרִיב בַּחוּץ בִּדְבַר ה', כְּדֵי לְהַכְחִישׁ נְבִיאֵי הַבַּעַל.</p>

<p><b>ט,ז</b>&nbsp;&nbsp;וְעַל הַדֶּרֶךְ הַזֹּאת, אִם צִוּוּ כָּל הַנְּבִיאִים לַעֲבֹר לְפִי שָׁעָה, מִצְוָה לִשְׁמֹעַ לָהֶם; וְאִם אָמְרוּ שֶׁהַדָּבָר נֶעְקַר לְעוֹלָם--מִיתָתָן בְּחָנֵק, שֶׁהַתּוֹרָה אָמְרָה "לָנוּ וּלְבָנֵינוּ, עַד-עוֹלָם" (דברים כט,כח).&nbsp; [ד] וְכֵן אִם עָקַר דָּבָר מִדְּבָרִים שֶׁלָּמַדְנוּ מִפִּי הַשְּׁמוּעָה, אוֹ שֶׁאָמַר בְּדִין מִדִּינֵי תּוֹרָה שֶׁה' צִוָּה לוֹ שֶׁהַדִּין כָּךְ הוּא וַהֲלָכָה כְּדִבְרֵי פְּלוֹנִי--הֲרֵי זֶה נְבִיא שֶׁקֶר, וְיֵחָנֵק אַף עַל פִּי שֶׁעָשָׂה אוֹת:&nbsp; שֶׁהֲרֵי בָּא לְהַכְחִישׁ תּוֹרָה שֶׁאָמְרָה "לֹא בַשָּׁמַיִם, הִיא" (דברים ל,יב).&nbsp; אֲבָל לְפִי שָׁעָה, שׁוֹמְעִין לוֹ בַּכֹּל.</p>

<p><b>ט,ח</b>&nbsp;&nbsp;[ה] בַּמֶּה דְּבָרִים אֲמוּרִים, בִּשְׁאָר מִצְווֹת; אֲבָל בַּעֲבוֹדָה זָרָה--אֵין שׁוֹמְעִין לוֹ, וְאַפִלּוּ לְפִי שָׁעָה.&nbsp; וְאַפִלּוּ עָשָׂה אוֹתוֹת וּמוֹפְתִים גְּדוֹלִים, וְאָמַר שֶׁה' צִוָּהוּ שֶׁתַּעֲבֹד עֲבוֹדָה זָרָה הַיּוֹם בִּלְבָד, אוֹ בְּשָׁעָה זוֹ בִּלְבָד--הֲרֵי זֶה דִּבַּר סָרָה עַל ה'; וְעַל זֶה צִוָּה הַכָּתוּב וְאָמַר "וּבָא הָאוֹת וְהַמּוֹפֵת .&nbsp;.&nbsp;. לֹא תִשְׁמַע .&nbsp;.&nbsp;. כִּי דִבֶּר-סָרָה עַל-ה' אֱלֹהֵיכֶם" (דברים יג,ג-ו):&nbsp; שֶׁהֲרֵי זֶה בָּא לְהַכְחִישׁ נְבוּאָתוֹ שֶׁלְּמֹשֶׁה.&nbsp; וּלְפִיכָּךְ נֵדַע בַּוַּדַּאי שְׁהוּא נְבִיא שֶׁקֶר, וְכָל שֶׁעָשָׂה בְּלָאט וְכִשּׁוּף עָשָׂה; וְיֵחָנֵק.
<br>&nbsp;</p>

<h2>הִלְכּוֹת יְסוֹדֵי הַתּוֹרָה פֵּרֶק י</h2>

<p><b>י,א</b>&nbsp;&nbsp;כָּל נָבִיא שֶׁיַּעֲמֹד לָנוּ וְיֹאמַר שֶׁה' שְׁלָחוֹ, אֵינוּ צָרִיךְ לַעֲשׂוֹת אוֹת כְּאֶחָד מֵאוֹתוֹת מֹשֶׁה רַבֵּנוּ אוֹ כְּאוֹתוֹת אֵלִיָּהוּ וֶאֱלִישָׁע, שֶׁיֵּשׁ בָּהֶן שִׁנּוּי מִנְהָגוֹ שֶׁלָּעוֹלָם; אֵלָא הָאוֹת שֶׁלּוֹ שֶׁיֹּאמַר דְּבָרִים הָעֲתִידִין לִהְיוֹת בָּעוֹלָם, וְיֵאָמְנוּ דְּבָרָיו, שֶׁנֶּאֱמָר "וְכִי תֹאמַר, בִּלְבָבֶךָ:&nbsp; אֵיכָה נֵדַע אֶת-הַדָּבָר .&nbsp;.&nbsp;." (דברים יח,כא).</p>

<p><b>י,ב</b>&nbsp;&nbsp;לְפִיכָּךְ כְּשֶׁיָּבוֹא אָדָם הָרָאוּי לַנְּבוּאָה בְּמַלְאֲכוּת ה', וְלֹא יָבוֹא לְהוֹסִיף וְלֹא לִגְרֹעַ, אֵלָא לַעֲבֹד אֶת ה' בְּמִצְווֹת הַתּוֹרָה--אֵין אוֹמְרִין לוֹ קְרַע לָנוּ אֶת הַיָּם אוֹ הַחֲיֵה מֵת וְכַיּוֹצֶא בְּאֵלּוּ, וְאַחַר כָּךְ נַאֲמִין בָּךְ.&nbsp; אֵלָא אוֹמְרִין לוֹ, אִם נָבִיא אַתָּה, אֱמֹר לָנוּ דְּבָרִים הָעֲתִידִין לִהְיוֹת; וְהוּא אוֹמֵר, וְאָנוּ מְחַכִּים לוֹ לִרְאוֹת הֲיָבוֹאוּ דְּבָרָיו:&nbsp; אִם לֹא יָבוֹאוּ, וְאַפִלּוּ נָפַל דָּבָר אֶחָד קָטָן--בַּיָּדוּעַ שְׁהוּא נְבִיא שֶׁקֶר.</p>

<p><b>י,ג</b>&nbsp;&nbsp;וְאִם בָּאוּ דְּבָרָיו כֻּלָּם, יִהְיֶה בְּעֵינֵינוּ נֶאֱמָן.&nbsp; [ב] וּבוֹדְקִין אוֹתוֹ פְּעָמִים הַרְבֵּה.&nbsp; אִם נִמְצְאוּ דְּבָרָיו כֻּלָּם נֶאֱמָנִין, הֲרֵי זֶה נְבִיא אֱמֶת, כְּמוֹ שֶׁנֶּאֱמָר בִּשְׁמוּאֵל, "וַיֵּדַע, כָּל-יִשְׂרָאֵל, מִדָּן, וְעַד-בְּאֵר שָׁבַע:&nbsp; כִּי נֶאֱמָן שְׁמוּאֵל, לְנָבִיא לַה'" (שמואל&nbsp;א ג,כ).</p>

<p><b>י,ד</b>&nbsp;&nbsp;[ג] וַהֲלוֹא הַמְּעוֹנְנִים וְהַקּוֹסְמִים אוֹמְרִין מַה עֲתִיד לִהְיוֹת, וּמַה הֶפְרֵשׁ בֵּין הַנָּבִיא וּבֵינָם--אֵלָא שֶׁהַמְּעוֹנְנִים וְהַקּוֹסְמִים וְכַיּוֹצֶא בָּהֶן, מִקְצַת דִּבְרֵיהֶן מִתְקַיְּמִין וּמִקְצָתָן אֵין מִתְקַיְּמִין:&nbsp; כְּעִנְיַן שֶׁנֶּאֱמָר "יַעַמְדוּ-נָא וְיוֹשִׁיעֻךְ הֹבְרֵי שָׁמַיִם, הַחֹזִים בַּכּוֹכָבִים, מוֹדִעִים לֶחֳדָשִׁים, מֵאֲשֶׁר יָבֹאוּ עָלָיִךְ" (ישעיהו מז,יג)--"מֵאֲשֶׁר", וְלֹא כָּל אֲשֶׁר.&nbsp; וְאִפְשָׁר שֶׁלֹּא יִתְקַיַּם מִדִּבְרֵיהֶם כְּלוּם, אֵלָא יִטְעוּ בַּכֹּל, כְּעִנְיַן שֶׁנֶּאֱמָר "מֵפֵר אֹתוֹת בַּדִּים, וְקֹסְמִים יְהוֹלֵל" (ישעיהו מד,כה).</p>

<p><b>י,ה</b>&nbsp;&nbsp;אֲבָל הַנָּבִיא--כָּל דְּבָרָיו קַיָּמִין, שֶׁנֶּאֱמָר "כִּי לֹא יִפֹּל מִדְּבַר ה' אַרְצָה" (מלכים&nbsp;ב י,י).&nbsp; וְכֵן הוּא אוֹמֵר "הַנָּבִיא אֲשֶׁר-אִתּוֹ חֲלוֹם, יְסַפֵּר חֲלוֹם, וַאֲשֶׁר דְּבָרִי אִתּוֹ, יְדַבֵּר דְּבָרִי אֱמֶת:&nbsp; מַה-לַתֶּבֶן אֶת-הַבָּר, נְאֻם-ה'" (ירמיהו כג,כח)--כְּלוֹמַר שֶׁדִּבְרֵי הַקּוֹסְמִים וְהַחֲלוֹמוֹת כְּתֶבֶן שֶׁנִּתְעָרַב בּוֹ מְעַט בָּר, וּדְבַר ה' כַּבָּר שְׁאֵין בּוֹ תֶּבֶן כְּלָל.</p>

<p><b>י,ו</b>&nbsp;&nbsp;וּבַדָּבָר הַזֶּה הִבְטִיחַ הַכָּתוּב וְאָמַר, שֶׁאוֹתָן הַדְּבָרִים שֶׁמּוֹדִיעִין הַמְּעוֹנְנִים וְהַקּוֹסְמִים לָאֻמּוֹת וּמְכַזְּבִין--הַנָּבִיא יוֹדִיעַ לָכֶם דִּבְרֵי הָאֱמֶת, וְאֵין אַתֶּם צְרִיכִין לִמְעוֹנֵן וְקוֹסֵם וְכַיּוֹצֶא בּוֹ:&nbsp; שֶׁנֶּאֱמָר "לֹא-יִמָּצֵא בְךָ, מַעֲבִיר בְּנוֹ-וּבִתּוֹ בָּאֵשׁ .&nbsp;.&nbsp;. כִּי הַגּוֹיִם הָאֵלֶּה .&nbsp;.&nbsp;. נָבִיא מִקִּרְבְּךָ מֵאַחֶיךָ .&nbsp;.&nbsp;." (דברים יח,י-טו).</p>

<p><b>י,ז</b>&nbsp;&nbsp;הַא לָמַדְתָּ שְׁאֵין הַנָּבִיא עוֹמֵד לָנוּ, אֵלָא לְהוֹדִיעֵנוּ דְּבָרִים הָעֲתִידִים לִהְיוֹת בָּעוֹלָם, מִשֹּׂבַע וְרָעָב מִלְחָמָה וְשָׁלוֹם וְכַיּוֹצֶא בָּהֶן; וְאַפִלּוּ צָרְכֵּי יָחִיד מוֹדִיעַ לוֹ, כְּשָׁאוּל שֶׁאָבְדָה לוֹ אֲבֵדָה וְהָלַךְ לַנָּבִיא לְהוֹדִיעוֹ מְקוֹמָהּ.&nbsp; וְכַיּוֹצֶא בְּאֵלּוּ הַדְּבָרִים, הוּא שֶׁיֹּאמַר הַנָּבִיא--לֹא שֶׁיַּעֲשֶׂה דָּת אַחֶרֶת, אוֹ יוֹסִיף מִצְוָה אוֹ יִגְרָע.</p>

<p><b>י,ח</b>&nbsp;&nbsp;[ד] דִּבְרֵי הַפֻּרְעָנוּת שֶׁהַנָּבִיא אוֹמֵר, כְּגוֹן שֶׁיֹּאמַר פְּלוֹנִי יָמוּת אוֹ שָׁנָה פְּלוֹנִית שְׁנַת רָעָב אוֹ מִלְחָמָה וְכַיּוֹצֶא בִּדְבָרִים אֵלּוּ--אִם לֹא עָמְדוּ דְּבָרָיו, אֵין בְּזֶה הַכְחָשָׁה לִנְבוּאָתוֹ; וְאֵין אוֹמְרִין הִנֵּה דָּבָר דִּבַּרְתָּ וְלֹא בָא:&nbsp; שֶׁהַקָּדוֹשׁ בָּרוּךְ הוּא "אֶרֶךְ אַפַּיִם וְרַב-חֶסֶד, וְנִחָם עַל-הָרָעָה" (יואל ב,יג; יונה ד,ב); וְאִפְשָׁר שֶׁעָשׂוּ תְּשׁוּבָה וְנִסְלָח לָהֶם כְּאַנְשֵׁי נִינְוֵה, אוֹ שֶׁתָּלָה לָהֶם כְּחִזְקִיָּה.</p>

<p><b>י,ט</b>&nbsp;&nbsp;אֲבָל אִם הִבְטִיחַ עַל טוֹבָה וְאָמַר שֶׁיִּהְיֶה כָּךְ וְכָּךְ, וְלֹא בָאָה הַטּוֹבָה שֶׁאָמַר--בַּיָּדוּעַ שְׁהוּא נְבִיא שֶׁקֶר:&nbsp; שֶׁכָּל דְּבַר טוֹבָה שֶׁיִּגְזֹר הָאֵל, אַפִלּוּ עַל תְּנָאי--אֵינוּ חוֹזֵר.&nbsp; הַא לָמַדְתָּ, שֶׁבְּדִבְרֵי הַטּוֹבָה בִּלְבָד יִבָּחֵן הַנָּבִיא.</p>

<p><b>י,י</b>&nbsp;&nbsp;הוּא שֶׁיִּרְמְיָהוּ אוֹמֵר בִּתְשׁוּבָתוֹ לַחֲנַנְיָה בֶּן עַזּוּר, כְּשֶׁהָיָה יִרְמְיָה מִתְנַבֵּא לְרָעָה וַחֲנַנְיָה לְטוֹבָה.&nbsp; אָמַר לוֹ חֲנַנְיָה, אִם לֹא יַעַמְדוּ דְּבָרַי, אֵין בְּזֶה רְאָיָה שֶׁאֲנִי נְבִיא שֶׁקֶר; אֲבָל אִם לֹא יַעַמְדוּ דְּבָרֶיךָ, יִוָּדַע שֶׁאַתָּה נְבִיא שֶׁקֶר:&nbsp; שֶׁנֶּאֱמָר "אַךְ-שְׁמַע-נָא אֶת הַדָּבָר הַזֶּה" (ראה ירמיהו כח,ז).</p>

<p><b>י,יא</b>&nbsp;&nbsp;[ה] נָבִיא שֶׁהֵעִיד לוֹ נָבִיא אַחֵר שְׁהוּא נָבִיא--הֲרֵי זֶה בְּחֶזְקַת נָבִיא, וְאֵין זֶה הַשֵּׁנִי צָרִיךְ חֲקִירָה:&nbsp; שֶׁהֲרֵי מֹשֶׁה רַבֵּנוּ הֵעִיד לִיהוֹשׁוּעַ, וְהֶאֱמִינוּ בּוֹ כָּל יִשְׂרָאֵל קֹדֶם שֶׁיַּעֲשֶׂה אוֹת.&nbsp; וְכֵן לְדוֹרוֹת.</p>

<p><b>י,יב</b>&nbsp;&nbsp;נָבִיא שֶׁנּוֹדְעָה נְבוּאָתוֹ וְהָאָמְנוּ דְּבָרָיו פַּעַם אַחַר פַּעַם, אוֹ שֶׁהֵעִיד לוֹ נָבִיא, וְהָיָה הוֹלֵךְ בְּדַרְכֵי הַנְּבוּאָה--אָסוּר לַחְשֹׁב אַחֲרָיו וּלְהַרְהַר בִּנְבוּאָתוֹ, שֶׁמֶּא אֵינָהּ אֱמֶת.&nbsp; וְאָסוּר לְנַסּוֹתוֹ יוֹתֵר מִדַּי, וְלֹא נִהְיֶה הוֹלְכִים וּמְנַסִּים לְעוֹלָם:&nbsp; שֶׁנֶּאֱמָר "לֹא תְנַסּוּ, אֶת-ה' אֱלֹהֵיכֶם, כַּאֲשֶׁר נִסִּיתֶם, בַּמַּסָּה" (דברים ו,טז), שֶׁאָמְרוּ "הֲיֵשׁ ה' בְּקִרְבֵּנוּ" (שמות יז,ז).&nbsp; אֵלָא מֵאַחַר שֶׁנּוֹדַע שֶׁזֶּה נָבִיא, יַאֲמִינוּ וְיֵדְעוּ כִּי ה' בְּקִרְבָּם; וְלֹא יְהַרְהֲרוּ וְלֹא יַחְשְׁבוּ אַחֲרָיו, כְּעִנְיַן שֶׁנֶּאֱמָר "וְיָדְעוּ, כִּי נָבִיא הָיָה בְתוֹכָם" (יחזקאל ב,ה; יחזקאל לג,לג).
<br>&nbsp;</p>
</div>
</body></html>
