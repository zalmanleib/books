<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הפלאה - הלכות שבועות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>נִדְבוֹת פִּי, רְצֵה-נָא ה'; וּמִשְׁפָּטֶיךָ לַמְּדֵנִי (תהילים קיט,קח).
<br>&nbsp;</p>

<h1>סֵפֶר שִׁשִּׁי וְהוּא סֵפֶר הַפְלָאָה</h1>

<p>הִלְכּוֹתָיו אַרְבַּע, וְזֶה הוּא סִדּוּרָן:&nbsp; הִלְכּוֹת שְׁבוּעוֹת, הִלְכּוֹת נְדָרִים, הִלְכּוֹת נְזִירוּת, הִלְכּוֹת עֲרָכִים וַחֲרָמִים.</p>

<p><b>הִלְכּוֹת שְׁבוּעוֹת</b>.&nbsp; יֵשׁ בִּכְלָלָן חָמֵשׁ מִצְווֹת--אַחַת מִצְוַת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִשָּׁבַע בִּשְׁמוֹ לַשֶּׁקֶר; (ב) שֶׁלֹּא לִשָּׂא אֶת שְׁמוֹ לַשָּׁוְא; (ג) שֶׁלֹּא לִכְפֹּר בַּפִּקָּדוֹן; (ד) שֶׁלֹּא לִשָּׁבַע עַל כְּפִירַת מָמוֹן; (ה) לִשָּׁבַע בִּשְׁמוֹ בֶּאֱמֶת.</p>

<p><b>הִלְכּוֹת נְדָרִים</b>.&nbsp; יֵשׁ בִּכְלָלָן שָׁלוֹשׁ מִצְווֹת--שְׁתֵּי מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁיִּשְׁמֹר מוֹצָא שְׂפָתָיו וְיַעֲשֶׂה כְּמוֹ שֶׁנָּדַר; (ב) שֶׁלֹּא יַחֵל דְּבָרוֹ; (ג) שֶׁיּוּפַר הַנֶּדֶר אוֹ הַשְּׁבוּעָה, וְזֶה הוּא דִּין הֲפָרַת נְדָרִים הַמְּפֹרָשׁ בְּתוֹרָה שֶׁבִּכְתָב.</p>

<p><b>הִלְכּוֹת נְזִירוּת</b>.&nbsp; יֵשׁ בִּכְלָלָן עֶשֶׂר מִצְווֹת--שְׁתֵּי מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁיְּגַדַּל הַנָּזִיר פֶּרַע; (ב) שֶׁלֹּא יְגַלַּח שְׂעָרוֹ כָּל יְמֵי נִזְרוֹ; (ג) שֶׁלֹּא יִשְׁתֶּה הַנָּזִיר יַיִן וְלֹא תַּעֲרֹבֶת יַיִן, וְאַפִלּוּ חֹמֶץ שֶׁלָּהֶן; (ד) שֶׁלֹּא יֹאכַל עֲנָבִים לַחִים; (ה) שֶׁלֹּא יֹאכַל צִמּוּקִים; (ו) שֶׁלֹּא יֹאכַל חַרְצַנִּים; (ז) שֶׁלֹּא יֹאכַל זוֹגִין; (ח) שֶׁלֹּא יִכָּנֵס לְאֹהֶל הַמֵּת; (ט) שֶׁלֹּא יִטַּמֵּא לַמֵּתִים; (י) שֶׁיְּגַלַּח עַל הַקָּרְבָּנוֹת, כְּשֶׁיַּשְׁלִים נְזִירוּתוֹ אוֹ כְּשֶׁיִּטַּמֵּא.</p>

<p><b>הִלְכּוֹת עֲרָכִים וַחֲרָמִים</b>.&nbsp; יֵשׁ בִּכְלָלָן שֶׁבַע מִצְווֹת--חָמֵשׁ מִצְווֹת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לָדוּן בְּעֶרְכֵי אָדָם כַּאֲשֶׁר מְפֹרָשׁ בַּתּוֹרָה, וְזֶה הוּא דִּין עֶרְכֵי אָדָם; (ב) דִּין עֶרְכֵי בְּהֵמָה; (ג) דִּין עֶרְכֵי בָּתִּים; (ד) דִּין עֶרְכֵי שָׂדוֹת; (ה) דִּין מַחְרִים נְכָסָיו; (ו) שֶׁלֹּא יִמָּכֵר חֵרֶם; (ז) שֶׁלֹּא יִגָּאֵל חֵרֶם.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, חָמֵשׁ וְעֶשְׂרִים--עֶשֶׂר מֵהֶן מִצְווֹת עֲשֵׂה, וְחָמֵשׁ עֶשְׂרֵה מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת שְׁבוּעוֹת</h1>

<p>יֵשׁ בִּכְלָלָן חָמֵשׁ מִצְווֹת--אַחַת מִצְוַת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִשָּׁבַע בִּשְׁמוֹ לַשֶּׁקֶר; (ב) שֶׁלֹּא לִשָּׂא אֶת שְׁמוֹ לַשָּׁוְא; (ג) שֶׁלֹּא לִכְפֹּר בַּפִּקָּדוֹן; (ד) שֶׁלֹּא לִשָּׁבַע עַל כְּפִירַת מָמוֹן; (ה) לִשָּׁבַע בִּשְׁמוֹ בֶּאֱמֶת.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁבוּעוֹת פֵּרֶק א</h2>

<p><b>א,א</b>&nbsp;&nbsp;אַרְבָּעָה מִינֵי שְׁבוּעוֹת הֶן--שְׁבוּעַת בִּטּוּי, וּשְׁבוּעַת שָׁוְא, וּשְׁבוּעַת הַפִּקָּדוֹן, וּשְׁבוּעַת הָעֵדוּת.&nbsp; שְׁבוּעַת בִּטּוּי, הִיא שֶׁנֶּאְמְרָה בַּתּוֹרָה "אוֹ נֶפֶשׁ כִּי תִשָּׁבַע לְבַטֵּא בִשְׂפָתַיִם לְהָרַע אוֹ לְהֵיטִיב" (ויקרא ה,ד); וְהִיא נֶחְלֶקֶת לְאַרְבָּעָה חֲלָקִים--שְׁתַּיִם לְהַבָּא, וּשְׁתַּיִם לְשֶׁעָבַר, כְּגוֹן שֶׁנִּשְׁבַּע עַל דָּבָר שֶׁעָבַר שֶׁנַּעֲשָׂה אוֹ שֶׁלֹּא נַעֲשָׂה, וְעַל דָּבָר שֶׁעֲתִיד לִהְיוֹת שֶׁיֵּעָשֶׂה אוֹ שֶׁלֹּא יֵעָשֶׂה.&nbsp; [ב] וְאֵין שְׁבוּעַת בִּטּוּי נוֹהֶגֶת אֵלָא בִּדְבָרִים שֶׁאִפְשָׁר לוֹ לַעֲשׂוֹתָן, בֵּין לְהַבָּא בֵּין לְשֶׁעָבַר.</p>

<p><b>א,ב</b>&nbsp;&nbsp;כֵּיצַד לְשֶׁעָבַר--שֶׁאָכַלְתִּי, אוֹ שֶׁזָּרַקְתִּי אֶבֶן לַיָּם, אוֹ שֶׁדִּבַּר פְּלוֹנִי עִם פְּלוֹנִי, אוֹ שֶׁלֹּא אָכַלְתִּי, אוֹ שֶׁלֹּא זָרַקְתִּי אֶבֶן לַיָּם, אוֹ שֶׁלֹּא דִבַּר פְּלוֹנִי עִם פְּלוֹנִי; וְכֵיצַד לְהַבָּא--שֶׁאֹכַל, אוֹ שֶׁאֶזְרֹק אֶבֶן לַיָּם, אוֹ שֶׁלֹּא אֹכַל, אוֹ שֶׁלֹּא אֶזְרֹק אֶבֶן לַיָּם:&nbsp; הֲרֵי אֵלּוּ שְׁתַּיִם לְשֶׁעָבַר, וּשְׁתַּיִם לְהַבָּא.</p>

<p><b>א,ג</b>&nbsp;&nbsp;נִשְׁבָּע עַל אַחַת מֵאַרְבַּע מַחְלְקוֹת אֵלּוּ וְהִחְלִיף--כְּגוֹן שֶׁנִּשְׁבַּע שֶׁלֹּא יֹאכַל וְאָכַל, אוֹ שֶׁאָכַלְתִּי וְהוּא לֹא אָכַל--הֲרֵי זוֹ שְׁבוּעַת שֶׁקֶר; וְעַל זֶה וְכַיּוֹצֶא בּוֹ נֶאֱמָר "לֹא-תִשָּׁבְעוּ בִשְׁמִי, לַשָּׁקֶר" (ויקרא יט,יב).&nbsp; וְאִם נִשְׁבָּע לַשֶּׁקֶר--בְּמֵזִיד, לוֹקֶה; בְּשׁוֹגֵג, מֵבִיא קָרְבַּן עוֹלֶה וְיוֹרֵד, שֶׁנֶּאֱמָר "וְנֶעְלַם מִמֶּנּוּ; וְהוּא-יָדַע וְאָשֵׁם .&nbsp;.&nbsp;." (ויקרא ה,ד).</p>

<p><b>א,ד</b>&nbsp;&nbsp;שְׁבוּעַת שָׁוְא, נֶחְלֶקֶת לְאַרְבַּע מַחְלְקוֹת:&nbsp; הָאַחַת, שֶׁנִּשְׁבַּע עַל דָּבָר הַיָּדוּעַ שְׁאֵינוּ כֵּן.&nbsp; כֵּיצַד--כְּגוֹן שֶׁנִּשְׁבַּע עַל הָאִישׁ שְׁהוּא אִשָּׁה, וְעַל הָאִשָּׁה שְׁהִיא אִישׁ, וְעַל עַמּוּד שֶׁלְּשַׁיִשׁ שְׁהוּא שֶׁלְּזָהָב; וְכֵן כָּל כַּיּוֹצֶא בְּזֶה.</p>

<p><b>א,ה</b>&nbsp;&nbsp;הַשְּׁנִיָּה, שֶׁנִּשְׁבַּע עַל דָּבָר יָדוּעַ שְׁאֵין בּוֹ סָפֵק לְאָדָם בָּעוֹלָם שְׁהוּא כֵּן.&nbsp; כְּגוֹן שֶׁנִּשְׁבַּע עַל הַשָּׁמַיִם שְׁהוּא שָׁמַיִם, וְעַל הָאֶבֶן זוֹ שְׁהִיא אֶבֶן, וְעַל שְׁנַיִם שְׁהֶם שְׁנַיִם; וְכֵן כָּל כַּיּוֹצֶא בְּזֶה, שֶׁזֶּה הַדָּבָר אֵין בּוֹ סָפֵק לְאָדָם שָׁלֵם כְּדֵי לְצַדַּק הַדָּבָר בִּשְׁבוּעָה.</p>

<p><b>א,ו</b>&nbsp;&nbsp;שְׁלִישִׁית, שֶׁנִּשְׁבַּע לְבַטַּל אֶת הַמִּצְוָה.&nbsp; כֵּיצַד--כְּגוֹן שֶׁנִּשְׁבַּע שֶׁלֹּא יִתְעַטַּף בְּצִיצִית, וְשֶׁלֹּא יִלְבֹּשׁ תְּפִלִּין, וְשֶׁלֹּא יֵשֵׁב בַּסֻּכָּה בְּחַג הַסֻּכּוֹת, וְלֹא יֹאכַל מַצָּה בְּלֵילֵי הַפֶּסַח, אוֹ שֶׁיִּתְעַנֶּה בְּשַׁבָּתוֹת וְיָמִים טוֹבִים; וְכֵן כָּל כַּיּוֹצֶא בְּזֶה.</p>

<p><b>א,ז</b>&nbsp;&nbsp;רְבִיעִית, שֶׁנִּשְׁבַּע עַל דָּבָר שְׁאֵין בּוֹ כּוֹחַ לַעֲשׂוֹתוֹ.&nbsp; כֵּיצַד--כְּגוֹן שֶׁנִּשְׁבַּע שֶׁלֹּא יִישַׁן שְׁלוֹשָׁה יָמִים לַיְלָה וְיוֹם רְצוּפִים, אוֹ שֶׁלֹּא יִטְעֹם כְּלוּם שִׁבְעַת יָמִים רְצוּפִים; וְכֵן כָּל כַּיּוֹצֶא בְּזֶה.</p>

<p><b>א,ח</b>&nbsp;&nbsp;כָּל הַנִּשְׁבָּע שְׁבוּעַת שָׁוְא מֵאַרְבַּע שְׁבוּעוֹת אֵלּוּ--עוֹבֵר בְּלֹא תַעֲשֶׂה, שֶׁנֶּאֱמָר "לֹא תִשָּׂא אֶת-שֵׁם-ה' אֱלֹהֶיךָ, לַשָּׁוְא" (שמות כ,ו; דברים ה,י):&nbsp; וְאִם הָיָה מֵזִיד, לוֹקֶה; וְאִם הָיָה שׁוֹגֵג, פָּטוּר מִכְּלוּם.</p>

<p><b>א,ט</b>&nbsp;&nbsp;[ח] שְׁבוּעַת הַפִּקָּדוֹן כֵּיצַד:&nbsp; כָּל מִי שֶׁיֵּשׁ מְמוֹן חֲבֵרוֹ בְּיָדוֹ, בֵּין פִּקָּדוֹן, בֵּין מַלְוָה, אוֹ שֶׁגְּזָלוֹ, אוֹ עֲשָׁקוֹ, אוֹ מָצָא לוֹ אֲבֵדָה וְלֹא הִחְזִירָהּ, וְכַיּוֹצֶא בְּזֶה, וְתָבַע מִמֶּנּוּ מָמוֹן שֶׁיֵּשׁ לוֹ בְּיָדוֹ, וְכָפַר בּוֹ--הֲרֵי זֶה עוֹבֵר בְּלֹא תַעֲשֶׂה:&nbsp; שֶׁנֶּאֱמָר "לֹא-תְכַחֲשׁוּ" (ויקרא יט,יא), זוֹ אַזְהָרָה לִכְפִירַת מָמוֹן; וְאֵין לוֹקִין עַל לָאו זֶה.&nbsp; וְאִם נִשְׁבָּע לוֹ עַל שֶׁקֶר, עַל מָמוֹן שֶׁכָּפַר בּוֹ--הֲרֵי זֶה עוֹבֵר בְּלָאו אַחֵר; וְעַל זֶה נֶאֱמָר "וְלֹא-תְשַׁקְּרוּ, אִישׁ בַּעֲמִיתוֹ" (שם), זוֹ אַזְהָרָה לַנִּשְׁבָּע עַל כְּפִירַת מָמוֹן.&nbsp; וּשְׁבוּעָה זוֹ, הִיא הַנִּקְרֵאת שְׁבוּעַת הַפִּקָּדוֹן.</p>

<p><b>א,י</b>&nbsp;&nbsp;[ט] וּמַה הוּא חַיָּב עַל שְׁבוּעַת הַפִּקָּדוֹן שֶׁשִּׁקַּר בָּהּ--מְשַׁלֵּם הַקֶּרֶן שֶׁכָּפַר בּוֹ, עִם תּוֹסֶפֶת חֹמֶשׁ; וּמַקְרִיב אָשָׁם וַדַּאי, בֵּין שֶׁהָיָה מֵזִיד בֵּין שֶׁהָיָה שׁוֹגֵג, שֶׁנֶּאֱמָר "וְכִחֵשׁ בַּעֲמִיתוֹ בְּפִקָּדוֹן, אוֹ-בִתְשׂוּמֶת יָד .&nbsp;.&nbsp;. וְהָיָה, כִּי-יֶחֱטָא וְאָשֵׁם" (ויקרא ה,כא-כג)--וְלֹא נֶאֱמָר בּוֹ וְנֶעְלַם, לְחַיַּב שׁוֹגֵג כְּמֵזִיד:&nbsp; [י] וְהוּא שֶׁיָּזִיד בַּפִּקָּדוֹן אוֹ בַּמָּמוֹן שֶׁנִּתְחַיַּב בּוֹ, וְיֵדַע בּוֹ בְּשָׁעַת שְׁבוּעָה; אֲבָל אִם שָׁגַג וְשָׁכַח שֶׁיֵּשׁ לוֹ אֶצְלוֹ מָמוֹן וְכָפַר וְנִשְׁבַּע, וְאַחַר כָּךְ יָדַע--הֲרֵי זֶה אָנוּס, וּפָטוּר מִכְּלוּם.</p>

<p><b>א,יא</b>&nbsp;&nbsp;וְכֵן אִם לֹא יָדַע שֶׁאָסוּר לִשָּׁבַע לַשֶּׁקֶר עַל כְּפִירַת מָמוֹן, הֲרֵי זֶה אָנוּס וּפָטוּר.&nbsp; [יא] אִם כֵּן, הֵיאָךְ הִיא שִׁגְגַת שְׁבוּעַת הַפִּקָּדוֹן:&nbsp; כְּגוֹן שֶׁנֶּעְלַם מִמֶּנּוּ אִם חַיָּבִין עָלֶיהָ קָרְבָּן אִם לָאו, וְיָדַע שְׁהִיא אֲסוּרָה וְשֶׁיֵּשׁ לוֹ אֶצְלוֹ מָמוֹן--זוֹ הִיא שִׁגְגָתָהּ; וּזְדוֹנָהּ, שֶׁיֵּדַע שֶׁחַיָּבִין עָלֶיהָ קָרְבָּן.</p>

<p><b>א,יב</b>&nbsp;&nbsp;שְׁבוּעַת הָעֵדוּת כֵּיצַד:&nbsp; הָעֵדִים שֶׁיָּדְעוּ עֵדוּת מָמוֹן, וּתְבָעָם בַּעַל הָעֵדוּת לְהָעִיד לוֹ, וְכָפְרוּ בְּעֵדוּתָן וְלֹא הֵעִידוּ, וְנִשְׁבְּעוּ לוֹ שְׁאֵינָן יוֹדְעִין לוֹ עֵדוּת--זוֹ הִיא הַנִּקְרֵאת שְׁבוּעַת הָעֵדוּת; וְחַיָּבִין עַל שְׁבוּעָה זוֹ קָרְבַּן עוֹלֶה וְיוֹרֵד, בֵּין שֶׁהָיוּ מְזִידִין בֵּין שֶׁהָיוּ שׁוֹגְגִין, שֶׁנֶּאֱמָר "וְנֶפֶשׁ כִּי-תֶחֱטָא, וְשָׁמְעָה קוֹל אָלָה, וְהוּא עֵד" (ויקרא ה,א)--וְלֹא נֶאֱמָר בָּהּ וְנֶעְלַם, לְחַיַּב עַל הַזָּדוֹן כִּשְׁגָגָה.</p>

<p><b>א,יג</b>&nbsp;&nbsp;כֵּיצַד שִׁגְגַת שְׁבוּעַת הָעֵדוּת:&nbsp; כְּגוֹן שֶׁנֶּעְלַם מִמֶּנּוּ שֶׁחַיָּבִין עָלֶיהָ קָרְבָּן, וְיָדַע שֶׁשְּׁבוּעָה זוֹ אֲסוּרָה, וּשְׁהִיא שֶׁקֶר; וּזְדוֹנָהּ, שֶׁיָּדַע שֶׁחַיָּבִין עָלֶיהָ קָרְבָּן.&nbsp; אֲבָל אִם לֹא יָדַע שְׁהִיא אֲסוּרָה, אוֹ שֶׁשָּׁכְחוּ הָעֵדוּת וְנִשְׁבְּעוּ, וְאַחַר כָּךְ נוֹדַע לָהֶם שְׁהֶן יוֹדְעִין לוֹ עֵדוּת, וְשֶׁנִּשְׁבְּעוּ עַל שֶׁקֶר--הֲרֵי אֵלּוּ אֲנוּסִין, וּפְטוּרִין אַף מִן הַקָּרְבָּן.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ב</h2>

<p><b>ב,א</b>&nbsp;&nbsp;אֶחָד הַנִּשְׁבָּע אַחַת מֵאַרְבַּע מִינֵי שְׁבוּעוֹת אֵלּוּ מִפִּי עַצְמוֹ, וְאֶחָד הַמֻּשְׁבָּע מִפִּי אֲחֵרִים וְעָנָה אָמֵן.&nbsp; אַפִלּוּ הִשְׁבִּיעוֹ גּוֹי אוֹ קָטָן, וְעָנָה אָמֵן--חַיָּב:&nbsp; שֶׁכָּל הָעוֹנֶה אָמֵן אַחַר שְׁבוּעָה, כְּמוֹצִיא שְׁבוּעָה מִפִּיו.&nbsp; וְאֶחָד הָעוֹנֶה אָמֵן, אוֹ הָאוֹמֵר דָּבָר שֶׁעִנְיָנוֹ כְּעִנְיַן אָמֵן--כְּגוֹן שֶׁאָמַר הִין אוֹ מְחֻיָּב אֲנִי בִּשְׁבוּעָה זוֹ, אוֹ קִבַּלְתִּי עָלַי שְׁבוּעָה זוֹ, וְכָל כַּיּוֹצֶא בְּזֶה בְּכָל לָשׁוֹן--הֲרֵי זֶה כַּנִּשְׁבָּע לְכָל דָּבָר, בֵּין לְחַיְּבוֹ מַלְקוּת בֵּין לְחַיְּבוֹ קָרְבָּן.</p>

<p><b>ב,ב</b>&nbsp;&nbsp;אֶחָד הַנִּשְׁבָּע אוֹ שֶׁהִשְׁבִּיעוֹ אַחֵר בְּשֵׁם הַמְּיֻחָד, אוֹ בְּאֶחָד מִן הַכִּנּוּיִין--כְּגוֹן שֶׁנִּשְׁבַּע בְּמִי שֶׁשְּׁמוֹ חַנּוּן, וּבְמִי שֶׁשְּׁמוֹ רַחוּם, וּבְמִי שֶׁשְּׁמוֹ אֶרֶךְ אַפַּיִם, וְכַיּוֹצֶא בָּהֶן בְּכָל לָשׁוֹן--הֲרֵי זוֹ שְׁבוּעָה גְּמוּרָה.</p>

<p><b>ב,ג</b>&nbsp;&nbsp;וְכֵן אָלָה וְאָרוּר, הֲרֵי הֶן שְׁבוּעָה--וְהוּא, שֶׁיִּזְכֹּר שֵׁם מִן הַשֵּׁמוֹת אוֹ כִּנּוּי מִן הַכִּנּוּיִין.&nbsp; כֵּיצַד:&nbsp; כְּגוֹן שֶׁאָמַר בְּאָלָה אוֹ אָרוּר לַה', אוֹ לְמִי שֶׁשְּׁמוֹ חַנּוּן, מִי שֶׁיֹּאכַל דָּבָר פְּלוֹנִי, וַאֲכָלוֹ--הֲרֵי זֶה נִשְׁבַּע עַל שֶׁקֶר; וְכֵן בִּשְׁאָר מִינֵי שְׁבוּעוֹת.&nbsp; [ג] וְכֵן הָאוֹמֵר שְׁבוּעָה בַּה', אוֹ בְּמִי שֶׁשְּׁמוֹ חַנּוּן, שֶׁלֹּא אֹכַל, וְאָכַל, שֶׁזּוֹ אִשָּׁה, וְהוּא אִישׁ, שְׁאֵין לָךְ בְּיָדִי כְּלוּם, וְיֵשׁ לוֹ, שְׁאֵינִי יוֹדֵעַ לָךְ עֵדוּת, וְהוּא יוֹדֵעַ--הֲרֵי זֶה חַיָּב.</p>

<p><b>ב,ד</b>&nbsp;&nbsp;אָמַר אָלָה אוֹ אָרוּר אוֹ שְׁבוּעָה, וְלֹא הִזְכִּיר שֵׁם וְלֹא כִּנּוּי--הֲרֵי זֶה אָסוּר בַּדָּבָר שֶׁנִּשְׁבַּע עָלָיו; אֲבָל אֵינוּ לוֹקֶה וְלֹא מֵבִיא קָרְבָּן, אִם עָבַר עַל שְׁבוּעָתוֹ--עַד שֶׁיִּהְיֶה בָּהּ שֵׁם מִן הַשֵּׁמוֹת הַמְּיֻחָדִים אוֹ כִּנּוּי מִן הַכִּנּוּיִין, כְּמוֹ שֶׁבֵּאַרְנוּ.</p>

<p><b>ב,ה</b>&nbsp;&nbsp;וְלֹא הַשְּׁבוּעָה בִּלְבָד, אֵלָא כָּל כִּנּוּי שְׁבוּעָה כִּשְׁבוּעָה:&nbsp; כְּגוֹן שֶׁהָיוּ אַנְשֵׁי אוֹתוֹ מָקוֹם עִלְּגִים, וְהָיוּ קוֹרְאִים לִשְׁבוּעָה שְׁבוּתָה אוֹ שְׁקוּקָה, אוֹ שֶׁהָיוּ אֲרַמִּיִּים שֶׁלְּשׁוֹן שְׁבוּעָה בִּלְשׁוֹנָם מוֹמָתָא, וְהָיוּ הָעִלְּגִים מְכַנִּין אוֹתָהּ וְאוֹמְרִין מוֹהָא--כֵּיוָן שֶׁאָמַר לָשׁוֹן שֶׁמַּשְׁמָעוֹ וְעִנְיָנוֹ שְׁבוּעָה, הֲרֵי זֶה חַיָּב כְּמִי שֶׁהוֹצִיא לְשׁוֹן שְׁבוּעָה.&nbsp; [ו] וְכֵן הָאוֹמֵר לָאו לָאו שְׁנֵי פְּעָמִים דֶּרֶךְ שְׁבוּעָה, אוֹ הִין הִין, וְהִזְכִּיר שֵׁם אוֹ כִּנּוּי--הֲרֵי זֶה כַּנִּשְׁבָּע; וְכֵן יָמִין שְׁבוּעָה, וּשְׂמֹאל שְׁבוּעָה--שֶׁנֶּאֱמָר "נִשְׁבַּע ה' בִּימִינוֹ, וּבִזְרוֹעַ עֻזּוֹ" (ישעיהו סב,ח).</p>

<p><b>ב,ו</b>&nbsp;&nbsp;וְכֵן הָאוֹמֵר מִבְטָא שֶׁלֹּא אֶעֱשֶׂה כָּךְ וְכָּךְ, וְהִזְכִּיר שֵׁם אוֹ כִּנּוּי--הֲרֵי זוֹ שְׁבוּעָה.&nbsp; [ז] אָמַר אִסָּר לַה' אוֹ לְמִי שֶׁשְּׁמוֹ חַנּוּן שֶׁלֹּא אֶעֱשֶׂה, אוֹ שֶׁאֶעֱשֶׂה--הוֹאִיל וְהוֹצִיאוֹ בִּלְשׁוֹן שְׁבוּעָה, הֲרֵי הוּא כִּשְׁבוּעָה.</p>

<p><b>ב,ז</b>&nbsp;&nbsp;[ח] שָׁמַע חֲבֵרוֹ נִשְׁבַּע, וְאָמַר וַאֲנִי כְּמוֹתָךְ--הוֹאִיל וְלֹא הוֹצִיא שְׁבוּעָה מִפִּיו וְלֹא הִשְׁבִּיעוֹ חֲבֵרוֹ, הֲרֵי זֶה פָּטוּר; וְזֶהוּ מַתְפִּיס בִּשְׁבוּעָה, שְׁהוּא פָּטוּר.&nbsp; [ט] וְכֵן אִם נִשְׁבַּע שֶׁלֹּא אֹכַל בָּשָׂר זֶה, וְחָזַר וְאָמַר וַהֲרֵי הַפַּת הַזּוֹ כַּבָּשָׂר הַזֶּה--הֲרֵי זֶה פָּטוּר עַל הַפַּת, שֶׁהֲרֵי לֹא הוֹצִיא שְׁבוּעָה עָלֶיהָ אֵלָא הִתְפִּיסָהּ; וְאַף עַל פִּי שְׁהוּא פָּטוּר מִן הַמַּלְקוּת אוֹ מִן הַקָּרְבָּן, אָסוּר לוֹ לֶאֱכֹל אוֹתָהּ הַפַּת שֶׁהִתְפִּיסָהּ בִּשְׁבוּעָה.</p>

<p><b>ב,ח</b>&nbsp;&nbsp;[י] מִי שֶׁנִּתְכַּוַּן לִשְׁבוּעָה, וְגָמַר בְּלִבּוֹ שֶׁלֹּא יֹאכַל הַיּוֹם אוֹ שֶׁלֹּא יִשְׁתֶּה, וְשֶׁדָּבָר זֶה אָסוּר עָלָיו בִּשְׁבוּעָה, וְלֹא הוֹצִיא בִּשְׂפָתָיו--הֲרֵי זֶה מֻתָּר, שֶׁנֶּאֱמָר "לְבַטֵּא בִשְׂפָתַיִם" (ויקרא ה,ד):&nbsp; אֵין הַנִּשְׁבָּע חַיָּב, עַד שֶׁיּוֹצִיא עִנְיַן שְׁבוּעָה בִּשְׂפָתָיו.&nbsp; [יא] וְכֵן אִם גָּמַר בְּלִבּוֹ לְהִשָּׁבַע, וְטָעָה וְהוֹצִיא בִּשְׂפָתָיו דָּבָר שֶׁלֹּא הָיָה בְּלִבּוֹ--הֲרֵי זֶה מֻתָּר.</p>

<p><b>ב,ט</b>&nbsp;&nbsp;כֵּיצַד:&nbsp; הַמִּתְכַּוֵּן לְהִשָּׁבַע שֶׁלֹּא יֹאכַל אֵצֶל רְאוּבֵן, וּכְשֶׁבָּא לְהוֹצִיא שְׁבוּעָה נִשְׁבַּע שֶׁלֹּא יֹאכַל אֵצֶל שִׁמְעוֹן--הֲרֵי זֶה מֻתָּר לֶאֱכֹל עִם רְאוּבֵן, שֶׁהֲרֵי לֹא הוֹצִיא בִּשְׂפָתָיו, וְעִם שִׁמְעוֹן, שֶׁהֲרֵי לֹא הָיָה שִׁמְעוֹן בְּלִבּוֹ.&nbsp; [יב] וְכֵן שְׁאָר מִינֵי שְׁבוּעוֹת, אֵינוּ חַיָּב עַד שֶׁיִּהְיֶה פִּיו וְלִבּוֹ שׁוֹוִין.</p>

<p><b>ב,י</b>&nbsp;&nbsp;לְפִיכָּךְ אִם נִשְׁבַּע אֶחָד בְּפָנֵינוּ שֶׁלֹּא יֹאכַל הַיּוֹם, וְאָכַל, וְהִתְרוּ בּוֹ, וְאָמַר אֲנִי לֹא הָיָה בְּלִבִּי אֵלָא שֶׁלֹּא אֵצֵא הַיּוֹם וְטָעָה לְשׁוֹנִי וְהוֹצִיא אֲכִילָה שֶׁלֹּא הָיְתָה בְּלִבִּי--הֲרֵי זֶה אֵינוּ לוֹקֶה, עַד שֶׁיּוֹדֶה בִּפְנֵי עֵדִים קֹדֶם שֶׁיֹּאכַל שֶׁעַל אֲכִילָה נִשְׁבַּע, אוֹ שֶׁקִּבַּל עָלָיו הַתְרָאָה, וְלֹא טָעַן שֶׁטָּעָה בְּעֵת הַתְרָאָה:&nbsp; אַף עַל פִּי שֶׁטָּעַן אַחַר כָּךְ, אֵין שׁוֹמְעִין לוֹ.</p>

<p><b>ב,יא</b>&nbsp;&nbsp;וְכֵן אִם הִתְרוּ בּוֹ, וְאָמַר מֵעוֹלָם לֹא נִשְׁבַּעְתִּי, אוֹ לֹא נָדַרְתִּי עַל דָּבָר זֶה, וְאַחַר שֶׁהֵעִידוּ עָלָיו שֶׁנִּשְׁבַּע אוֹ נָדַר, אָמַר כֵּן הָיָה אֲבָל לֹא הָיָה פִּי וְלִבִּי שׁוֹוִין, אוֹ תְּנָאי הָיָה בְּלִבִּי עַל הַנֶּדֶר--אֵין שׁוֹמְעִין לוֹ, וְלוֹקֶה.</p>

<p><b>ב,יב</b>&nbsp;&nbsp;[יג] כַּיּוֹצֶא בּוֹ, אָמְרוּ לוֹ אִשְׁתָּךְ נָדְרָה, וְאָמַר בְּלִבִּי הָיָה לְהָפֵר לָהּ, וְהֵפַרְתִּי--שׁוֹמְעִין לוֹ; אָמְרוּ לוֹ נָדְרָה, וְהוּא אוֹמֵר לֹא נָדְרָה, וְכֵיוָן שֶׁרָאָה אוֹתָם הֵעִידוּ עָלָיו, אָמַר בְּלִבִּי הָיָה לְהָפֵר לָהּ--אֵין שׁוֹמְעִין לוֹ.</p>

<p><b>ב,יג</b>&nbsp;&nbsp;[יד] גָּמַר בְּלִבּוֹ שֶׁלֹּא לֶאֱכֹל פַּת חִטִּים, וְנִשְׁבַּע שֶׁלֹּא לֶאֱכֹל פַּת סְתָם--אָסוּר בְּפַת חִטִּים, שֶׁפַּת חִטִּים פַּת שְׁמָהּ.</p>

<p><b>ב,יד</b>&nbsp;&nbsp;[טו] מִי שֶׁנִּשְׁבַּע וְאָמַר, שְׁבוּעָה שֶׁלֹּא אֹכַל הַיּוֹם, וְעַל דַּעְתְּכֶם אֲנִי נִשְׁבָּע--אֵין זֶה יָכוֹל לוֹמַר, כָּךְ וְכָּךְ הָיָה בְּלִבִּי:&nbsp; שֶׁלֹּא נִשְׁבַּע זֶה עַל דַּעְתּוֹ, אֵלָא עַל דַּעַת אֲחֵרִים; וְכֵיוָן שֶׁהָיָה פִּיו וְלִבָּם שֶׁלַּאֲחֵרִים שׁוֹוִין שֶׁנִּשְׁבַּע עַל דַּעְתָּם, חַיָּב--לִבָּם שֶׁלְּאֵלּוּ, בִּמְקוֹם לִבּוֹ קָם.&nbsp; וְכֵן בִּשְׁאָר מִינֵי שְׁבוּעוֹת.&nbsp; [טז] לְפִיכָּךְ כְּשֶׁמַּשְׁבִּיעִין הַדַּיָּנִין אֶת הַנִּשְׁבָּע, אוֹמְרִים לוֹ, לֹא עַל דַּעְתָּךְ אָנוּ מַשְׁבִּיעִים אוֹתָךְ, אֵלָא עַל דַּעְתֵּנוּ.</p>

<p><b>ב,טו</b>&nbsp;&nbsp;[יז] מִי שֶׁנִּשְׁבַּע וְהָיָה פִּיו וְלִבּוֹ שׁוֹוִין בִּשְׁבוּעָה, וְאַחַר שֶׁנֶּאֱסַר חָזַר בּוֹ מִיָּד בְּתוֹךְ כְּדֵי דִּבּוּר, וְהוּא כְּדֵי שֶׁיֹּאמַר תַּלְמִיד לָרָב, שָׁלוֹם עָלֶיךָ רִבִּי, וְאָמַר אֵין זוֹ שְׁבוּעָה, אוֹ נִחַמְתִּי, אוֹ חָזַרְתִּי בִּי, וְכַיּוֹצֶא בִּדְבָרִים אֵלּוּ שֶׁעִנְיָנָם שֶׁהִתִּיר מַה שֶׁאָסַר--הֲרֵי זֶה מֻתָּר, וְנֶעְקְרָה הַשְּׁבוּעָה:&nbsp; שֶׁזֶּה דּוֹמֶה לְטוֹעֶה.&nbsp; [יח] וְכֵן אִם אָמְרוּ לוֹ אֲחֵרִים, חֲזֹר בָּךְ, אוֹ מֻתָּר לָךְ, וְכַיּוֹצֶא בִּדְבָרִים אֵלּוּ, וְקִבַּל מֵהֶן בְּתוֹךְ כְּדֵי דִּבּוּר וְאָמַר הִין, אוֹ חָזַרְתִּי בִּי, וְכַיּוֹצֶא בְּזֶה--הֲרֵי זֶה מֻתָּר; וְאִם אַחַר כְּדֵי דִּבּוּר, אֵינוּ יָכוֹל לַחְזֹר בּוֹ.</p>

<p><b>ב,טז</b>&nbsp;&nbsp;[יט] נִשְׁבַּע וְחָזַר בּוֹ בְּתוֹךְ כְּדֵי דִּבּוּר בְּלִבּוֹ, אֵין זֶה כְּלוּם; וְכֵן אִם אָמְרוּ לוֹ אֲחֵרִים, חֲזֹר בָּךְ, אוֹ מֻתָּר לָךְ, אוֹ מָחוּל לָךְ, וְקִבַּל דִּבְרֵיהֶם בְּלִבּוֹ בְּתוֹךְ כְּדֵי דִּבּוּר--אֵין זֶה כְּלוּם:&nbsp; עַד שֶׁיּוֹצִיא הַחֲזָרָה בְּפִיו, כְּמוֹ הַשְּׁבוּעָה.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ג</h2>

<p><b>ג,א</b>&nbsp;&nbsp;כָּל הַנִּשְׁבָּע שְׁבוּעָה מֵאַרְבַּע מִינֵי שְׁבוּעוֹת אֵלּוּ בְּאֹנֶס, הֲרֵי זֶה פָּטוּר מִכְּלוּם.&nbsp; וְאֶחָד הַנִּשְׁבָּע מִתְּחִלָּתוֹ בְּאֹנֶס כְּמוֹ שֶׁבֵּאַרְנוּ, אוֹ שֶׁנִּשְׁבַּע וְנֶאֱנַס וְלֹא הִנִּיחוּהוּ לְקַיַּם שְׁבוּעָתוֹ, אוֹ שֶׁהִשְׁבִּיעוֹ אַנָּס; לְפִיכָּךְ נִשְׁבָּעִין לַחַרָּמִין וְלַהוֹרְגִין וְלַמּוֹכְסִין.&nbsp; [ב] בְּאֵיזֶה מוֹכֵס אָמְרוּ:&nbsp; בְּמוֹכֵס הָעוֹמֵד מֵאֵלָיו, שֶׁלּוֹקֵחַ מָמוֹן שֶׁלֹּא בִּרְשׁוּת מֶלֶךְ הַמְּדִינָה; אוֹ שֶׁלּוֹקֵחַ בִּרְשׁוּת הַמֶּלֶךְ, אֲבָל מוֹסִיף לְעַצְמוֹ עַל הַדָּבָר הַקָּצוּב, כְּמוֹ שֶׁיִּתְבָּאַר בְּהִלְכּוֹת גְּזֵלָה.</p>

<p><b>ג,ב</b>&nbsp;&nbsp;[ג] וְצָרִיךְ הַנִּשְׁבָּע בְּאֹנֶס לִהְיוֹת כַּוָּנָתוֹ בְּלִבּוֹ בְּעֵת הַשְּׁבוּעָה, לְדָבָר הַפּוֹטְרוֹ; וְאַף עַל פִּי שֶׁדְּבָרִים אֵלּוּ שֶׁבַּלֵּב אֵינָן דְּבָרִים, הוֹאִיל וְאֵינוּ יָכוֹל לְהוֹצִיא בִּשְׂפָתָיו מִפְּנֵי הָאַנָּס, הֲרֵי זֶה סוֹמֵךְ עַל דְּבָרִים שֶׁבְּלִבּוֹ.&nbsp; [ד] כֵּיצַד:&nbsp; כְּגוֹן שֶׁנִּשְׁבַּע לָאַנָּס שֶׁלֹּא יֹאכַל בָּשָׂר סְתָם, וּבְלִבּוֹ שֶׁלֹּא יֹאכַל הַיּוֹם, אוֹ שֶׁלֹּא יֹאכַל בְּשַׂר חֲזִיר--הֲרֵי זֶה מֻתָּר; וְכֵן כָּל כַּיּוֹצֶא בְּזֶה.</p>

<p><b>ג,ג</b>&nbsp;&nbsp;[ה] וְכֵן שְׁבוּעוֹת שֶׁלַּהֲבָאי וְשֶׁלִּשְׁגָגוֹת, פָּטוּר עֲלֵיהֶן.&nbsp; שְׁבוּעוֹת שֶׁלַּהֲבָאי כֵּיצַד:&nbsp; כְּגוֹן שֶׁרָאָה חֲיָלוֹת גְּדוֹלִים וְחוֹמָה גְּבוֹהָה, וְנִשְׁבַּע שֶׁרָאִיתִי חֵיל פְּלוֹנִי הַמֶּלֶךְ וְהֶם כְּיוֹצְאֵי מִצְרַיִם, וְשֶׁרָאִיתִי חוֹמַת עִיר פְּלוֹנִית גְּבוֹהָה עַד לָרָקִיעַ, וְכַיּוֹצֶא בִּדְבָרִים אֵלּוּ--שֶׁזֶּה לֹא גָמַר בְּלִבּוֹ שֶׁהַדָּבָר כָּךְ בְּלֹא פָּחוּת וְלֹא יָתֵר, וְלֹא נִתְכַּוַּן אֵלָא לְסַפַּר גֹּבַהּ הַחוֹמָה אוֹ רֹב הָעָם.</p>

<p><b>ג,ד</b>&nbsp;&nbsp;[ו] שְׁבוּעוֹת שֶׁלִּשְׁגָגוֹת כֵּיצַד:&nbsp; אִם שְׁבוּעַת הָעֵדוּת אוֹ הַפִּקָּדוֹן הִיא, כְּגוֹן שֶׁשָּׁגַג בַּפִּקָּדוֹן וּבָעֵדוּת שְׁהוּא פָּטוּר מִכְּלוּם כְּמוֹ שֶׁבֵּאַרְנוּ; וְאִם שְׁבוּעַת שָׁוְא הִיא, כְּגוֹן שֶׁנִּשְׁבַּע שֶׁלֹּא יִלְבֹּשׁ תְּפִלִּין וְלֹא יָדַע שֶׁהַתְּפִלִּין מִצְוָה; וְאִם שְׁבוּעַת שֶׁקֶר הִיא, כְּגוֹן שֶׁנִּשְׁבַּע שֶׁלֹּא אָכַל וְנִזְכַּר שֶׁאָכַל, אוֹ שֶׁנִּשְׁבַּע שֶׁלֹּא יֹאכַל וְשָׁכַח וְאָכַל, אוֹ שֶׁלֹּא תֵהָנֶה אִשְׁתּוֹ לוֹ מִפְּנֵי שֶׁגָּנְבָה כִּיסוֹ וְשֶׁהִכָּת אֶת בְּנוֹ, וְנוֹדַע שֶׁלֹּא גָנְבָה וְשֶׁלֹּא הִכָּת.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ה</b>&nbsp;&nbsp;[ז] אִם כֵּן, אֵיזוֹ הִיא שִׁגְגַת שְׁבוּעַת בִּטּוּי שֶׁחַיָּבִין עָלֶיהָ קָרְבַּן עוֹלֶה וְיוֹרֵד לְשֶׁעָבַר:&nbsp; כְּגוֹן שֶׁנִּשְׁבַּע שֶׁלֹּא אָכַל, וְהוּא יוֹדֵעַ שֶׁאָכַל וְשֶׁשְּׁבוּעַת שֶׁקֶר זוֹ שֶׁנִּשְׁבַּע אֲסוּרָה, אֲבָל לֹא יָדַע שֶׁחַיָּבִין עָלֶיהָ קָרְבָּן--זוֹ הִיא הַשְּׁגָגָה שֶׁחַיָּבִין עָלֶיהָ קָרְבַּן עוֹלֶה וְיוֹרֵד בִּשְׁבוּעַת בִּטּוּי לְשֶׁעָבַר.</p>

<p><b>ג,ו</b>&nbsp;&nbsp;[ח] וְכֵיצַד הִיא הַשְּׁגָגָה שֶׁחַיָּבִין עָלֶיהָ קָרְבָּן לְהַבָּא:&nbsp; כְּגוֹן שֶׁנִּשְׁבַּע שֶׁלֹּא יֹאכַל פַּת חִטִּים, וְשָׁגַג וְדִמָּה שֶׁנִּשְׁבַּע שֶׁיֹּאכַל פַּת חִטִּים וַאֲכָלָהּ, שֶׁזֶּה נֶעְלְמָה מִמֶּנּוּ הַשְּׁבוּעָה הֵיאַךְ הָיְתָה, וַהֲרֵי הוּא זוֹכֵר הַחֵפֶץ שֶׁנִּשְׁבַּע עָלָיו--זוֹ הִיא שִׁגְגַת שְׁבוּעַת בִּטּוּי לְהַבָּא שֶׁחַיָּבִין עָלֶיהָ קָרְבָּן.</p>

<p><b>ג,ז</b>&nbsp;&nbsp;[ט] אֲבָל אִם נִשְׁבַּע שֶׁלֹּא יֹאכַל פַּת חִטִּים, וְאָכַל פַּת חִטִּים עַל דַּעַת שְׁהִיא פַּת שְׂעוֹרִים--הֲרֵי זֶה אָנוּס, וּפָטוּר:&nbsp; שֶׁהֲרֵי לֹא נֶעְלְמָה מִמֶּנּוּ שְׁבוּעָה, וְלֹא נֶעְלַם מִמֶּנּוּ אֵלָא חֵפֶץ שֶׁנִּשְׁבַּע עָלָיו.</p>

<p><b>ג,ח</b>&nbsp;&nbsp;[י] נֶעְלְמָה מִמֶּנּוּ שְׁבוּעָה הֵיאַךְ הָיְתָה, וְנֶעְלַם מִמֶּנּוּ חֵפֶץ שֶׁנִּשְׁבַּע עָלָיו--הֲרֵי זֶה פָּטוּר מִן הַקָּרְבָּן.&nbsp; כֵּיצַד:&nbsp; כְּגוֹן שֶׁנִּשְׁבַּע שֶׁלֹּא לֶאֱכֹל פַּת חִטִּים, וְדִמָּה שֶׁנִּשְׁבַּע שֶׁיֹּאכַל פַּת חִטִּים, וְאָכַל פַּת חִטִּים, עַל דַּעַת שְׁהִיא פַּת שְׂעוֹרִים--שֶׁהֲרֵי הֶעְלֵם שְׁבוּעָה וְחֵפֶץ בְּיָדוֹ, וַהֲרֵי זֶה כְּאָנוּס וּפָטוּר.</p>

<p><b>ג,ט</b>&nbsp;&nbsp;[יא] נִשְׁבַּע עַל כִּכָּר שֶׁלֹּא יֹאכְלֶנָּה, וְנִצְטַעַר עָלֶיהָ וַאֲכָלָהּ מִפְּנֵי הַצַּעַר, וְהוּא שׁוֹגֵג, שֶׁהֲרֵי דִּמָּה שֶׁמֻּתָּר לוֹ לְאָכְלָהּ מִפְּנֵי הַצַּעַר--הֲרֵי זֶה פָּטוּר מִן הַקָּרְבָּן:&nbsp; לְפִי שְׁאֵינוּ שָׁב מִיְּדִיעָתוֹ אֵלָא יָדַע שֶׁאֲסוּרָה הִיא, וַאֲכָלָהּ בִּטְעוּת.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ד</h2>

<p><b>ד,א</b>&nbsp;&nbsp;מִי שֶׁנִּשְׁבַּע שֶׁלֹּא יֹאכַל הַיּוֹם כְּלוּם, וְאָכַל פָּחוּת מִכַּזַּיִת--פָּטוּר:&nbsp; שְׁאֵין אֲכִילָה פְּחוּתָה מִכַּזַּיִת, וַהֲרֵי הוּא כְּאוֹכֵל חֲצִי שֵׁעוּר מִנְּבֵלוֹת וּטְרֵפוֹת וְכַיּוֹצֶא בָּהֶן.&nbsp; וְאִם אָמַר שְׁבוּעָה שֶׁלֹּא אֹכַל דָּבָר זֶה, וַאֲכָלוֹ--חַיָּב, וְאַפִלּוּ הָיָה דָּבָר שֶׁנִּשְׁבַּע עָלָיו זֶרַע חַרְדָּל אֶחָד אוֹ פָּחוּת מִמֶּנּוּ.&nbsp; [ב] נִשְׁבַּע שֶׁלֹּא יִטְעֹם כְּלוּם, וְאָכַל כָּל שְׁהוּא--חַיָּב.</p>

<p><b>ד,ב</b>&nbsp;&nbsp;[ג] מִי שֶׁנִּשְׁבַּע שֶׁלֹּא יֹאכַל הַיּוֹם, וְשָׁתָה--חַיָּב, שֶׁשְּׁתִיָּה בִּכְלַל אֲכִילָה.&nbsp; לְפִיכָּךְ אִם אָכַל, וְשָׁתָה--אֵינוּ חַיָּב אֵלָא מַלְקוּת אַחַת, אִם הָיָה מֵזִיד; אוֹ חַטָּאת אַחַת, אִם הָיָה שׁוֹגֵג.&nbsp; [ד] נִשְׁבַּע שֶׁלֹּא יִשְׁתֶּה הַיּוֹם--הֲרֵי זֶה מֻתָּר לֶאֱכֹל, שְׁאֵין אֲכִילָה בִּכְלַל שְׁתִיָּה.&nbsp; וְכַמָּה יִשְׁתֶּה וְיִהְיֶה חַיָּב--יֵרָאֶה לִי שְׁאֵינוּ חַיָּב עַד שֶׁיִּשְׁתֶּה רְבִיעִית, כִּשְׁאָר הָאִסּוּרִין.</p>

<p><b>ד,ג</b>&nbsp;&nbsp;[ה] שְׁבוּעָה שֶׁלֹּא אֹכַל הַיּוֹם, וְאָכַל מִינִין הַרְבֵּה, אוֹ שְׁבוּעָה שֶׁלֹּא אֶשְׁתֶּה הַיּוֹם, וְשָׁתָה מִינֵי מַשְׁקִין הַרְבֵּה--אֵינוּ חַיָּב אֵלָא אַחַת.&nbsp; וְאַפִלּוּ אָמַר שְׁבוּעָה שֶׁלֹּא אֹכַל הַיּוֹם בָּשָׂר וּפַת וְקָטְנִית, וְאָכַל הַכֹּל--אֵינוּ חַיָּב אֵלָא אַחַת; וְכֻלָּן מִצְטָרְפִין לְכַזַּיִת.</p>

<p><b>ד,ד</b>&nbsp;&nbsp;[ו] שְׁבוּעָה שֶׁלֹּא אֹכַל וְשֶׁלֹּא אֶשְׁתֶּה, וְאָכַל וְשָׁתָה--חַיָּב שְׁתַּיִם:&nbsp; שֶׁהַשְּׁתִיָּה, בִּכְלַל אֲכִילָה, וְהוֹאִיל וּפֵרַשׁ וְאָמַר וְשֶׁלֹּא אֶשְׁתֶּה, גִּלָּה דַּעְתּוֹ שֶׁלֹּא כָלַל הַשְּׁתִיָּה בִּכְלַל הָאֲכִילָה--וְנִמְצָא כְּנִשְׁבָּע עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ; וּלְפִיכָּךְ חַיָּב שְׁתַּיִם.</p>

<p><b>ד,ה</b>&nbsp;&nbsp;[ז] וְכֵן הָאוֹמֵר שְׁבוּעָה שֶׁלֹּא אֹכַל פַּת חִטִּים וּפַת שְׂעוֹרִים וּפַת כֻּסְּמִין, וַאֲכָלָן--חַיָּב עַל כָּל אַחַת וְאַחַת:&nbsp; שֶׁלֹּא אָמַר פַּת וּפַת וּפַת, אֵלָא לְחַלַּק וּלְחַיַּב עַל כָּל אַחַת וְאַחַת.</p>

<p><b>ד,ו</b>&nbsp;&nbsp;[ח] הָיָה חֲבֵרוֹ מְסָרֵב בּוֹ לֶאֱכֹל אֶצְלוֹ וְאָמַר לוֹ, בּוֹא וּשְׁתֵה עִמִּי יַיִן וְחָלָב וּדְבַשׁ, וְאָמַר שְׁבוּעָה שְׁאֵינִי שׁוֹתֶה יַיִן וְחָלָב וּדְבַשׁ--חַיָּב עַל כָּל אֶחָד וְאֶחָד בִּפְנֵי עַצְמוֹ:&nbsp; שֶׁהָיָה לוֹ לוֹמַר שְׁבוּעָה שְׁאֵינִי שׁוֹתֶה כְּלוּם, אוֹ מַה שֶׁאָמַרְתָּ; וּמִשֶּׁחָזַר וּפֵרַט, גִּלָּה דַּעְתּוֹ שֶׁחִיַּב עַצְמוֹ שְׁבוּעָה עַל כָּל מִין וּמִין בִּפְנֵי עַצְמוֹ.</p>

<p><b>ד,ז</b>&nbsp;&nbsp;לְפִיכָּךְ אֵין מִצְטָרְפִין זֶה עִם זֶה, וְאֵינוּ חַיָּב עַד שֶׁיֹּאכַל כַּשֵּׁעוּר מִמִּין אֶחָד:&nbsp; הוֹאִיל וְהֶן חֲלוּקִין לְחַטָּאוֹת, הֲרֵי הֶן כְּחֵלֶב וְדָם, שְׁאֵינָן מִצְטָרְפִין לְכַזַּיִת, כְּמוֹ שֶׁנִּתְבָּאַר בְּהִלְכּוֹת מַאֲכָלוֹת אֲסוּרוֹת.</p>

<p><b>ד,ח</b>&nbsp;&nbsp;[ט] שְׁבוּעָה שֶׁלֹּא אֹכַל כִּכָּר זוֹ, אוֹ שֶׁלֹּא אֹכַל אוֹתָהּ--כֵּיוָן שֶׁאָכַל מִמֶּנָּה כַּזַּיִת, חַיָּב; שְׁבוּעָה שֶׁלֹּא אֹכְלֶנָּה, אֵינוּ חַיָּב עַד שֶׁיֹּאכַל אֶת כֻּלָּהּ.&nbsp; אָמַר שְׁבוּעָה שֶׁלֹּא אֹכַל כִּכָּר זוֹ, שְׁבוּעָה שֶׁלֹּא אֹכְלֶנָּה, וַאֲכָלָהּ--אֵינוּ חַיָּב אֵלָא אַחַת.</p>

<p><b>ד,ט</b>&nbsp;&nbsp;[י] וְכֵן אִם אָמַר שְׁבוּעָה שֶׁלֹּא אֹכַל הַיּוֹם, וְחָזַר וְנִשְׁבַּע עַל הַכִּכָּר שֶׁלֹּא יֹאכְלֶנָּה, וַאֲכָלָהּ כֻּלָּהּ בְּאוֹתוֹ הַיּוֹם--אֵינוּ חַיָּב אֵלָא אַחַת.&nbsp; וְכֵן כָּל כַּיּוֹצֶא בְּזֶה, שְׁאֵין שְׁבוּעָה חָלָה עַל שְׁבוּעָה.</p>

<p><b>ד,י</b>&nbsp;&nbsp;אֲבָל אִם נִשְׁבַּע עַל הַכִּכָּר שֶׁלֹּא יֹאכְלֶנָּה, וְחָזַר וְנִשְׁבַּע שְׁנִיָּה שֶׁלֹּא יֹאכַל כְּלוּם, אוֹ שֶׁלֹּא יֹאכַל כִּכָּר זוֹ, וַאֲכָלָהּ כֻּלָּהּ--חַיָּב שְׁתַּיִם:&nbsp; שֶׁבְּשָׁעָה שֶׁנִּשְׁבַּע בַּתְּחִלָּה שֶׁלֹּא יֹאכְלֶנָּה, אֵינוּ חַיָּב עַד שֶׁיֹּאכַל כֻּלָּהּ; וּכְשֶׁחָזַר וְנִשְׁבַּע שֶׁלֹּא יֹאכַל, אוֹ שֶׁלֹּא יֹאכַל אוֹתָהּ--מִשֶּׁיֹּאכַל מִמֶּנָּה כַּזַּיִת יִתְחַיַּב, וּכְשֶׁיֹּאכַל כֻּלָּהּ יִתְחַיַּב בִּשְׁבוּעָה רִאשׁוֹנָה.</p>

<p><b>ד,יא</b>&nbsp;&nbsp;שְׁבוּעָה שֶׁלֹּא אֹכַל תְּאֵנִים, וְחָזַר וְנִשְׁבַּע עַל הַתְּאֵנִים וְעַל הָעֲנָבִים--חַיָּב עַל הַתְּאֵנִים שְׁתַּיִם:&nbsp; שֶׁהֲרֵי כָּלַל הַתְּאֵנִים שֶׁנֶּאְסְרוּ בִּשְׁבוּעָה רִאשׁוֹנָה עִם הָעֲנָבִים שֶׁהָיוּ מֻתָּרִין, וּמִתּוֹךְ שֶׁחָלָה שְׁבוּעָה שְׁנִיָּה עַל הָעֲנָבִים חָלָה עַל הַתְּאֵנִים, וְנִתְחַיְּבוּ בִּשְׁתֵּי שְׁבוּעוֹת, כְּמוֹ שֶׁבֵּאַרְנוּ בְּהִלְכּוֹת מַאֲכָלוֹת אֲסוּרוֹת.</p>

<p><b>ד,יב</b>&nbsp;&nbsp;שְׁבוּעָה שֶׁלֹּא אֹכַל שְׁמוֹנָה, שְׁבוּעָה שֶׁלֹּא אֹכַל תִּשְׁעָה, שְׁבוּעָה שֶׁלֹּא אֹכַל עֲשָׂרָה--בֵּין שֶׁאָכַל שְׁמוֹנָה, בֵּין שֶׁאָכַל תִּשְׁעָה, בֵּין שֶׁאָכַל עֲשָׂרָה--אֵינוּ חַיָּב אֵלָא אַחַת.</p>

<p><b>ד,יג</b>&nbsp;&nbsp;שְׁבוּעָה שֶׁלֹּא אֹכַל עֲשָׂרָה, שְׁבוּעָה שֶׁלֹּא אֹכַל תִּשְׁעָה, שְׁבוּעָה שֶׁלֹּא אֹכַל שְׁמוֹנָה--אִם אָכַל עֲשָׂרָה--חַיָּב שָׁלוֹשׁ, עַל כָּל שְׁבוּעָה וּשְׁבוּעָה אַחַת.&nbsp; וְכֵן אִם אָכַל תִּשְׁעָה, חַיָּב שְׁתַּיִם; אָכַל שְׁמוֹנָה, חַיָּב אַחַת.</p>

<p><b>ד,יד</b>&nbsp;&nbsp;שְׁבוּעָה שֶׁלֹּא אֹכַל תְּאֵנִים, וְחָזַר וְנִשְׁבַּע שֶׁלֹּא יֹאכַל תְּאֵנִים וַעֲנָבִים כְּאֶחָד, וְשָׁגַג וְאָכַל תְּאֵנִים, וְהִפְרִישׁ קָרְבָּן, וְאַחַר כָּךְ שָׁגַג וְאָכַל עֲנָבִים--אֵינוּ חַיָּב עַל הָעֲנָבִים:&nbsp; מִפְּנֵי שְׁהֶן כַּחֲצִי שֵׁעוּר, וְאֵין מְבִיאִין קָרְבָּן עַל חֲצִי שֵׁעוּר.</p>

<p><b>ד,טו</b>&nbsp;&nbsp;וְכֵן הַנִּשְׁבָּע שֶׁלֹּא יֹאכַל עֶשֶׂר, וְחָזַר וְנִשְׁבַּע שֶׁלֹּא יֹאכַל עֶשֶׂר וְתֵשַׁע, וְאָכַל עֶשֶׂר וְהִפְרִישׁ קָרְבָּן, וְחָזַר וְשָׁגַג וְאָכַל תֵּשַׁע--הֲרֵי זֶה כַּחֲצִי שֵׁעוּר, וְאֵין מְבִיאִין קָרְבָּן עַל חֲצִי שֵׁעוּר:&nbsp; שֶׁעִנְיַן שְׁבוּעָה אַחֲרוֹנָה, שֶׁלֹּא יֹאכַל תְּשַׁע עֶשְׂרֵה.</p>

<p><b>ד,טז</b>&nbsp;&nbsp;שְׁבוּעָה שֶׁלֹּא אֹכַל כִּכָּר זוֹ הַגְּדוֹלָה, אִם אָכַלְתִּי כִּכָּר זוֹ הַקְּטַנָּה, וְשָׁכַח תְּנָאי זֶה בְּעֵת שֶׁאָכַל הַקְּטַנָּה, וְאָכַל אַחַר כָּךְ הַגְּדוֹלָה בְּמֵזִיד--חַיָּב; [יז] אָכַל אֶת הַקְּטַנָּה וְהוּא זוֹכֵר הַתְּנָאי, וְיוֹדֵעַ שֶׁבַּאֲכִילָתָהּ תֵּאָסֵר הַגְּדוֹלָה, וְשָׁכַח וְאָכַל אֶת הַגְּדוֹלָה, וְכִמְדֻמֶּה לוֹ שֶׁעֲדַיִן לֹא נֶאְסְרָה--פָּטוּר.&nbsp; אָכַל שְׁתֵּיהֶן בִּשְׁגָגָה, פָּטוּר; שְׁתֵּיהֶן בְּמֵזִיד, בֵּין שֶׁאָכַל הַגְּדוֹלָה בַּתְּחִלָּה בֵּין בָּאַחֲרוֹנָה--חַיָּב.</p>

<p><b>ד,יז</b>&nbsp;&nbsp;[יח] וְכֵן אִם תְּלָיָן זוֹ בְּזוֹ, וְנִשְׁבַּע וְאָמַר שְׁבוּעָה שֶׁלֹּא אֹכַל אַחַת מֵהֶן, אִם אָכַלְתִּי הָאַחֶרֶת, וְשָׁכַח הַתְּנָאי וְאָכַל אַחַת מֵהֶן, וְאָכַל הַשְּׁנִיָּה בְּזָדוֹן--חַיָּב; [יט] הָרִאשׁוֹנָה בְּזָדוֹן, וְהַשְּׁנִיָּה בִּשְׁגָגָה--פָּטוּר.&nbsp; שְׁתֵּיהֶן בִּשְׁגָגָה, פָּטוּר; שְׁתֵּיהֶן בְּזָדוֹן, חַיָּב.</p>

<p><b>ד,יח</b>&nbsp;&nbsp;[כ] שְׁבוּעָה שֶׁאֹכַל כִּכָּר זוֹ הַיּוֹם, וְעָבַר הַיּוֹם וְלֹא אֲכָלָהּ--בְּשׁוֹגֵג, מֵבִיא קָרְבַּן עוֹלֶה וְיוֹרֵד; בְּמֵזִיד, אֵינוּ לוֹקֶה--שֶׁהֲרֵי לֹא עָשָׂה מַעֲשֶׂה, וְאַף עַל פִּי שֶׁעָבַר עַל שְׁבוּעַת שֶׁקֶר.&nbsp; [כא] וּמִפְּנֵי מַה לוֹקֶה אִם נִשְׁבַּע שֶׁאָכַל וְהוּא לֹא אָכַל, אוֹ שֶׁלֹּא אָכַל וְהוּא אָכַל, וְאַף עַל פִּי שֶׁלֹּא עָשָׂה מַעֲשֶׂה--מִפְּנֵי שֶׁמֵּעֵת שְׁבוּעָתוֹ, נִשְׁבַּע לַשֶּׁקֶר; אֲבָל אִם נִשְׁבַּע שֶׁיַּעֲשֶׂה וְהוּא לֹא עָשָׂה, אֵינָהּ שְׁבוּעַת שֶׁקֶר מִשָּׁעַת שְׁבוּעָה.</p>

<p><b>ד,יט</b>&nbsp;&nbsp;[כב] מִי שֶׁאָמַר לַחֲבֵרוֹ שְׁבוּעָה שֶׁלֹּא אֹכַל לָךְ, אוֹ שְׁבוּעָה שֶׁאֹכַל לָךְ, אוֹ שֶׁהָיָה מְסָרֵב בּוֹ לֶאֱכֹל אֶצְלוֹ וְהוּא נִמְנָע, וְנִשְׁבַּע וְאָמַר שְׁבוּעָה שֶׁאֹכַל לָךְ, וְכֵן הָאוֹמֵר לֹא שְׁבוּעָה לֹא אֹכַל לָךְ--כָּל אֵלּוּ אֲסוּרִין, וַהֲרֵי נִשְׁבַּע שֶׁלֹּא יֹאכַל אֶצְלוֹ; וְאִם אָמַר כָּל הַלְּשׁוֹנוֹת הָאֵלּוּ, וְעָבַר וְאָכַל--אֵינוּ חַיָּב אֵלָא אַחַת.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ה</h2>

<p><b>ה,א</b>&nbsp;&nbsp;מִי שֶׁנִּשְׁבַּע שֶׁזָּרַק אִישׁ פְּלוֹנִי צְרוֹר לַיָּם, וְהוּא לֹא זָרַק, אוֹ שֶׁלֹּא זָרַק, וְהוּא זָרַק--הֲרֵי זֶה חַיָּב בִּשְׁבוּעַת בִּטּוּי:&nbsp; וְאַף עַל פִּי שְׁאֵינוּ בִּלְהַבָּא, שֶׁהֲרֵי אֵינוּ יָכוֹל לְהִשָּׁבַע שֶׁיִּזְרֹק וְשֶׁלֹּא יִזְרֹק אִישׁ פְּלוֹנִי.&nbsp; וְכָל מִי שֶׁנִּשְׁבַּע עַל אֲחֵרִים שֶׁיַּעֲשׂוּ כָּךְ וְכָּךְ, אוֹ שֶׁלֹּא יַעֲשׂוּ--וְאַפִלּוּ הָיוּ בָנָיו אוֹ אִשְׁתּוֹ--אֵינוּ חַיָּב בִּשְׁבוּעַת בִּטּוּי, שֶׁהֲרֵי אֵין בְּיָדוֹ לֹא לְקַיַּם וְלֹא לְבַטַּל; וּמַכִּין אוֹתוֹ מַכַּת מַרְדּוּת--שֶׁהֲרֵי אֵין בְּיָדוֹ לְקַיַּם שְׁבוּעָה זוֹ, וְנִמְצָא גּוֹרֵם לִשְׁבוּעַת שָׁוְא.</p>

<p><b>ה,ב</b>&nbsp;&nbsp;וְלָמָּה אֵינוּ לוֹקֶה מִשּׁוֹם שְׁבוּעַת שָׁוְא--שֶׁהֲרֵי אִפְשָׁר לְאוֹתָן אֲחֵרִים שֶׁיִּשְׁמְעוּ מִמֶּנּוּ וְתִתְקַיַּם שְׁבוּעָתוֹ, וְנִמְצָא כְּשֶׁמַּתְרִין בּוֹ בְּעֵת שֶׁנִּשְׁבַּע הַתְרָאַת סָפֵק, שְׁאֵין לוֹקִין עָלֶיהָ אֵלָא אִם הָיָה לָאו שֶׁבָּהּ מְפֹרָשׁ, כְּמוֹ שֶׁיִּתְבָּאַר בְּהִלְכּוֹת סַנְהֶדְּרִין.</p>

<p><b>ה,ג</b>&nbsp;&nbsp;וְאֵין אוֹתָן אֲחֵרִים נִזְקָקִין לְקַיַּם דִּבְרֵי זֶה הַנִּשְׁבָּע, אֵלָא אִם כֵּן עָנוּ אָמֵן כְּמוֹ שֶׁבֵּאַרְנוּ.&nbsp; [ג] וְאִם קִיְּמוּ דְּבָרָיו--הֲרֵי אֵלּוּ מְשֻׁבָּחִין, שֶׁלֹּא הִרְגִילוּ לְהוֹצִיא שְׁבוּעָה לַשָּׁוְא.</p>

<p><b>ה,ד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁנִּשְׁבַּע עַל דָּבָר שְׁאֵינוּ בִּרְשׁוּתוֹ, כְּגוֹן שֶׁנִּשְׁבַּע רְאוּבֵן עַל שִׁמְעוֹן שֶׁלֹּא יֵלֵךְ בִּסְחוֹרָה אוֹ שֶׁלֹּא יֹאכַל בָּשָׂר, וְכַיּוֹצֶא בְּזֶה; אֲבָל אִם נִשְׁבַּע רְאוּבֵן שֶׁלֹּא יִכָּנֵס שִׁמְעוֹן בְּבֵיתִי, וְשֶׁלֹּא יֵהָנֶה מִנְּכָסַי, וְעָבַר שִׁמְעוֹן וְנִכְנַס לְבֵיתוֹ שֶׁלִּרְאוּבֵן, וְנִהְנָה מִנְּכָסָיו שֶׁלֹּא מִדַּעַת רְאוּבֵן--רְאוּבֵן פָּטוּר, שֶׁהֲרֵי הוּא אָנוּס; וְשִׁמְעוֹן חַיָּב, שֶׁעָבַר עַל דָּבָר הָאָסוּר לוֹ לַעֲשׂוֹתוֹ--שֶׁלֹּא נִשְׁבַּע זֶה אֵלָא עַל דָּבָר שְׁהוּא בִּרְשׁוּתוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ה,ה</b>&nbsp;&nbsp;שְׁבוּעָה שֶׁלֹּא אֹכַל, וְאָכַל אֹכָלִין שְׁאֵינָן רְאוּיִין לַאֲכִילָה, וְשָׁתָה מַשְׁקִים שְׁאֵינָן רְאוּיִין לִשְׁתִיָּה--פָּטוּר; אָכַל דְּבָרִים הָאֲסוּרִין מִן הַתּוֹרָה בַּאֲכִילָה, כְּגוֹן שֶׁאָכַל כַּזַּיִת נְבֵלוֹת וּטְרֵפוֹת שְׁקָצִים וּרְמָשִׂים--פָּטוּר מִשּׁוֹם שְׁבוּעַת בִּטּוּי.</p>

<p><b>ה,ו</b>&nbsp;&nbsp;שְׁבוּעָה שֶׁאֹכַל, וְאָכַל אֹכָלִין שְׁאֵינָן רְאוּיִין לַאֲכִילָה, וְשָׁתָה מַשְׁקִין שְׁאֵינָן רְאוּיִין לִשְׁתִיָּה, אוֹ שֶׁאָכַל נְבֵלוֹת וּטְרֵפוֹת וְכַיּוֹצֶא בָּהֶן--פָּטוּר מִשְּׁבוּעַת בִּטּוּי, שֶׁהֲרֵי יָצָא יְדֵי אֲכִילָה:&nbsp; מֵאַחַר שְׁהֶן חֲשׁוּבִין אֶצְלוֹ, אֲכִילָתָן שְׁמָהּ אֲכִילָה.</p>

<p><b>ה,ז</b>&nbsp;&nbsp;[ו] שְׁבוּעָה שֶׁלֹּא אָכַלְתִּי, וְהוּא אָכַל דְּבָרִים שְׁאֵינָן רְאוּיִין לַאֲכִילָה, אוֹ נְבֵלוֹת וּטְרֵפוֹת--חַיָּב, שֶׁאֲכִילָתָן שְׁמָהּ אֲכִילָה:&nbsp; שֶׁכְּבָר חֲשׁוּבִין הֶן אֶצְלוֹ, שֶׁהֲרֵי אֲכָלָן.&nbsp; אֲבָל לְהַבָּא שֶׁנִּשְׁבַּע שֶׁלֹּא יֹאכַל, וְנִקְרֹא נִקְרָה וַאֲכָלָן--אֵינָהּ אֲכִילָה, כְּמוֹ שֶׁבֵּאַרְנוּ.</p>

<p><b>ה,ח</b>&nbsp;&nbsp;[ז] שְׁבוּעָה שֶׁלֹּא אֹכַל כָּל שְׁהוּא מִנְּבֵלוֹת וּטְרֵפוֹת, וְאָכַל פָּחוּת מִכַּזַּיִת--חַיָּב בִּשְׁבוּעָה, שֶׁהֲרֵי אֵינוּ מֻשְׁבָּע עַל חֲצִי שֵׁעוּר מֵהַר סִינַי.&nbsp; [ח] שְׁבוּעָה שֶׁאֹכַל פָּחוּת מִכַּזַּיִת נְבֵלָה וּטְרֵפָה, חַיָּב בִּשְׁבוּעָה.</p>

<p><b>ה,ט</b>&nbsp;&nbsp;שְׁבוּעָה שֶׁלֹּא אֹכַל עָפָר וְכַיּוֹצֶא בּוֹ מִדְּבָרִים שְׁאֵינָן רְאוּיִין לַאֲכִילָה--אִם אָכַל כַּזַּיִת, חַיָּב; אָכַל פָּחוּת מִכַּזַּיִת, הֲרֵי זֶה סָפֵק--שֶׁמֶּא יִתְחַיַּב בְּכָל שְׁהוּא, מִפְּנֵי שְׁאֵין זֶה דַּרְכּוֹ לַאֲכִילָה כְּדֵי לְהַצְרִיכוֹ שֵׁעוּר.</p>

<p><b>ה,י</b>&nbsp;&nbsp;[ט] וְכֵן הַנִּשְׁבָּע שֶׁלֹּא לֶאֱכֹל חַרְצָן, וְאָכַל מִמֶּנּוּ פָּחוּת מִכַּזַּיִת--הֲרֵי זֶה סָפֵק.&nbsp; הָיָה הַנִּשְׁבָּע נָזִיר שְׁהוּא אָסוּר בְּחַרְצָן בְּכַזַּיִת, וְאָכַל פָּחוּת מִכַּזַּיִת--אֵינוּ חַיָּב בִּשְׁבוּעַת בִּטּוּי:&nbsp; שְׁאֵין דַּעְתּוֹ בִּשְׁבוּעָתוֹ אֵלָא עַל כַּזַּיִת שְׁהוּא מֻשְׁבָּע עָלָיו, וְאֵין שְׁבוּעָה חָלָה עָלָיו.&nbsp; לְפִיכָּךְ אִם פֵּרַשׁ וְאָמַר, שְׁבוּעָה שֶׁלֹּא אֹכַל חַרְצָן אֶחָד, וַאֲכָלוֹ--חַיָּב.</p>

<p><b>ה,יא</b>&nbsp;&nbsp;[י] שְׁבוּעָה שֶׁלֹּא אֹכַל תְּמָרִים וּנְבֵלוֹת וּטְרֵפוֹת, וְאָכַל כַּזַּיִת נְבֵלָה אוֹ טְרֵפָה--חַיָּב אַף מִשּׁוֹם שְׁבוּעַת בִּטּוּי:&nbsp; שֶׁהֲרֵי כָּלַל דְּבָרִים הָאֲסוּרִין, עִם דְּבָרִים הַמֻּתָּרִין, וּמִתּוֹךְ שֶׁחָלָה שְׁבוּעָה עַל הַתְּמָרִים, חָלָה עַל דְּבָרִים הָאֲסוּרִים כְּמוֹ שֶׁבֵּאַרְנוּ.</p>

<p><b>ה,יב</b>&nbsp;&nbsp;[יא] אֲבָל אִם נִשְׁבַּע שֶׁלֹּא יֹאכַל נְבֵלָה וּטְרֵפָה וְכַיּוֹצֶא בָּהֶן, בֵּין אָכַל בֵּין לֹא אָכַל--אֵין כָּאן חִיּוּב שְׁבוּעָה כְּלָל, לֹא שְׁבוּעַת בִּטּוּי וְלֹא שְׁבוּעַת שָׁוְא.&nbsp; [יב] נִשְׁבַּע שֶׁיֹּאכַל נְבֵלָה וּטְרֵפָה וְכַיּוֹצֶא בָּהֶן מֵאִסּוּרֵי תּוֹרָה--הֲרֵי זֶה לוֹקֶה מִשּׁוֹם שְׁבוּעַת שָׁוְא, בֵּין אָכַל בֵּין לֹא אָכַל.</p>

<p><b>ה,יג</b>&nbsp;&nbsp;שְׁבוּעָה שֶׁאֹכַל כִּכָּר זוֹ, שְׁבוּעָה שֶׁלֹּא אֹכְלֶנָּה--הַשְּׁנִיָּה שְׁבוּעַת שָׁוְא, שֶׁהֲרֵי מִצְוָה עָלָיו לְאָכְלָהּ; וְלוֹקֶה עַל שְׁבוּעָה שְׁנִיָּה, בֵּין אָכַל בֵּין לֹא אָכַל.&nbsp; וְאִם לֹא אֲכָלָהּ, חַיָּב אַף בִּשְׁבוּעַת בִּטּוּי.</p>

<p><b>ה,יד</b>&nbsp;&nbsp;שְׁבוּעָה שֶׁלֹּא אֹכַל כִּכָּר זוֹ, שְׁבוּעָה שֶׁאֹכְלֶנָּה--הַשְּׁנִיָּה שְׁבוּעַת שָׁוְא, שֶׁהֲרֵי זוֹ אֲסוּרָה עָלָיו לְאָכְלָהּ; וְלוֹקֶה עַל שְׁבוּעָה שְׁנִיָּה זוֹ, בֵּין אֲכָלָהּ בֵּין לֹא אֲכָלָהּ.&nbsp; וְאִם אֲכָלָהּ, לוֹקֶה אַף מִשּׁוֹם שְׁבוּעַת בִּטּוּי.</p>

<p><b>ה,טו</b>&nbsp;&nbsp;וְכֵן כָּל הַנִּשְׁבָּע לְבַטַּל אֶת הַמִּצְוָה, וְלֹא בִטַּל--פָּטוּר מִשְּׁבוּעַת בִּטּוּי, וְלוֹקֶה מִשּׁוֹם שְׁבוּעַת שָׁוְא; וְעוֹשֶׂה הַמִּצְוָה שֶׁנִּשְׁבַּע לְבַטְּלָהּ.&nbsp; [טו] כֵּיצַד--כְּגוֹן שֶׁנִּשְׁבַּע שֶׁלֹּא יַעֲשֶׂה סֻכָּה, וְשֶׁלֹּא יִלְבֹּשׁ תְּפִלִּין, וְשֶׁלֹּא יִתֵּן צְדָקָה.&nbsp; וְכֵן הַנִּשְׁבָּע לַחֲבֵרוֹ שֶׁלֹּא אָעִיד לָךְ עֵדוּת זוֹ שֶׁאֲנִי יוֹדְעָהּ, אוֹ שֶׁלֹּא אָעִיד לָךְ אִם אֵדָע לָךְ עֵדוּת--הֲרֵי זֶה לוֹקֶה מִשּׁוֹם שְׁבוּעַת שָׁוְא, מִפְּנֵי שְׁהוּא מְצֻוֶּה לְהָעִיד; וְכֵן הָאוֹמֵר לַחֲבֵרוֹ שְׁבוּעָה שֶׁלֹּא אֵדַע לָךְ עֵדוּת--הֲרֵי זוֹ שְׁבוּעַת שָׁוְא, שְׁאֵין בְּיָדוֹ שֶׁלֹּא יֵדַע לוֹ עֵדוּת.&nbsp; וְכֵן כָּל כַּיּוֹצֶא בְּזֶה.</p>

<p><b>ה,טז</b>&nbsp;&nbsp;נִשְׁבַּע לְקַיַּם אֶת הַמִּצְוָה, וְלֹא קִיַּם--פָּטוּר מִשְּׁבוּעַת בִּטּוּי.&nbsp; כֵּיצַד:&nbsp; כְּגוֹן שֶׁנִּשְׁבַּע שֶׁיַּעֲשֶׂה לוֹלָב אוֹ סֻכָּה, אוֹ שֶׁיִּתֵּן צְדָקָה לְעָנִי, אוֹ שֶׁיָּעִיד לוֹ אִם יֵדַע לוֹ עֵדוּת, וְלֹא עָשָׂה וְלֹא נָתַן--הֲרֵי זֶה פָּטוּר מִשּׁוֹם שְׁבוּעַת בִּטּוּי, שְׁאֵין שְׁבוּעַת בִּטּוּי חָלָה אֵלָא עַל דִּבְרֵי הָרְשׁוּת, שְׁאִם רָצָה עוֹשֶׂה וְאִם לֹא רָצָה אֵינוּ עוֹשֶׂה, שֶׁנֶּאֱמָר "לְהָרַע אוֹ לְהֵיטִיב" (ויקרא ה,ד).&nbsp; לְפִיכָּךְ כָּל הַנִּשְׁבָּע לְהָרַע לַאֲחֵרִים, פָּטוּר מִשְּׁבוּעַת בִּטּוּי:&nbsp; כְּגוֹן שֶׁנִּשְׁבַּע שֶׁיַּכֶּה פְּלוֹנִי, אוֹ יְקַלְּלֶנּוּ, אוֹ יִגְזֹל מְמוֹנוֹ, אוֹ יִמְסְרֶנּוּ בְּיַד אַנָּס--מִפְּנֵי שְׁהוּא מְצֻוֶּה שֶׁלֹּא לַעֲשׂוֹת.&nbsp; וְיֵרָאֶה לִי, שְׁהוּא לוֹקֶה מִשּׁוֹם שְׁבוּעַת שָׁוְא.</p>

<p><b>ה,יז</b>&nbsp;&nbsp;נִשְׁבַּע לְהָרַע לְעַצְמוֹ, כְּגוֹן שֶׁנִּשְׁבַּע שֶׁיַּחְבֹּל בְּעַצְמוֹ--אַף עַל פִּי שְׁאֵינוּ רַשָּׁאי, שְׁבוּעָה חָלָה עָלָיו; וְאִם לֹא הֵרַע, חַיָּב מִשּׁוֹם שְׁבוּעַת בִּטּוּי.&nbsp; נִשְׁבַּע לְהֵיטִיב לַאֲחֵרִים הֲטָבָה שֶׁבְּיָדוֹ לַעֲשׂוֹתָהּ--כְּגוֹן שֶׁיְּדַבַּר עָלָיו לַשִּׁלְטוֹן, אוֹ יְכַבְּדֶנּוּ--שְׁבוּעָה חָלָה עָלָיו; וְאִם עָבַר וְלֹא עָשָׂה, חַיָּב מִשּׁוֹם שְׁבוּעַת בִּטּוּי.</p>

<p><b>ה,יח</b>&nbsp;&nbsp;נִשְׁבַּע שֶׁלֹּא יֹאכַל מַצָּה שָׁנָה אוֹ שְׁתַּיִם, הֲרֵי זֶה אָסוּר לֶאֱכֹל מַצָּה בְּלֵילֵי הַפֶּסַח; וְאִם אָכַל, חַיָּב מִשּׁוֹם שְׁבוּעַת בִּטּוּי.&nbsp; וְאֵין זוֹ שְׁבוּעַת שָׁוְא--שֶׁהֲרֵי לֹא נִשְׁבַּע שֶׁלֹּא יֹאכַל מַצָּה בְּלֵילֵי הַפֶּסַח, אֵלָא כָּלַל עִתִּים שֶׁאֲכִילַת מַצָּה בָּהֶם רְשׁוּת עִם עֵת שֶׁאֲכִילַת מַצָּה בּוֹ מִצְוָה, וּמִתּוֹךְ שֶׁחָלָה שְׁבוּעָה עַל שְׁאָר הַיָּמִים, חָלָה עַל לֵילֵי הַפֶּסַח.&nbsp; וְכֵן כָּל כַּיּוֹצֶא בְּזֶה, כְּגוֹן שֶׁנִּשְׁבַּע שֶׁלֹּא יֵשֵׁב בְּצֵל סֻכָּה לְעוֹלָם, אוֹ שֶׁלֹּא יַעֲלֶה עָלָיו בֶּגֶד שָׁנָה אוֹ שְׁתַּיִם.</p>

<p><b>ה,יט</b>&nbsp;&nbsp;נִשְׁבַּע שֶׁהִנִּיחַ תְּפִלִּין הַיּוֹם, אוֹ לֹא הִנִּיחַ, שֶׁנִּתְעַטַּף פְּלוֹנִי בַּצִּיצִית, אוֹ לֹא נִתְעַטַּף--הֲרֵי זוֹ שְׁבוּעַת בִּטּוּי לְשֶׁעָבַר:&nbsp; שֶׁזֶּה מַגִּיד דָּבָר שֶׁנַּעֲשָׂה, וְלֹא נִשְׁבַּע עַל הַמִּצְוָה לֹא לְקַיְּמָהּ וְלֹא לְבַטְּלָהּ.</p>

<p><b>ה,כ</b>&nbsp;&nbsp;נִשְׁבַּע שֶׁלֹּא יִישַׁן שְׁלוֹשָׁה יָמִים, אוֹ שֶׁלֹּא יֹאכַל כְּלוּם שִׁבְעַת יָמִים, וְכַיּוֹצֶא בְּזֶה שְׁהִיא שְׁבוּעַת שָׁוְא--אֵין אוֹמְרִין יֵעוֹר זֶה עַד שֶׁיִּצְטַעַר, וְיָצוּם זֶה עַד שֶׁיִּצְטַעַר, וְלֹא יִהְיֶה בּוֹ כּוֹחַ לִסְבֹּל, וְאַחַר כָּךְ יֹאכַל אוֹ יִישַׁן; אֵלָא מַלְקִין אוֹתוֹ מִיָּד מִשּׁוֹם שְׁבוּעַת שָׁוְא, וְיִישַׁן וְיֹאכַל בְּכָל עֵת שֶׁיִּרְצֶה.</p>

<p><b>ה,כא</b>&nbsp;&nbsp;נִשְׁבַּע שֶׁרָאָה גָּמָל פּוֹרֵחַ בָּאַוֵּיר--אָמְרוּ לוֹ הֵיאָךְ נִשְׁבַּעְתָּ לַשָּׁוְא, וְאָמַר עוֹף גָּדוֹל רָאִיתִי, וּמִגָּדְלוֹ קְרָאתִיו גָּמָל, וְכָּךְ הָיָה בְּדַעְתִּי--אֵין זֶה כְּלוּם, שְׁאֵין כָּל אָדָם קוֹרְאִין גָּמָל אֵלָא לַגָּמָל, וּבָטְלָה דַּעְתּוֹ אֵצֶל כָּל אָדָם; וְלוֹקֶה.&nbsp; וְכֵן כָּל כַּיּוֹצֶא בְּזֶה.</p>

<p><b>ה,כב</b>&nbsp;&nbsp;דָּבָר יָדוּעַ אֵצֶל הַחֲכָמִים בַּעֲלֵי שֵׂכֶל וּמַדָּע, שֶׁהַשֶּׁמֶשׁ גְּדוֹלָה מִן הָאָרֶץ מֵאָה וְשִׁבְעִים פְּעָמִים.&nbsp; נִשְׁבַּע אֶחָד מִן הָעָם שֶׁהַשֶּׁמֶשׁ גְּדוֹלָה מִן הָאָרֶץ, אֵינוּ לוֹקֶה מִשּׁוֹם שְׁבוּעַת שָׁוְא--שֶׁאַף עַל פִּי שֶׁהַדָּבָר כֵּן הוּא, אֵין דָּבָר זֶה גָּלוּי וְיָדוּעַ לְכָל הָעָם אֵלָא לִגְדוֹלֵי הַנְּבוֹנִים בִּלְבָד; וְאֵינוּ חַיָּב אֵלָא אִם נִשְׁבַּע עַל דָּבָר שֶׁגָּלוּי וְיָדוּעַ לִשְׁלוֹשָׁה בְּנֵי אָדָם מִשְּׁאָר הָעָם, כְּגוֹן אִישׁ שְׁהוּא אִישׁ וְאֶבֶן שְׁהִיא אֶבֶן.</p>

<p><b>ה,כג</b>&nbsp;&nbsp;וְכֵן אִם נִשְׁבַּע שֶׁהַשֶּׁמֶשׁ קְטַנָּה מִן הָאָרֶץ--אֵינוּ לוֹקֶה, וְאַף עַל פִּי שְׁאֵין הַדָּבָר כֵּן:&nbsp; מִפְּנֵי שְׁאֵין זֶה יָדוּעַ לְכָל אָדָם, וְאֵינוּ כְּמִי שֶׁנִּשְׁבַּע עַל הָאִישׁ שְׁהוּא אִשָּׁה--שֶׁהֲרֵי לֹא נִשְׁבַּע אֵלָא עַל רְאִיַּת עֵינָיו, שֶׁהֲרֵי הוּא רוֹאֶה אוֹתָהּ קְטַנָּה.&nbsp; וְכֵן כָּל כַּיּוֹצֶא בְּזֶה מִדִּבְרֵי חֶשְׁבּוֹן תְּקוּפוֹת וּמַזָּלוֹת וְגֵימְטַרְיוֹת, וְכַיּוֹצֶא בָּהֶן מִדִּבְרֵי חָכְמָה שְׁאֵינָן נִכָּרִין אֵלָא לָאֲנָשִׁים אֲחָדִים.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ו</h2>

<p><b>ו,א</b>&nbsp;&nbsp;מִי שֶׁנִּשְׁבַּע שְׁבוּעַת בִּטּוּי, וְנִחַם עַל שְׁבוּעָתוֹ, וְרָאָה שְׁהוּא מִצְטַעֵר אִם קִיַּם שְׁבוּעָה זוֹ, וְנֶהְפְּכָה דַּעְתּוֹ לְדַעַת אַחֶרֶת, אוֹ שֶׁנֻּלַּד לוֹ דָּבָר שֶׁלֹּא הָיָה בְּדַעְתּוֹ בְּשָׁעַת הַשְּׁבוּעָה, וְנִחַם בִּגְלָלוֹ--הֲרֵי זֶה נִשְׁאָל לְחָכָם אֶחָד, אוֹ לִשְׁלוֹשָׁה הִדְיוֹטוֹת בִּמְקוֹם שְׁאֵין שָׁם חָכָם, וּמַתִּירִין לוֹ שְׁבוּעָתוֹ; וְיִהְיֶה מֻתָּר לַעֲשׂוֹת דָּבָר שֶׁנִּשְׁבַּע שֶׁלֹּא לַעֲשׂוֹתוֹ, אוֹ שֶׁלֹּא לַעֲשׂוֹת דָּבָר שֶׁנִּשְׁבַּע לַעֲשׂוֹתוֹ.&nbsp; וְזֶה הוּא הַנִּקְרָא הֶתֵּר שְׁבוּעוֹת; [ב] וְדָבָר זֶה, אֵין לוֹ עִיקָר כְּלָל בְּתוֹרָה שֶׁבִּכְתָב.</p>

<p><b>ו,ב</b>&nbsp;&nbsp;אֵלָא כָּךְ לָמְדוּ מִמֹּשֶׁה רַבֵּנוּ מִפִּי הַקַּבָּלָה, שֶׁזֶּה שֶׁכָּתוּב "לֹא יַחֵל, דְּבָרוֹ" (במדבר ל,ג)--שֶׁלֹּא יַחֵל הוּא בְּעַצְמוֹ, דֶּרֶךְ קַלּוּת רֹאשׁ בִּשְׁאָט בְּנֶפֶשׁ כְּעִנְיַן שֶׁנֶּאֱמָר "וְחִלַּלְתָּ אֶת-שֵׁם אֱלֹהֶיךָ" (ויקרא יט,יב); אֲבָל אִם נִחַם וְחָזַר בּוֹ, חָכָם מַתִּיר לוֹ.&nbsp; [ג] וְאֵין אָדָם יָכוֹל לְהַתִּיר שְׁבוּעַת עַצְמוֹ.&nbsp; וְאֵין אָדָם רַשָּׁאי לְהַתִּיר שְׁבוּעָה אוֹ נֶדֶר, בִּמְקוֹם שֶׁיֵּשׁ בּוֹ גָּדוֹל מִמֶּנּוּ בְּחָכְמָה; וּבִמְקוֹם שֶׁיֵּשׁ בּוֹ רִבּוֹ, אָסוּר לוֹ לְהַתִּיר אֵלָא מִדַּעַת רִבּוֹ.</p>

<p><b>ו,ג</b>&nbsp;&nbsp;[ד] זֶה שֶׁנִּשְׁבַּע--הוּא שֶׁיָּבוֹא לִפְנֵי הֶחָכָם לְהַתִּיר לוֹ, בֵּין אִישׁ בֵּין אִשָּׁה; וְאֵינוּ עוֹשֶׂה שָׁלִיחַ לְהִשָּׁאֵל לוֹ עַל נִדְרוֹ.&nbsp; וְהַבַּעַל נַעֲשֶׂה שָׁלִיחַ לַחֲרָטַת אִשְׁתּוֹ, וּמַתִּירִין לָהּ--וּבִלְבָד, שֶׁיִּהְיוּ הַשְּׁלוֹשָׁה מְקֻבָּצִים; אֲבָל לֹא יְקַבַּץ אוֹתָן לְהַתִּיר לָהּ לְכַתְּחִלָּה, וְאֵינוּ נַעֲשֶׂה שָׁלִיחַ לְהַתִּיר נֶדֶר לְאִשְׁתּוֹ.</p>

<p><b>ו,ד</b>&nbsp;&nbsp;[ה] כֵּיצַד מַתִּירִין:&nbsp; יָבוֹא הַנִּשְׁבָּע לֶחָכָם הַמֻּבְהָק, אוֹ לִשְׁלוֹשָׁה הִדְיוֹטוֹת אִם אֵין שָׁם מֻמְחֶה; וְאוֹמֵר אֲנִי נִשְׁבַּעְתִּי עַל כָּךְ וְכָּךְ, וְנִחַמְתִּי, וְאִלּוּ הָיִיתִי יוֹדֵעַ שֶׁאֲנִי מִצְטַעֵר בְּדָבָר זֶה עַד כֹּה אוֹ שֶׁיֵּארַע לִי כָּךְ וְכָּךְ, לֹא הָיִיתִי נִשְׁבָּע, וְאִלּוּ הָיְתָה דַּעְתִּי בְּעֵת הַשְּׁבוּעָה כְּמוֹ עַתָּה, לֹא הָיִיתִי נִשְׁבָּע.&nbsp; וְהֶחָכָם אוֹ גְּדוֹל הַשְּׁלוֹשָׁה אוֹמֵר לוֹ, וּכְבָר נִחַמְתָּ, וְהוּא אוֹמֵר הִין; חוֹזֵר וְאוֹמֵר שָׁרוּי לָךְ, אוֹ מֻתָּר לָךְ, אוֹ מָחוּל לָךְ, וְכֵן כָּל כַּיּוֹצֶא בְּעִנְיָן זֶה בְּכָל לָשׁוֹן.</p>

<p><b>ו,ה</b>&nbsp;&nbsp;אֲבָל אִם אָמַר לוֹ, מוּפָר לָךְ, אוֹ נֶעְקְרָה שְׁבוּעָתָךְ, וְכָל כַּיּוֹצֶא בְּעִנְיָן זֶה--לֹא אָמַר כְּלוּם:&nbsp; שְׁאֵין מֵפֵר אֵלָא הַבַּעַל אוֹ הָאָב, אֲבָל הֶחָכָם אֵינוּ אוֹמֵר אֵלָא לְשׁוֹן הֶתֵּר וּמְחִילָה.</p>

<p><b>ו,ו</b>&nbsp;&nbsp;הַקְּרוֹבִים כְּשֵׁרִים לְהַתִּיר נְדָרִים וּשְׁבוּעוֹת, וּמַתִּירִין בַּלַּיְלָה וּמֵעוֹמֵד--שְׁאֵין הַהֶתֵּר הַזֶּה דִּין.&nbsp; לְפִיכָּךְ נִשְׁאָלִין לִשְׁבוּעוֹת וּנְדָרִים בַּשַּׁבָּת, אִם הָיוּ לְצֹרֶךְ הַשַּׁבָּת, כְּגוֹן שֶׁיַּתִּירוּ לוֹ שְׁבוּעָתוֹ, כְּדֵי שֶׁיֹּאכַל וְיִשְׁתֶּה הַיּוֹם; וְאַפִלּוּ הָיָה לוֹ פְּנָאי לְהַתִּיר שְׁבוּעָתוֹ אוֹ נִדְרוֹ מֵעֶרֶב שַׁבָּת, הֲרֵי זֶה מַתִּיר בַּשַּׁבָּת, הוֹאִיל וְהוּא לְצֹרֶךְ הַשַּׁבָּת.</p>

<p><b>ו,ז</b>&nbsp;&nbsp;רְאוּבֵן שֶׁהִשְׁבִּיעַ לְשִׁמְעוֹן וְעָנָה אָמֵן, אוֹ קִבַּל הַשְּׁבוּעָה, וְנִחַם שִׁמְעוֹן עַל שְׁבוּעָתוֹ, וְנִשְׁאָל עָלֶיהָ--אֵין מַתִּירִין לוֹ, אֵלָא בִּפְנֵי רְאוּבֵן שֶׁהִשְׁבִּיעוֹ.&nbsp; וְכֵן אִם נִשְׁבַּע רְאוּבֵן אוֹ נָדַר שֶׁלֹּא יֵהָנֶה בְּשִׁמְעוֹן, אוֹ שֶׁלֹּא יֵהָנֶה שִׁמְעוֹן בּוֹ, וְנִחַם, וְנִשְׁאָל לְחָכָם--אֵין מַתִּירִין לוֹ, אֵלָא בִּפְנֵי שִׁמְעוֹן שֶׁנָּדַר מִמֶּנּוּ הֲנָיָה; וְאַפִלּוּ הָיָה שִׁמְעוֹן קָטָן אוֹ גּוֹי, אֵין מַתִּירִין לוֹ אֵלָא בְּפָנָיו--כְּדֵי שֶׁיֵּדַע הַנִּדָּר שֶׁהִתִּיר זֶה נִדְרוֹ אוֹ שְׁבוּעָתוֹ, וּלְפִיכָּךְ יֵהָנֶה לוֹ.</p>

<p><b>ו,ח</b>&nbsp;&nbsp;אֶחָד הַנִּשְׁבָּע בֵּינוֹ לְבֵין עַצְמוֹ, וְאֶחָד הַנִּשְׁבָּע בָּרַבִּים, וְאַפִלּוּ נִשְׁבַּע בְּשֵׁם הַמְּיֻחָד, בַּה' אֱלֹהֵי יִשְׂרָאֵל, וְנִחַם--הֲרֵי זֶה נִשְׁאָל עַל שְׁבוּעָתוֹ, וּמַתִּירִין לוֹ; נִשְׁבַּע עַל דַּעַת רַבִּים, אוֹ שֶׁנָּדַר עַל דַּעַת רַבִּים--אֵין מַתִּירִין לוֹ לְעוֹלָם, אֵלָא לִדְבַר מִצְוָה.</p>

<p><b>ו,ט</b>&nbsp;&nbsp;כֵּיצַד:&nbsp; נִשְׁבַּע וְתָלָה שְׁבוּעָתוֹ בְּדַעַת רַבִּים שֶׁלֹּא יֵהָנֶה בִּפְלוֹנִי לְעוֹלָם, וְהֻצְרְכוּ בְּנֵי אוֹתָהּ הָעִיר לִלְמֹד תּוֹרָה, אוֹ לְמִי שֶׁיָּמוּל אֶת בְּנֵיהֶם, אוֹ שֶׁיִּזְבַּח לָהֶם, וְלֹא נִמְצָא אֵלָא זֶה בִּלְבָד--הֲרֵי זֶה נִשְׁאָל לְחָכָם אוֹ לִשְׁלוֹשָׁה הִדְיוֹטוֹת, וּמַתִּירִין לוֹ שְׁבוּעָתוֹ, וְעוֹשֶׂה לָהֶם מִצְווֹת אֵלּוּ, וְנוֹטֵל שְׂכָרוֹ מֵאוֹתָן הָאֲנָשִׁים שֶׁנִּשְׁבַּע שֶׁלֹּא יֵהָנֶה מֵהֶם.</p>

<p><b>ו,י</b>&nbsp;&nbsp;מִי שֶׁנִּשְׁבַּע, וְלֹא נִחַם עַל שְׁבוּעָתוֹ, וּבָא לְבֵית דִּין לְקַיַּם שְׁבוּעָתוֹ--אִם רָאוּ הַדַּיָּנִין שֶׁהֶתֵּר שְׁבוּעָה זוֹ גּוֹרֵם לְמִצְוָה וּלְשָׁלוֹם בֵּין אִישׁ לְאִשְׁתּוֹ, בֵּין אָדָם לַחֲבֵרוֹ, וְשֶׁקִּיּוּם שְׁבוּעָה זוֹ גּוֹרֵם לַעֲבֵרָה, וְלִקְטָטָה--פּוֹתְחִין לוֹ פֶּתַח, וְנוֹשְׂאִין וְנוֹתְנִין עִמּוֹ בַּדָּבָר, וּמוֹדִיעִין לוֹ דְּבָרִים שֶׁגּוֹרֶמֶת שְׁבוּעָתוֹ, עַד שֶׁיִּתְנַחַם:&nbsp; אִם נִחַם בְּדִבְרֵיהֶם, מַתִּירִין לוֹ; וְאִם לֹא נִחַם וְעָמַד בְּמִרְיוֹ, הֲרֵי זֶה יְקַיַּם שְׁבוּעָתוֹ.</p>

<p><b>ו,יא</b>&nbsp;&nbsp;[יב] אֵין פּוֹתְחִין בַּנּוֹלָד.&nbsp; כֵּיצַד:&nbsp; נִשְׁבַּע שֶׁלֹּא יֵהָנֶה בִּפְלוֹנִי, וְנַעֲשָׂה סוֹפֵר הָעִיר--הוֹאִיל וְלֹא נִחַם עַל שְׁבוּעָתוֹ, אֵין פּוֹתְחִין לוֹ בְּדָבָר זֶה; אַפִלּוּ אָמַר הוּא מֵעַצְמוֹ, אִלּוּ הָיִיתִי יוֹדֵעַ, לֹא הָיִיתִי נִשְׁבָּע--אֵין מַתִּירִין לוֹ, הוֹאִיל וַעֲדַיִן לֹא נִחַם, אֵלָא רְצוֹנוֹ שֶׁלֹּא יֵהָנֶה לוֹ, וְלֹא יֵעָשֶׂה זֶה סוֹפֵר.&nbsp; אֲבָל אִם נִחַם הוּא מֵעַצְמוֹ מִפְּנֵי הַנּוֹלָד, וְנֶהְפְּכָה דַּעְתּוֹ--מַתִּירִין לוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יב</b>&nbsp;&nbsp;[יא] כֵּיצַד:&nbsp; נִשְׁבַּע שֶׁיְּגָרַשׁ אֶת אִשְׁתּוֹ, אוֹ שֶׁלֹּא יֵהָנֶה יִשְׂרְאֵלִי מִנְּכָסָיו, אוֹ שֶׁלֹּא יֹאכַל בָּשָׂר וְלֹא יִשְׁתֶּה יַיִן שְׁלוֹשִׁים יוֹם, וְכַיּוֹצֶא בְּזֶה--אוֹמְרִין לוֹ, בְּנִי, אִם תְּגָרַשׁ אֶת אִשְׁתָּךְ, אַתָּה מוֹצִיא לַעַז עַל בָּנֶיךָ, וְאוֹמְרִין הָעָם מִפְּנֵי מַה נִתְגָּרְשָׁה אִמָּן שֶׁלְּאֵלּוּ, וּלְמָחָר קוֹרְאִין לָהֶם בְּנֵי גְּרוּשָׁה; וְשֶׁמֶּא תִּנָּשֵׂא לְאַחֵר, וְאֵי אַתָּה יָכוֹל לְהַחְזִירָהּ; וְכַיּוֹצֶא בִּדְבָרִים אֵלּוּ.</p>

<p><b>ו,יג</b>&nbsp;&nbsp;וְכֵן זֶה שֶׁנִּשְׁבַּעְתָּ שֶׁלֹּא יֵהָנֶה יִשְׂרְאֵלִי מִנְּכָסֶיךָ--לְמָחָר יִצְטָרַךְ זֶה, וְתִהְיֶה עוֹבֵר עַל "וְחֵי אָחִיךָ, עִמָּךְ" (ויקרא כה,לו), "וְהֶחֱזַקְתָּ בּוֹ" (ויקרא כה,לה), אוֹ "פָּתֹחַ תִּפְתַּח" (דברים טו,ח; דברים טו,יא), וְכַיּוֹצֶא בָּהֶן.&nbsp; וְזֶה שֶׁנִּשְׁבַּעְתָּ שֶׁלֹּא תֹאכַל בָּשָׂר וְלֹא תִשְׁתֶּה יַיִן שְׁלוֹשִׁים יוֹם--הֲרֵי אַתָּה פּוֹגֵעַ בָּרֶגֶל, וּמְבַטֵּל שִׂמְחַת יוֹם טוֹב וְעֹנֶג שַׁבָּת.&nbsp; אִם אָמַר אִלּוּ הָיִיתִי יוֹדֵעַ זֶה, לֹא הָיִיתִי נִשְׁבָּע--מַתִּירִין לוֹ; וְאִם אָמַר אַף עַל פִּי כֵן לֹא נִחַמְתִּי, וְרוֹצֶה אֲנִי בְּכָל זֶה--אֵין מַתִּירִין לוֹ.</p>

<p><b>ו,יד</b>&nbsp;&nbsp;[יג] מִי שֶׁנִּשְׁבַּע עַל דָּבָר, וְנִשְׁבַּע שֶׁלֹּא יַתִּיר שְׁבוּעָה זוֹ, וְנִחַם--הֲרֵי זֶה נִשְׁאָל עַל הַשְּׁבוּעָה הָאַחֲרוֹנָה תְּחִלָּה, שֶׁנִּשְׁבַּע שֶׁלֹּא יַתִּיר; וְאַחַר כָּךְ יִשָּׁאֵל עַל הָרִאשׁוֹנָה.</p>

<p><b>ו,טו</b>&nbsp;&nbsp;[יד] נִשְׁבַּע שֶׁלֹּא יְדַבַּר עִם פְּלוֹנִי, וְנִשְׁבַּע אַחַר כָּךְ שְׁאִם יִשָּׁאֵל עַל שְׁבוּעָה זוֹ וְיַתִּירָהּ, יִהְיֶה אָסוּר לִשְׁתּוֹת יַיִן לְעוֹלָם, וְנִחַם--הֲרֵי זֶה נִשְׁאָל עַל הַשְּׁבוּעָה הָרִאשׁוֹנָה, וּמַתִּירָהּ; וְאַחַר כָּךְ יִשָּׁאֵל עַל הַשְּׁנִיָּה, שְׁאֵין מַתִּירִין נֶדֶר אוֹ שְׁבוּעָה שֶׁעֲדַיִן לֹא חָלוּ.&nbsp; לְפִיכָּךְ אִם הָיָה עוֹמֵד בְּנִיסָן, וְנִשְׁבַּע שֶׁלֹּא יֹאכַל בָּשָׂר שְׁלוֹשִׁים יוֹם מֵרֹאשׁ חֹדֶשׁ אֲיָר, וְנִחַם--אֵינוּ נִשְׁאָל, עַד שֶׁיִּכָּנֵס אֲיָר.</p>

<p><b>ו,טז</b>&nbsp;&nbsp;[טו] נִשְׁבַּע שֶׁלֹּא יֵהָנֶה לִפְלוֹנִי, וְשֶׁלֹּא יֵהָנֶה לְחָכָם שֶׁיִּשָּׁאֵל לוֹ עַל שְׁבוּעָה זוֹ--נִשְׁאָל עַל הָרִאשׁוֹנָה, וְאַחַר כָּךְ יִשָּׁאֵל עַל הַשְּׁנִיָּה.&nbsp; [טז] נִשְׁבַּע שֶׁלֹּא יֵהָנֶה לִפְלוֹנִי, וַהֲרֵי הוּא נָזִיר אִם נִשְׁאָל עַל שְׁבוּעָה זוֹ--יִשָּׁאֵל עַל שְׁבוּעָתוֹ תְּחִלָּה, וְאַחַר כָּךְ עַל נְזִירוּתוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יז</b>&nbsp;&nbsp;שְׁבוּעָה שֶׁלֹּא אֹכַל הַיּוֹם, שְׁבוּעָה שֶׁלֹּא אֹכַל הַיּוֹם, שְׁבוּעָה שֶׁלֹּא אֹכַל הַיּוֹם, אוֹ שֶׁאָמַר עַל כִּכָּר זוֹ, שְׁבוּעָה שֶׁלֹּא אֹכְלֶנָּה, שְׁבוּעָה שֶׁלֹּא אֹכְלֶנָּה, שְׁבוּעָה שֶׁלֹּא אֹכְלֶנָּה, וְנִשְׁאַל עַל שְׁבוּעָה רִאשׁוֹנָה וְהֻתְּרָה--הֲרֵי זֶה חַיָּב מִשּׁוֹם שְׁבוּעָה שְׁנִיָּה; וְכֵן אִם נִשְׁאַל עַל הַשְּׁנִיָּה, חַיָּב מִשּׁוֹם שְׁלִישִׁית.&nbsp; נִשְׁאַל עַל הַשְּׁלִישִׁית בִּלְבָד, חַיָּב מִשּׁוֹם רִאשׁוֹנָה וּשְׁנִיָּה; נִשְׁאַל עַל הַשְּׁנִיָּה, חַיָּב מִשּׁוֹם רִאשׁוֹנָה.&nbsp; אִם כֵּן מִפְּנֵי מַה אָמְרוּ, אֵין שְׁבוּעָה חָלָה עַל שְׁבוּעָה:&nbsp; שְׁאִם לֹא נִשְׁאַל וַאֲכָלָהּ--אֵינוּ חַיָּב אֵלָא אַחַת, כְּמוֹ שֶׁבֵּאַרְנוּ.</p>

<p><b>ו,יח</b>&nbsp;&nbsp;מִי שֶׁנִּשְׁבַּע שְׁבוּעַת בִּטּוּי לְהַבָּא, וְשִׁקַּר בִּשְׁבוּעָתוֹ, כְּגוֹן שֶׁנִּשְׁבַּע שֶׁלֹּא יֹאכַל פַּת זוֹ וַאֲכָלָהּ, וְאַחַר שֶׁאֲכָלָהּ קֹדֶם שֶׁיָּבִיא קָרְבָּנוֹ אִם הָיָה שׁוֹגֵג, אוֹ קֹדֶם שֶׁיִּלְקֶה אִם הָיָה מֵזִיד, נִחַם וְנִשְׁאַל לְחָכָם, וְהִתִּירָהּ לוֹ--הֲרֵי זֶה פָּטוּר מִן הַקָּרְבָּן, אוֹ מִן הַמַּלְקוּת.&nbsp; וְלֹא עוֹד אֵלָא אַפִלּוּ כְּפָתוּהוּ לִלְקוֹת, וְנִשְׁאַל וְהִתִּירוּ לוֹ קֹדֶם שֶׁיַּתְחִילוּ לְהַלְקוֹתוֹ--הֲרֵי זֶה פָּטוּר.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ז</h2>

<p><b>ז,א</b>&nbsp;&nbsp;הַתּוֹבֵעַ חֲבֵרוֹ בְּמָמוֹן שְׁאִם הוֹדָה בּוֹ יִהְיֶה חַיָּב לְשַׁלַּם, וְכָפַר וְנִשְׁבַּע, אוֹ שֶׁהִשְׁבִּיעוֹ הַתּוֹבֵעַ, וְכָפַר--הֲרֵי זֶה הַנִּתְבָּע חַיָּב בִּשְׁבוּעַת הַפִּקָּדוֹן, אַף עַל פִּי שֶׁלֹּא עָנָה אָמֵן:&nbsp; שֶׁבִּשְׁבוּעַת הַפִּקָּדוֹן, אֶחָד הַנִּשְׁבָּע מִפִּי עַצְמוֹ, וְאֶחָד שֶׁהִשְׁבִּיעוֹ אַחֵר וְכָפַר--אַף עַל פִּי שֶׁלֹּא עָנָה אָמֵן, חַיָּב, שֶׁכְּפִירָתוֹ אַחַר שֶׁהִשְׁבִּיעוֹ הַתּוֹבֵעַ, כַּעֲנִיַּת אָמֵן.</p>

<p><b>ז,ב</b>&nbsp;&nbsp;תְּבָעוֹ בְּמָמוֹן שְׁאִם יוֹדֶה לוֹ וְיֹאמַר כֵּן הַדָּבָר לֹא יִהְיֶה חַיָּב לְשַׁלַּם, כְּגוֹן שֶׁתְּבָעוֹ בִּקְנָס, שְׁאֵין אָדָם מְשַׁלֵּם קְנָס עַל פִּי עַצְמוֹ, וְכָפַר וְנִשְׁבַּע--הֲרֵי זֶה פָּטוּר מִשְּׁבוּעַת הַפִּקָּדוֹן, וְחַיָּב מִשּׁוֹם שְׁבוּעַת בִּטּוּי.</p>

<p><b>ז,ג</b>&nbsp;&nbsp;וְכֵן אִם תְּבָעוֹ בְּקַרְקָע אוֹ בְּעֶבֶד אוֹ בִּשְׁטָר, וְכָפַר וְנִשְׁבַּע--פָּטוּר מִשְּׁבוּעַת הַפִּקָּדוֹן; וְחַיָּב בִּשְׁבוּעַת בִּטּוּי, שֶׁהֲרֵי נִשְׁבַּע עַל שֶׁקֶר.&nbsp; [ד] וְלָמָּה נִפְטַר מִשְּׁבוּעַת הַפִּקָּדוֹן, וַהֲרֵי זֶה אִלּוּ הוֹדָה הָיָה מְשַׁלֵּם מַה שֶׁכָּפַר בּוֹ:&nbsp; לְפִי שֶׁנֶּאֱמָר "בְּפִקָּדוֹן, אוֹ-בִתְשׂוּמֶת יָד אוֹ בְגָזֵל, אוֹ, עָשַׁק אֶת-עֲמִיתוֹ.&nbsp; אוֹ-מָצָא אֲבֵדָה" (ויקרא ה,כא-כב), הַכֹּל מִטַּלְטְלִין שְׁאִם יוֹדֶה בָּהֶן יוֹצִיא מָמוֹן מִתַּחַת יָדוֹ:&nbsp; יָצְאוּ קַרְקָעוֹת שְׁאֵינָן מִטַּלְטְלִין, וַהֲרֵי הֶן לִפְנֵי בַּעְלֵיהֶן וּבְחֶזְקָתָן; וְיָצְאוּ עֲבָדִים, שֶׁהֻקְּשׁוּ לַקַּרְקָעוֹת, וְיָצְאוּ שְׁטָרוֹת, שְׁאֵין גּוּפָן מָמוֹן.</p>

<p><b>ז,ד</b>&nbsp;&nbsp;[ה] אֶחָד הַנִּשְׁבָּע, אַחַר שֶׁתְּבָעוֹ בַּעַל הַמָּמוֹן, אוֹ הַנִּשְׁבָּע מֵעַצְמוֹ, אַף עַל פִּי שֶׁלֹּא תְבָעוֹ.&nbsp; כֵּיצַד:&nbsp; כְּגוֹן שֶׁקָּדַם וְאָמַר, לָמָּה אַתָּה הוֹלֵךְ אַחֲרַי, כְּלוּם יֵשׁ לָךְ בְּיָדִי מָמוֹן, שְׁבוּעָה שְׁאֵין לָךְ בְּיָדִי מָמוֹן--הֲרֵי זֶה חַיָּב בִּשְׁבוּעַת הַפִּקָּדוֹן, הוֹאִיל וְכָפַר וְנִשְׁבַּע, אַף עַל פִּי שֶׁלֹּא תְבָעוֹ זֶה.</p>

<p><b>ז,ה</b>&nbsp;&nbsp;[ו] אֶחָד הַנִּשְׁבָּע לְבַעַל הַמָּמוֹן עַצְמוֹ, אוֹ לִשְׁלוּחוֹ הַבָּא בְּהַרְשָׁאָתוֹ--שֶׁשְּׁלוּחוֹ שֶׁלָּאָדָם, כְּמוֹתוֹ.&nbsp; [ז] וְאֵינוּ חַיָּב בִּשְׁבוּעַת הַפִּקָּדוֹן, עַד שֶׁיַּשְׁבִּיעוֹ בְּלָשׁוֹן שְׁהוּא מַכִּירָהּ.</p>

<p><b>ז,ו</b>&nbsp;&nbsp;[ח] הַנִּשְׁבָּע שְׁבוּעַת הַפִּקָּדוֹן בְּמֵזִיד--אַף עַל פִּי שֶׁנִּשְׁבַּע לַשֶּׁקֶר, וְהִתְרוּ בּוֹ עֵדִים בְּשָׁעַת שְׁבוּעָתוֹ--אֵינוּ לוֹקֶה, אֵלָא מֵבִיא אֲשָׁמוֹ בִּלְבָד:&nbsp; שֶׁהֲרֵי הַכָּתוּב הוֹצִיאוֹ מִכְּלַל מְחֻיָּבֵי מַלְקוּת, וְחִיְּבוֹ אָשָׁם בֵּין בְּזָדוֹן בֵּין בִּשְׁגָגָה, כְּמוֹ שֶׁבֵּאַרְנוּ.</p>

<p><b>ז,ז</b>&nbsp;&nbsp;[ט] כָּפַר וְנִשְׁבַּע אַרְבָּעָה אוֹ חֲמִשָּׁה פְּעָמִים, אוֹ שֶׁהִשְׁבִּיעוֹ הַתּוֹבֵעַ אַרְבָּעָה וַחֲמִשָּׁה פְּעָמִים, וְהוּא כּוֹפֵר עַל כָּל אַחַת וְאַחַת, בֵּין בְּבֵית דִּין בֵּין שֶׁלֹּא בְּבֵית דִּין--הֲרֵי זֶה חַיָּב קָרְבַּן אָשָׁם עַל כָּל שְׁבוּעָה וּשְׁבוּעָה:&nbsp; שֶׁאִלּוּ הוֹדָה אַחַר שֶׁכָּפַר--הָיָה חַיָּב לְשַׁלַּם, אַף עַל פִּי שֶׁכָּפַר בְּבֵית דִּין; וְנִמְצָא פּוֹטֵר עַצְמוֹ בְּכָל כְּפִירָה וּכְפִירָה מִן הַתַּשְׁלוּמִין, וּלְפִיכָּךְ חַיָּב עַל כָּל שְׁבוּעָה וּשְׁבוּעָה.</p>

<p><b>ז,ח</b>&nbsp;&nbsp;[י] הָיוּ חֲמִשָּׁה תּוֹבְעִין אוֹתוֹ וְאוֹמְרִין לוֹ, תֶּן לָנוּ פִּקָּדוֹן שֶׁיֵּשׁ לָנוּ בְּיָדָךְ, שְׁבוּעָה שְׁאֵין לָכֶם בְּיָדִי--אֵינוּ חַיָּב אֵלָא קָרְבָּן אֶחָד; שְׁבוּעָה שְׁאֵין לָךְ בְּיָדִי, לֹא לָךְ, וְלֹא לָךְ, וְלֹא לָךְ, וְלֹא לָךְ--חַיָּב עַל כָּל אַחַת וְאַחַת.</p>

<p><b>ז,ט</b>&nbsp;&nbsp;[יא] אָמַר לוֹ חֲבֵרוֹ, תֶּן לִי פִּקָּדוֹן וּתְשׂוּמֶת יָד וְגָזֵל וַאֲבֵדָה שֶׁיֵּשׁ לִי בְּיָדָךְ, שְׁבוּעָה שְׁאֵין לָךְ בְּיָדִי--אֵינוּ חַיָּב אֵלָא אַחַת; וְאַפִלּוּ הָיָה לוֹ בְּיָדוֹ פְּרוּטָה אַחַת מִכֻּלָּן, הֲרֵי אֵלּוּ מִצְטָרְפִין וְחַיָּב.&nbsp; [יב] שְׁבוּעָה שְׁאֵין לָךְ בְּיָדִי פִּקְּדוֹן וּתְשׂוּמֶת יָד וְגָזֵל וַאֲבֵדָה, חַיָּב עַל כָּל אַחַת וְאַחַת.</p>

<p><b>ז,י</b>&nbsp;&nbsp;[יג] תֶּן לִי חִטִּים וּשְׂעוֹרִים וְכֻסְּמִין שֶׁיֵּשׁ לִי בְּיָדָךְ, שְׁבוּעָה שְׁאֵין לָךְ בְּיָדִי--אֵינוּ חַיָּב אֵלָא אַחַת; שְׁבוּעָה שְׁאֵין לָךְ בְּיָדִי חִטִּים וּשְׂעוֹרִים וְכֻסְּמִין--חַיָּב עַל כָּל אַחַת וְאַחַת.</p>

<p><b>ז,יא</b>&nbsp;&nbsp;[יד] הָיוּ חֲמִשָּׁה תּוֹבְעִין אוֹתוֹ וְאוֹמְרִין לוֹ, תֶּן לָנוּ פִּקָּדוֹן גָּזֵל וַאֲבֵדָה וּתְשׂוּמֶת יָד שֶׁיֵּשׁ לָנוּ בְּיָדָךְ, וְאָמַר לְאֶחָד מֵהֶן, שְׁבוּעָה שְׁאֵין לָךְ בְּיָדִי פִּקָּדוֹן וְגָזֵל וַאֲבֵדָה וּתְשׂוּמֶת יָד, וְלֹא לָךְ, וְלֹא לָךְ, וְלֹא לָךְ, וְלֹא לָךְ--הֲרֵי זֶה חַיָּב עַל כָּל טְעָנָה וּטְעָנָה, לְכָל אֶחָד וְאֶחָד; וְנִמְצָא זֶה חַיָּב עֶשְׂרִים אָשָׁם.</p>

<p><b>ז,יב</b>&nbsp;&nbsp;[טו] טָעַן שֶׁאָבַד הַפִּקָּדוֹן, אוֹ כָּפַר בּוֹ, וְנִשְׁבַּע, וְאַחַר כָּךְ הוֹדָה, וְחָזַר וְטָעַן שֶׁאָבַד וְנִשְׁבַּע, וְחָזַר וְהוֹדָה--מְשַׁלֵּם הַקֶּרֶן הָרִאשׁוֹן, וְחֹמֶשׁ אֶחָד עַל כָּל שְׁבוּעָה וּשְׁבוּעָה:&nbsp; שֶׁנֶּאֱמָר "וַחֲמִשִׁתָיו יֹסֵף עָלָיו" (ויקרא ה,כד), הַתּוֹרָה רִבְּתָה חֻמְשִׁין הַרְבֵּה עַל קֶרֶן אֶחָד.&nbsp; כֵּיצַד:&nbsp; הָיָה הַקֶּרֶן אַרְבָּעָה וְכָפַר וְנִשְׁבַּע וְהוֹדָה, וְחָזַר וְטָעַן שֶׁאָבַד וְנִשְׁבַּע וְהוֹדָה, וְחָזַר וְטָעַן שֶׁאָבַד וְנִשְׁבַּע וְהוֹדָה--מְשַׁלֵּם שִׁבְעָה.&nbsp; וְכֵן כָּל כַּיּוֹצֶא בְּזֶה.</p>

<p><b>ז,יג</b>&nbsp;&nbsp;[טז] פָּחוּת מִפְּרוּטָה, אֵינוּ מָמוֹן; לְפִיכָּךְ הַתּוֹבֵעַ חֲבֵרוֹ בְּפָחוּת מִפְּרוּטָה, אוֹ בְּפָחוּת מִשּׁוֹוֶה פְּרוּטָה, וְכָפַר וְנִשְׁבַּע--פָּטוּר מִשְּׁבוּעַת הַפִּקָּדוֹן, וְחַיָּב בִּשְׁבוּעַת בִּטּוּי.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ח</h2>

<p><b>ח,א</b>&nbsp;&nbsp;הַגּוֹנֵב שׁוֹרוֹ שֶׁלַּחֲבֵרוֹ וּטְבָחוֹ אוֹ מְכָרוֹ, וּתְבָעוֹ בַּעַל הַשּׁוֹר וְאָמַר לוֹ, גָּנַבְתָּ שׁוֹרִי וְטָבַחְתָּ אוֹ מָכַרְתָּ, וְהוּא אוֹמֵר גְּנַבְתִּיו אֲבָל לֹא טָבַחְתִּי וְלֹא מָכַרְתִּי, וְנִשְׁבַּע--הֲרֵי זֶה פָּטוּר מִשְּׁבוּעַת הַפִּקָּדוֹן:&nbsp; שֶׁאִלּוּ הוֹדָה מֵעַצְמוֹ שֶׁטָּבַח אוֹ מָכַר--לֹא הָיָה מְשַׁלֵּם תַּשְׁלוּמֵי אַרְבָּעָה וַחֲמִשָּׁה, מִפְּנֵי שְׁהוּא קְנָס כְּמוֹ שֶׁיִּתְבָּאַר בְּהִלְכּוֹת גְּנֵבָה.&nbsp; וְנִמְצָא זֶה כְּמִי שֶׁלֹּא כָפַר מָמוֹן, וּלְפִיכָּךְ פָּטוּר מִשְּׁבוּעַת הַפִּקָּדוֹן; וְחַיָּב בִּשְׁבוּעַת בִּטּוּי--שֶׁהֲרֵי נִשְׁבַּע עַל שֶׁקֶר שֶׁלֹּא טָבַח, וְהוּא טָבַח.</p>

<p><b>ח,ב</b>&nbsp;&nbsp;וְכֵן הָאוֹמֵר לַחֲבֵרוֹ הֵמִית שׁוֹרָךְ אֶת עַבְדִּי, וְכָפַר וְנִשְׁבַּע, וְהָעֶבֶד שֶׁתָּבַע רִבּוֹ וְאָמַר לוֹ הִפַּלְתָּ שִׁנִּי וְסִמִּיתָ עֵינִי, וְכָפַר וְנִשְׁבַּע--פָּטוּר מִשְּׁבוּעַת הַפִּקָּדוֹן:&nbsp; שֶׁאִלּוּ הוֹדָה לוֹ--לֹא הָיָה מְשַׁלֵּם, מִפְּנֵי שְׁהוּא קְנָס.&nbsp; אֲבָל חַיָּב בִּשְׁבוּעַת בִּטּוּי.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ג</b>&nbsp;&nbsp;הַתּוֹבֵעַ חֲבֵרוֹ בְּדָבָר שֶׁיֵּשׁ בּוֹ קְנָס, שְׁאֵינוּ מְשַׁלֵּם אוֹתוֹ עַל פִּי עַצְמוֹ כְּמוֹ שֶׁבֵּאַרְנוּ, וְיֵשׁ בּוֹ מָמוֹן שְׁהוּא מְשַׁלֵּם אוֹתוֹ עַל פִּי עַצְמוֹ, וְכָפַר בְּכָל הַדָּבָר וְנִשְׁבַּע--הֲרֵי זֶה חַיָּב מִשּׁוֹם שְׁבוּעַת הַפִּקָּדוֹן.</p>

<p><b>ח,ד</b>&nbsp;&nbsp;כֵּיצַד:&nbsp; תְבָעוֹ וְאָמַר לוֹ, אָנַסְתָּ אוֹ פִּתִּיתָ בִּתִּי, וְהוּא אוֹמֵר לֹא אָנַסְתִּי וְלֹא פִתִּיתִי, וְנִשְׁבַּע--חַיָּב בִּשְׁבוּעַת הַפִּקָּדוֹן:&nbsp; שֶׁאַף עַל פִּי שְׁאֵינוּ מְשַׁלֵּם קְנָס עַל פִּי עַצְמוֹ, אִלּוּ הוֹדָה לוֹ--הָיָה מְשַׁלֵּם בֹּשֶׁת וּפְגָם עַל פִּי עַצְמוֹ.</p>

<p><b>ח,ה</b>&nbsp;&nbsp;וְכֵן הָאוֹמֵר לַחֲבֵרוֹ, גָּנַבְתָּ שׁוֹרִי, וְהוּא אוֹמֵר לֹא גָנַבְתִּי, וְנִשְׁבַּע--חַיָּב בִּשְׁבוּעַת הַפִּקָּדוֹן:&nbsp; שֶׁאַף עַל פִּי שְׁאֵינוּ מְשַׁלֵּם כֵּפֶל בְּהוֹדָאָתוֹ, מְשַׁלֵּם הוּא אֶת הַקֶּרֶן בְּהוֹדָאָתוֹ.</p>

<p><b>ח,ו</b>&nbsp;&nbsp;[ד] הָאוֹמֵר לַחֲבֵרוֹ עָשִׂיתָ בִּי חַבּוּרָה, וְהוּא אוֹמֵר לֹא עָשִׂיתִי, הֵמִית שׁוֹרָךְ אֶת שׁוֹרִי, וְהוּא אוֹמֵר לֹא הֵמִית, וְנִשְׁבַּע--חַיָּב בִּשְׁבוּעַת הַפִּקָּדוֹן:&nbsp; שֶׁאִלּוּ הוֹדָה, הָיָה חַיָּב לְשַׁלַּם.</p>

<p><b>ח,ז</b>&nbsp;&nbsp;[ה] נָתַן שׁוֹרוֹ לְשׁוֹמֵר חִנָּם, וּמֵת הַשּׁוֹר--תְּבָעוֹ וְאָמַר לוֹ, הֵיכָן שׁוֹרִי שֶׁהִפְקַדְתִּי אֶצְלָךְ, אָמַר לוֹ לֹא הִפְקַדְתָּ אֶצְלִי כְּלוּם, אוֹ שֶׁאָמַר לוֹ הִפְקַדְתָּ וְנִגְנַב, אוֹ אָבַד, וְנִשְׁבַּע--הֲרֵי זֶה פָּטוּר מִשְּׁבוּעַת הַפִּקָּדוֹן:&nbsp; שֶׁאִלּוּ הוֹדָה וְאָמַר הַדָּבָר כְּשֶׁהָיָה--לֹא הָיָה חַיָּב לְשַׁלַּם מָמוֹן, מִפְּנֵי שְׁהוּא שׁוֹמֵר חִנָּם.&nbsp; אֲבָל חַיָּב הוּא מִשּׁוֹם שְׁבוּעַת בִּטּוּי, שֶׁהֲרֵי נִשְׁבַּע עַל שֶׁקֶר.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ח</b>&nbsp;&nbsp;[ו] הִשְׁאִיל שׁוֹרוֹ לַחֲבֵרוֹ, וּתְבָעוֹ וְאָמַר לוֹ, הֵיכָן שׁוֹרִי שֶׁשָּׁאַלְתָּ מִמֶּנִּי, וַהֲרֵי הַשּׁוֹר מֵת, וְאָמַר לוֹ הַשּׁוֹאֵל, נִגְנַב אוֹ אָבַד, וְנִשְׁבַּע עַל זֶה--הֲרֵי זֶה פָּטוּר מִשְּׁבוּעַת הַפִּקָּדוֹן:&nbsp; שֶׁהֲרֵי לֹא פָטַר עַצְמוֹ מִן הַתַּשְׁלוּמִין בִּכְפִירָתוֹ, וּמִכָּל מָקוֹם חַיָּב הוּא לְשַׁלַּם בֵּין שֶׁמֵּת אוֹ נִגְנַב אוֹ אָבַד אוֹ נִשְׁבָּה--מִפְּנֵי שְׁהוּא שׁוֹאֵל, כְּמוֹ שֶׁיִּתְבָּאַר בִּמְקוֹמוֹ.&nbsp; אֲבָל חַיָּב הוּא מִשּׁוֹם שְׁבוּעַת בִּטּוּי, שֶׁהֲרֵי נִשְׁבַּע עַל שֶׁקֶר.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ט</b>&nbsp;&nbsp;[ז] זֶה הַכְּלָל:&nbsp; כָּל שְׁאֵינוּ פּוֹטֵר עַצְמוֹ מִן הַתַּשְׁלוּמִין אֵלָא בִּכְפִירָה זוֹ, וְנִשְׁבַּע--בֵּין מִפִּי עַצְמוֹ, בֵּין שֶׁהִשְׁבִּיעוֹ הַתּוֹבֵעַ וְכָפַר--הֲרֵי זֶה חַיָּב בִּשְׁבוּעַת הַפִּקָּדוֹן, אַף עַל פִּי שֶׁלֹּא עָנָה אָמֵן וְלֹא הוֹצִיא שְׁבוּעָה מִפִּיו.</p>

<p><b>ח,י</b>&nbsp;&nbsp;[ח] הַגּוֹנֵב שׁוֹר חֲבֵרוֹ, וּתְבָעוֹ וְאָמַר לוֹ, שׁוֹרִי גָּנַבְתָּ, וְהוּא אוֹמֵר לֹא גָנַבְתִּי, מַה טִיבוֹ אֶצְלָךְ, אַתָּה הִפְקָדְתוֹ אֶצְלִי, וְנִשְׁבַּע--חַיָּב בִּשְׁבוּעַת הַפִּקָּדוֹן:&nbsp; שֶׁאִלּוּ הוֹדָה שֶׁגְּנָבוֹ, הָיָה חַיָּב לְשַׁלַּם דְּמֵי הַשּׁוֹר מִכָּל מָקוֹם; וְעַכְשָׁו שֶׁאָמַר פִּקָּדוֹן הוּא, הֲרֵי פָּטַר עַצְמוֹ בִּכְפִירָה זוֹ מִן הַגְּנֵבָה וּמִן הָאֲבֵדָה, שְׁאִם נִגְנַב הַשּׁוֹר אוֹ אָבַד אַחַר הוֹדָאָה זוֹ, הָיָה פָּטוּר מִלְּשַׁלַּם.</p>

<p><b>ח,יא</b>&nbsp;&nbsp;[ט] וְכֵן אִם טָעַן שֶׁשְּׂכָרוֹ, וְנִשְׁבַּע--חַיָּב בִּשְׁבוּעַת הַפִּקָּדוֹן:&nbsp; שֶׁהֲרֵי פָּטַר עַצְמוֹ מִן הַשְּׁבוּרָה, וּמִן הַמֵּתָה.&nbsp; וְכֵן אִם טָעַן וְאָמַר, הִשְׁאַלְתָּהוּ לִי, וְנִשְׁבַּע--חַיָּב בִּשְׁבוּעַת הַפִּקָּדוֹן:&nbsp; שֶׁהֲרֵי פָּטַר עַצְמוֹ מִן הַמֵּתָה בְּשָׁעַת מְלָאכָה, כְּמוֹ שֶׁיִּתְבָּאַר בְּהִלְכּוֹת שְׁאֵלָה.</p>

<p><b>ח,יב</b>&nbsp;&nbsp;[י] לְפִיכָּךְ אִם אָמַר לוֹ לֹא גָנַבְתִּי, אֵלָא אַתָּה הִפְקַדְתָּ אֶצְלִי, אוֹ שְׁכַרְתַּנִי לְשָׁמְרוֹ, אוֹ הִשְׁאַלְתָּהוּ לִי, וַהֲרֵי שׁוֹרָךְ לְפָנֶיךָ קָחֵהוּ, וְנִשְׁבַּע עַל זֶה--הֲרֵי זֶה פָּטוּר מִשְּׁבוּעַת הַפִּקָּדוֹן:&nbsp; שֶׁהֲרֵי הוֹדָה בַּקֶּרֶן, וְלֹא פָטַר עַצְמוֹ בִּכְפִירָה זוֹ מִכְּלוּם.</p>

<p><b>ח,יג</b>&nbsp;&nbsp;[יא] וְכֵן אִם אָמַר לוֹ אַתָּה מְכַרְתּוֹ לִי, וַעֲדַיִן לֹא נָתַתִּי דָּמָיו--אִם תִּרְצֶה קַח דָּמָיו, אוֹ הֲרֵי שׁוֹרָךְ לְפָנֶיךָ; אוֹ שֶׁאָמַר לוֹ אַתָּה נְתַתּוֹ לִי, בְּשָׂכָר מְלָאכָה שֶׁאֶעֱשֶׂה לָךְ--אִם תִּרְצֶה שֶׁאֶעֱשֶׂה לָךְ, אוֹ קָחֶנּוּ וְלֵךְ.&nbsp; תּוֹעֶה בַּדֶּרֶךְ מְצָאתִיו, וְלֹא יָדַעְתִּי שְׁהוּא שֶׁלָּךְ, עַכְשָׁו שֶׁיָּדַעְתִּי, קָחֶנּוּ וְלֵךְ, אוֹ שֶׁאָמַר אַחַר פָּרָתִי רָץ, וַהֲרֵי הוּא לְפָנֶיךָ, וְנִשְׁבַּע עַל כָּל טְעָנָה מֵאֵלּוּ--פָּטוּר מִשְּׁבוּעַת הַפִּקָּדוֹן, שֶׁהֲרֵי לֹא פָטַר עַצְמוֹ מִכְּלוּם; וְחַיָּב בִּשְׁבוּעַת בִּטּוּי, שֶׁהֲרֵי נִשְׁבַּע עַל שֶׁקֶר.</p>

<p><b>ח,יד</b>&nbsp;&nbsp;[יב] מִי שֶׁהָיָה חַיָּב מָמוֹן לִשְׁנֵי שֻׁתָּפִין, וּתְבָעוֹ אֶחָד מֵהֶן, וְכָפַר בּוֹ, וְנִשְׁבַּע--חַיָּב בִּשְׁבוּעַת הַפִּקָּדוֹן, שֶׁהֲרֵי כָּפַר מָמוֹן.&nbsp; תְּבָעוּהוּ שְׁנֵיהֶם, וְהוֹדָה בַּכֹּל לְאֶחָד מֵהֶם וְאָמַר, לֹא לָוִיתִי אֵלָא מִזֶּה לְבַדּוֹ, וְנִשְׁבַּע--פָּטוּר מִשְּׁבוּעַת הַפִּקָּדוֹן, שֶׁהֲרֵי לֹא פָטַר עַצְמוֹ מִכְּלוּם; אֲבָל חַיָּב בִּשְׁבוּעַת בִּטּוּי.</p>

<p><b>ח,טו</b>&nbsp;&nbsp;[יג] וְכֵן מִי שֶׁהָיְתָה עָלָיו מַלְוָה בַּשְּׁטָר, וְכָפַר בָּהּ וְנִשְׁבַּע--פָּטוּר מִשְּׁבוּעַת הַפִּקָּדוֹן:&nbsp; שֶׁהֲרֵי בַּשְּׁטָר נִשְׁתַּעְבַּד הַקַּרְקָע, וְנִמְצָא זֶה כְּכוֹפֵר בַּקַּרְקָע; וּכְבָר בֵּאַרְנוּ שֶׁהַכּוֹפֵר בַּקַּרְקָע, פָּטוּר מִשְּׁבוּעַת הַפִּקָּדוֹן, וְחַיָּב בִּשְׁבוּעַת בִּטּוּי, שֶׁהֲרֵי נִשְׁבַּע עַל שֶׁקֶר.</p>

<p><b>ח,טז</b>&nbsp;&nbsp;[יד] הָיְתָה עָלָיו מַלְוָה בְּעֵדִים בִּלְבָד, וְכָפַר וְנִשְׁבַּע--חַיָּב בִּשְׁבוּעַת הַפִּקָּדוֹן, שֶׁהֲרֵי פָּטַר עַצְמוֹ בִּכְפִירָתוֹ מִלְּשַׁלַּם עַתָּה.&nbsp; וְאַף עַל פִּי שֶׁכְּשֶׁיָּבוֹאוּ הָעֵדִים, יִתְחַיַּב לְשַׁלַּם, וְנִמְצָא שֶׁלֹּא הוֹעִילָה לוֹ כְּפִירָתוֹ--הֲרֵי הוֹעִילָה בְּעִתָּהּ; וְשֶׁמֶּא לֹא יָבוֹאוּ עֵדִים, אוֹ יָבוֹאוּ וְלֹא תִתְקַיַּם עֵדוּתָן, אוֹ יִפָּסְלוּ, וּלְפִיכָּךְ חַיָּב.
<br>&nbsp;</p>

<h2>הִלְכּוֹת שְׁבוּעוֹת פֵּרֶק ט</h2>

<p><b>ט,א</b>&nbsp;&nbsp;הַתּוֹבֵעַ עֵדָיו לְהָעִיד לוֹ עֵדוּת שֶׁיִּתְחַיַּב הַנִּתְבָּע בְּעֵדוּתָן לְבַדָּהּ לִתֵּן לְתוֹבֵעַ זֶה מְמוֹן הַמִּטַּלְטֵל, וְכָפְרוּ בְּעֵדוּתָן וְנִשְׁבְּעוּ--בֵּין שֶׁנִּשְׁבְּעוּ בְּבֵית דִּין, בֵּין שֶׁנִּשְׁבְּעוּ חוּץ לְבֵית דִּין--הֲרֵי אֵלּוּ חַיָּבִין מִשּׁוֹם שְׁבוּעַת הָעֵדוּת, שֶׁהֲרֵי הִפְסִידוּהוּ מָמוֹן בִּכְפִירָתָם.</p>

<p><b>ט,ב</b>&nbsp;&nbsp;וְכֵן אִם הִשְׁבִּיעָן הַתּוֹבֵעַ, וְכָפְרוּ בּוֹ--אַף עַל פִּי שֶׁלֹּא נִשְׁבְּעוּ הֶן, וְלֹא עָנוּ אָמֵן אַחַר שְׁבוּעָתוֹ--כֵּיוָן שֶׁכָּפְרוּ, הֲרֵי אֵלּוּ חַיָּבִין:&nbsp; וְהוּא, שֶׁיַּשְׁבִּיעֵן בְּבֵית דִּין.</p>

<p><b>ט,ג</b>&nbsp;&nbsp;[ב] אֵין הָעֵדִים חַיָּבִין בִּשְׁבוּעַת הָעֵדוּת, עַד שֶׁיִּכְפְּרוּ בְּעֵדוּתָן בְּבֵית דִּין--בֵּין שֶׁנִּשְׁבְּעוּ אוֹ הִשְׁבִּיעָן בְּבֵית דִּין, בֵּין שֶׁנִּשְׁבְּעוּ אוֹ הִשְׁבִּיעָן חוּץ לְבֵית דִּין--הַכְּפִירָה בְּבֵית דִּין בִּלְבָד:&nbsp; שֶׁנֶּאֱמָר "אִם-לוֹא יַגִּיד, וְנָשָׂא עֲוֺנוֹ" (ויקרא ה,א)--מְקוֹם שֶׁיַּגִּיד וְיוֹעִיל, הוּא שְׁאִם לֹא יַגִּיד שָׁם יִתְחַיַּב.</p>

<p><b>ט,ד</b>&nbsp;&nbsp;[ג] תְּבָעָן בְּעֵדוּת שְׁאֵינָהּ מְחַיֶּבֶת מָמוֹן, אוֹ בְּעֵדוּת קַרְקָעוֹת, אוֹ עֲבָדִים, אוֹ שְׁטָרוֹת, וְכָפְרוּ וְנִשְׁבְּעוּ--פְּטוּרִין מִשְּׁבוּעַת הָעֵדוּת:&nbsp; שְׁאֵינָן חַיָּבִין אֵלָא עַל כְּפִירַת עֵדוּת מָמוֹן שֶׁדּוֹמֶה לְפִקָּדוֹן וּתְשׂוּמֶת יָד וְגָזֵל וַאֲבֵדָה שֶׁפְּרָטָן הַכָּתוּב בַּפָּרָשָׁה, שְׁהֶן מִטַּלְטְלִין שֶׁגּוּפָן מָמוֹן; וּכְשֶׁיָּעִידוּ לְזֶה, יִתֵּן זֶה.</p>

<p><b>ט,ה</b>&nbsp;&nbsp;[ד] וְכֵן הַמַּשְׁבִּיעַ עֵדֵי קְנָס, וְכָפְרוּ--פְּטוּרִין מִשְּׁבוּעַת הָעֵדוּת:&nbsp; מִפְּנֵי שְׁאִם קָדַם הַנִּתְבָּע וְהוֹדָה בַּקְּנָס--יִפָּטֵר מִלְּשַׁלַּם, וְאַף עַל פִּי שֶׁבָּאוּ הָעֵדִים אַחַר כֵּן וְהֵעִידוּ.&nbsp; נִמְצְאוּ הָעֵדִים שֶׁלֹּא חִיְּבוּ זֶה בְּעֵדוּתָן לְבַדָּהּ, אֵלָא עֵדוּתָן עִם כְּפִירַת הַנִּתְבָּע הִיא הַמְּחַיֶּבֶת אוֹתוֹ; וְהוֹאִיל וְאִם הוֹדָה, לֹא תוֹעִיל עֵדוּתָן--אִם כָּפְרוּ בָּהּ וְנִשְׁבְּעוּ, פְּטוּרִין.</p>

<p><b>ט,ו</b>&nbsp;&nbsp;[ה] מַשְׁבִּיעֲכֶם אֲנִי שֶׁתָּבוֹאוּ וְתָעִידוּ לִי שֶׁיֵּשׁ לִי בְּיַד פְּלוֹנִי תַּשְׁלוּמֵי כֵּפֶל, וְתַשְׁלוּמֵי אַרְבָּעָה וַחֲמִשָּׁה, וְכָפְרוּ--חַיָּבִין בִּשְׁבוּעַת הָעֵדוּת:&nbsp; מִפְּנֵי הַקֶּרֶן שְׁהוּא מָמוֹן, לֹא מִפְּנֵי הַכֵּפֶל שְׁהוּא קְנָס.&nbsp; וְכֵן אִם הִשְׁבִּיעָן שֶׁיָּעִידוּ לוֹ שֶׁאָנַס פְּלוֹנִי אוֹ פִּתָּה בִּתּוֹ, וְכָפְרוּ--חַיָּבִין בִּשְׁבוּעַת הָעֵדוּת:&nbsp; מִפְּנֵי הַבֹּשֶׁת וְהַפְּגָם שְׁאִם הוֹדָה בָּהֶן הַנִּתְבָּע מְשַׁלֵּם, לֹא מִפְּנֵי הַקְּנָס.&nbsp; וְכֵן כָּל כַּיּוֹצֶא בְּזֶה.</p>

<p><b>ט,ז</b>&nbsp;&nbsp;[ו] אֵין הָעֵדִים חַיָּבִין בִּשְׁבוּעַת הָעֵדוּת, עַד שֶׁיִּכְפְּרוּ וְיִשָּׁבְעוּ אַחַר תְּבִיעַת בַּעַל הַדִּין עַצְמוֹ אוֹ שְׁלוּחוֹ; אֲבָל אִם קָדְמוּ וְנִשְׁבְּעוּ קֹדֶם שֶׁיִּתְבְעֵם, פְּטוּרִין מִשְּׁבוּעַת הָעֵדוּת.&nbsp; [ז] כֵּיצַד:&nbsp; רָאוּ הַתּוֹבֵעַ הוֹלֵךְ אַחֲרֵיהֶן, אָמְרוּ לוֹ, לָמָּה אַתָּה בָּא אַחֲרֵינוּ, שְׁבוּעָה שְׁאֵין אָנוּ יוֹדְעִין לָךְ עֵדוּת--הֲרֵי אֵלּוּ פְּטוּרִין מִשְּׁבוּעַת הָעֵדוּת:&nbsp; מִפְּנֵי שֶׁלֹּא תְבָעָן הַתּוֹבֵעַ, אֵלָא הֶם קָדְמוּ וְנִשְׁבְּעוּ בִּתְבִיעַת עַצְמָן.</p>

<p><b>ט,ח</b>&nbsp;&nbsp;וְכֵן אִם הִשְׁבִּיעָן הַנִּתְבָּע, שְׁאִם תֵּדְעוּ לְזֶה שֶׁתּוֹבֵעַ אוֹתִי עֵדוּת, שֶׁתָּבוֹאוּ וְתָעִידוּ לוֹ, וְכָפְרוּ--הֲרֵי אֵלּוּ פְּטוּרִין מִשְּׁבוּעַת הָעֵדוּת, עַד שֶׁיַּשְׁבִּיעֵם הַתּוֹבֵעַ.&nbsp; וְאֵין צָרִיךְ לוֹמַר אִם הִשְׁבִּיעָן שֶׁיָּבוֹאוּ וְיָעִידוּ שֶׁיֵּשׁ לִפְלוֹנִי בְּיַד פְּלוֹנִי מָמוֹן, וְכָפְרוּ--שְׁהֶן פְּטוּרִין, שְׁאֵין זֶה תּוֹבֵעַ דִּין עַצְמוֹ.</p>

<p><b>ט,ט</b>&nbsp;&nbsp;וְכֵן אִם קָדְמָה שְׁבוּעָה לָעֵדוּת--הֲרֵי אֵלּוּ פְּטוּרִין מִשְּׁבוּעַת הָעֵדוּת, שֶׁנֶּאֱמָר "וְשָׁמְעָה קוֹל אָלָה, וְהוּא עֵד" (ויקרא ה,א):&nbsp; שֶׁקָּדְמָה עֵדוּת לַשְּׁבוּעָה, לֹא שֶׁקָּדְמָה שְׁבוּעָה לָעֵדוּת.&nbsp; [ח] כֵּיצַד:&nbsp; מַשְׁבִּיעַ אֲנִי עֲלֵיכֶם כְּשֶׁתֵּדְעוּן לִי עֵדוּת שֶׁתָּבוֹאוּ וּתְעִידוּנִי, וְאָמְרוּ אָמֵן, וְיָדְעוּ לוֹ עֵדוּת אַחַר כֵּן, וּתְבָעָם לְהָעִיד וְכָפְרוּ בּוֹ--הֲרֵי אֵלּוּ פְּטוּרִין מִשְּׁבוּעַת הָעֵדוּת.</p>

<p><b>ט,י</b>&nbsp;&nbsp;[ט] אֵין הָעֵדִים חַיָּבִין בִּשְׁבוּעַת הָעֵדוּת, עַד שֶׁיְּיַחַד אוֹתָם הַתּוֹבֵעַ וְיַשְׁבִּיעֵם אוֹ יִשָּׁבְעוּ.&nbsp; כֵּיצַד:&nbsp; עָמַד בְּבֵית הַכְּנֶסֶת וְאָמַר, מַשְׁבִּיעַ אֲנִי כָּל מִי שֶׁיֵּדַע לִי עֵדוּת שֶׁיָּבוֹא וְיָעִיד לִי, וְעָנוּ כֻּלָּם אָמֵן, וְעֵדָיו בִּכְלָלָן, וְאַחַר כָּךְ תָּבַע עֵדָיו, וְכָפְרוּ בּוֹ--הֲרֵי אֵלּוּ פְּטוּרִין מִשְּׁבוּעַת הָעֵדוּת, מִפְּנֵי שֶׁלֹּא יֵחַד עֵדָיו בִּשְׁבוּעָה בִּפְנֵי עַצְמָן.</p>

<p><b>ט,יא</b>&nbsp;&nbsp;אֲבָל אִם אָמַר מַשְׁבִּיעַ אֲנִי כָּל הָעוֹמְדִים כָּאן, שְׁאִם יֵדְעוּ לִי עֵדוּת שֶׁיָּבוֹאוּ וְיָעִידוּ לִי, וְהָיוּ עֵדָיו בִּכְלָלָן, וְכָפְרוּ--הֲרֵי אֵלּוּ חַיָּבִין בִּשְׁבוּעַת הָעֵדוּת, שֶׁהֲרֵי יֵחֲדָן בִּכְלַל אֲחֵרִים.</p>

<p><b>ט,יב</b>&nbsp;&nbsp;[י] וְכֵן אִם אָמַר לָעֵדִים, בּוֹאוּ וְהָעִידוּ לִי שֶׁיֵּשׁ לִי מָנֶה בְּיַד פְּלוֹנִי, וְאַחַר כָּךְ עָמַד בְּבֵית הַכְּנֶסֶת וְהִשְׁבִּיעַ כָּל מִי שֶׁיֵּדַע לוֹ עֵדוּת יָבוֹא וְיָעִיד, וְלֹא בָאוּ וְלֹא הֵעִידוּ--הֲרֵי אֵלּוּ חַיָּבִין, שֶׁהֲרֵי תְּבָעָן תְּחִלָּה:&nbsp; וְהוּא שֶׁיִּהְיוּ שָׁם בְּבֵית הַכְּנֶסֶת, וְיִהְיֶה שָׁם בֵּית דִּין.&nbsp; אֲבָל אִם לֹא הָיוּ בִּפְנֵי בֵּית דִּין--אִם עָנוּ אָמֵן, חַיָּבִין בִּשְׁבוּעַת הָעֵדוּת כְּשֶׁיִּכְפְּרוּ בְּעֵדוּתָן בְּבֵית דִּין; וְאִם לֹא עָנוּ אָמֵן, אֵינָן חַיָּבִין.</p>

<p><b>ט,יג</b>&nbsp;&nbsp;[יא] אֶחָד הַמַּשְׁבִּיעַ עֵדָיו בִּשְׁבוּעָה, אוֹ שֶׁאָמַר לָהֶן מְצַוֶּה אֲנִי עֲלֵיכֶם בִּשְׁבוּעָה, אוֹסֶרְכֶם אֲנִי בִּשְׁבוּעָה--הֲרֵי אֵלּוּ חַיָּבִין:&nbsp; וְהוּא שֶׁיַּשְׁבִּיעֵם בְּשֵׁם אוֹ בְּכִנּוּי, כְּמוֹ שֶׁבֵּאַרְנוּ.&nbsp; [יב] וְאֵין הָעֵדִים חַיָּבִין, עַד שֶׁיַּשְׁבִּיעֵם בְּלָשׁוֹן שְׁהֶן מַכִּירִין אוֹתָהּ.</p>

<p><b>ט,יד</b>&nbsp;&nbsp;[יג] הִנֵּה לָמַדְתָּ שְׁאֵין הָעֵדִים חַיָּבִין בִּשְׁבוּעַת הָעֵדוּת, אֵלָא עַל פִּי עֲשָׂרָה דְּבָרִים; וְאֵלּוּ הֶן--שֶׁיִּתְבְעֵם הַתּוֹבֵעַ, וְשֶׁתִּהְיֶה עֵדוּת מָמוֹן, וְשֶׁיִּהְיֶה מְמוֹן הַמִּטַּלְטֵל, וְשֶׁיִּתְחַיַּב הַנִּתְבָּע לְשַׁלַּם בְּעֵדוּתָן לְבַדָּהּ אִם הֵעִידוּ, וְשֶׁיִּכְפְּרוּ אַחַר שֶׁתְּבָעָן הַתּוֹבֵעַ, וְשֶׁיִּכְפְּרוּ בְּבֵית דִּין, וְשֶׁתִּהְיֶה שָׁם שְׁבוּעָה בְּשֵׁם אוֹ בְּכִנּוּי, וְשֶׁתִּקְדַּם יְדִיעַת הָעֵדוּת לַשְּׁבוּעָה, וְשֶׁיְּיַחַד עֵדָיו בְּעֵת הַשְּׁבוּעָה אוֹ בְּעֵת הַתְּבִיעָה, וְשֶׁתִּהְיֶה הַשְּׁבוּעָה בְּלָשׁוֹן שְׁהֶן מַכִּירִין אוֹתָהּ.</p>

<p><b>ט,טו</b>&nbsp;&nbsp;[יד] כָּל מָקוֹם שֶׁאָמַרְנוּ פָּטוּר, מִשְּׁבוּעַת הָעֵדוּת; אֲבָל חַיָּב בִּשְׁבוּעַת בִּטּוּי:&nbsp; וְהוּא שֶׁנִּשְׁבַּע אוֹ שֶׁעָנָה אָמֵן אִם הִשְׁבִּיעוֹ אַחֵר, שֶׁהֲרֵי נִשְׁבַּע עַל שֶׁקֶר.&nbsp; אֲבָל הַמְּחֻיָּב בִּשְׁבוּעַת הָעֵדוּת--אַף עַל פִּי שְׁהוּא נִשְׁבַּע עַל שֶׁקֶר, וְאַף עַל פִּי שְׁהוּא מֵזִיד--אֵינוּ חַיָּב מִשּׁוֹם שְׁבוּעַת בִּטּוּי, אֵלָא מִשּׁוֹם שְׁבוּעַת הָעֵדוּת בִּלְבָד:&nbsp; שֶׁהֲרֵי הַכָּתוּב הוֹצִיא שְׁבוּעַת הָעֵדוּת מִכְּלַל שְׁבוּעַת בִּטּוּי, לְחַיַּב הַמֵּזִיד בָּהּ כַּשּׁוֹגֵג בְּקָרְבָּן, לֹא בְּמַלְקוּת, שֶׁנֶּאֱמָר "לְאַחַת מֵהֵנָּה" (ראה ויקרא ה,ד; ויקרא ה,ה)--בְּמִין אֶחָד מִמִּינֵי שְׁבוּעוֹת אַתָּה מְחַיֵּב הַנִּשְׁבָּע, וְאֵין אַתָּה מְחַיְּבוֹ בִּשְׁנֵי מִינִין עַד שֶׁיִּהְיֶה חַיָּב בְּדִין שְׁבוּעַת הָעֵדוּת וּבְדִין שְׁבוּעַת בִּטּוּי.</p>

<p><b>ט,טז</b>&nbsp;&nbsp;[טו] מַשְׁבִּיעַ אֲנִי עֲלֵיכֶם אִם לֹא תָבוֹאוּ וְתָעִידוּ לִי, שֶׁיֵּשׁ לִי בְּיַד פְּלוֹנִי פִּקָּדוֹן וּתְשׂוּמֶת יָד גָּזֵל וַאֲבֵדָה, שְׁבוּעָה שְׁאֵין אָנוּ יוֹדְעִין לָךְ עֵדוּת--אֵינָן חַיָּבִין אֵלָא אַחַת; שְׁבוּעָה שְׁאֵין אָנוּ יוֹדְעִין לָךְ עֵדוּת שֶׁיֵּשׁ לָךְ בְּיַד פְּלוֹנִי פִּקָּדוֹן וּתְשׂוּמֶת יָד גָּזֵל וַאֲבֵדָה, חַיָּבִין עַל כָּל אַחַת וְאַחַת.</p>

<p><b>ט,יז</b>&nbsp;&nbsp;[טז] מַשְׁבִּיעַ אֲנִי עֲלֵיכֶם אִם לֹא תָבוֹאוּ וְתָעִידוּ לִי, שֶׁיֵּשׁ לִי בְּיַד פְּלוֹנִי חִטִּים וּשְׂעוֹרִים וְכֻסְּמִין, שְׁבוּעָה שְׁאֵין אָנוּ יוֹדְעִין לָךְ עֵדוּת--אֵינָן חַיָּבִין אֵלָא אַחַת; שְׁבוּעָה שְׁאֵין אָנוּ יוֹדְעִין לָךְ עֵדוּת שֶׁיֵּשׁ לָךְ בְּיַד פְּלוֹנִי חִטִּים וּשְׂעוֹרִים וְכֻסְּמִין, חַיָּבִין עַל כָּל אַחַת וְאַחַת.&nbsp; [יז] וְכֵן אִם תָּבְעוּ אוֹתָן רַבִּים לְהָעִיד לָהֶם, וְאָמְרוּ שְׁבוּעָה שְׁאֵין אָנוּ יוֹדְעִין לָכֶם עֵדוּת--אֵינָן חַיָּבִין אֵלָא אַחַת; לֹא לָךְ, וְלֹא לָךְ, וְלֹא לָךְ--חַיָּבִין עַל כָּל אַחַת וְאַחַת, כְּדֶרֶךְ שֶׁבֵּאַרְנוּ בִּשְׁבוּעַת הַפִּקָּדוֹן.</p>

<p><b>ט,יח</b>&nbsp;&nbsp;הַנִּשְׁבָּע לַחֲבֵרוֹ שְׁהוּא יוֹדֵעַ לוֹ עֵדוּת, וְנִמְצָא שְׁאֵינוּ יוֹדֵעַ לוֹ עֵדוּת--הֲרֵי זֶה פָּטוּר.&nbsp; וְאֵין כָּאן לֹא שְׁבוּעַת הָעֵדוּת, וְלֹא שְׁבוּעַת בִּטּוּי, מִפְּנֵי שֶׁשְּׁבוּעַת בִּטּוּי, אֵינָהּ אֵלָא בְּדָבָר שֶׁיֵּשׁ בּוֹ לָאו וְהִין:&nbsp; וְאִם יֹאמַר שְׁבוּעָה שְׁאֵינִי יוֹדֵעַ לָךְ עֵדוּת, אֵין זוֹ שְׁבוּעַת בִּטּוּי אֵלָא שְׁבוּעַת הָעֵדוּת; וְהוֹאִיל וְלָאו זֶה שֶׁיֵּשׁ בָּהּ אֵינָהּ שְׁבוּעַת בִּטּוּי, כָּךְ הִין שֶׁבָּהּ שְׁהוּא הַנִּשְׁבָּע שֶׁיּוֹדֵעַ לוֹ עֵדוּת אֵינָהּ שְׁבוּעַת בִּטּוּי.</p>

<p><b>ט,יט</b>&nbsp;&nbsp;דָּבָר בָּרוּר שֶׁהַנִּשְׁבָּע לַחֲבֵרוֹ שֶׁהֵעִיד לוֹ, וְהוּא לֹא הֵעִיד, אוֹ שֶׁלֹּא הֵעִיד לוֹ, וְהוּא הֵעִיד--הֲרֵי זֶה חַיָּב מִשּׁוֹם שְׁבוּעַת בִּטּוּי, וְאֵין כָּאן שְׁבוּעַת עֵדוּת כְּלָל.
<br>&nbsp;</p>

<h2>הִלְכּוֹת שְׁבוּעוֹת פֵּרֶק י</h2>

<p><b>י,א</b>&nbsp;&nbsp;הָיוּ עֵדָיו אוֹ אֶחָד מֵהֶן פָּסוּל אוֹ קָרוֹב לוֹ, וְאַפִלּוּ מִפְּסוּלֵי עֵדוּת שֶׁלְּדִבְרֵיהֶם, אוֹ שֶׁהָיָה אֶחָד מֵעֵדָיו מֶלֶךְ שְׁאֵינוּ רַשָּׁאי לְהָעִיד, אוֹ שֶׁהָיוּ עֵד מִפִּי עֵד, וְכָפְרוּ וְנִשְׁבְּעוּ--פְּטוּרִין מִשְּׁבוּעַת הָעֵדוּת:&nbsp; שֶׁאִלּוּ הוֹדוּ וְהֵעִידוּ, לֹא הָיוּ מְחַיְּבִין בְּעֵדוּתָן מָמוֹן.</p>

<p><b>י,ב</b>&nbsp;&nbsp;מַשְׁבִּיעַ אֲנִי עֲלֵיכֶם שֶׁתָּבוֹאוּ וְתָעִידוּ לִי, שֶׁאָמַר אִישׁ פְּלוֹנִי שֶׁיִּתֵּן לִי מָאתַיִם זוּז וְלֹא נָתַן, וְכָפְרוּ--הֲרֵי אֵלּוּ פְּטוּרִין מִשְּׁבוּעַת הָעֵדוּת:&nbsp; שְׁאִם הֵעִידוּ בְּדָבָר זֶה, לֹא יִתְחַיַּב הַנִּתְבָּע מָמוֹן בַּאֲמִירָתוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>י,ג</b>&nbsp;&nbsp;תְּבָעָן לְהָעִיד לוֹ שְׁהוּא כּוֹהֵן אוֹ לֵוִי, אוֹ שְׁאֵינוּ בֶּן גְּרוּשָׁה אוֹ בֶּן חֲלוּצָה, וְכָפְרוּ וְנִשְׁבְּעוּ--פְּטוּרִין מִשְּׁבוּעַת הָעֵדוּת:&nbsp; שֶׁאִלּוּ הוֹדוּ וְהֵעִידוּ, לֹא הָיוּ מְחַיְּבִין בְּעֵדוּתָן מָמוֹן.</p>

<p><b>י,ד</b>&nbsp;&nbsp;תְּבָעָן שֶׁיָּעִידוּ לוֹ שֶׁחָבַל בּוֹ בְּנוֹ, וְשֶׁהִדְלִיק פְּלוֹנִי גְּדִישׁוֹ בַּשַּׁבָּת, וְשֶׁאָנַס פְּלוֹנִי אוֹ פִּתָּה בִּתּוֹ הַמְּאֹרָסָה, וְכָפְרוּ וְנִשְׁבְּעוּ--פְּטוּרִין מִשְּׁבוּעַת הָעֵדוּת:&nbsp; שְׁאִם הֵעִידוּ עֵדוּת זוֹ, יִתְחַיַּב הַנִּתְבָּע מִיתַת בֵּית דִּין; וְאֵינוּ חַיָּב תַּשְׁלוּמִין, כְּמוֹ שֶׁבֵּאַרְנוּ בְּהִלְכּוֹת נַעֲרָה.&nbsp; וְכֵן כָּל כַּיּוֹצֶא בְּזֶה.</p>

<p><b>י,ה</b>&nbsp;&nbsp;הָיָה עֵד אֶחָד, וְהִשְׁבִּיעוֹ וְכָפַר--פָּטוּר מִשְּׁבוּעַת הָעֵדוּת, שְׁאֵין עֵדוּת עֵד אֶחָד מְחַיֶּבֶת מָמוֹן.</p>

<p><b>י,ו</b>&nbsp;&nbsp;תָּבַע אֶת שְׁנֵי עֵדָיו שֶׁיָּעִידוּ לוֹ שֶׁזִּנְּתָה אִשְׁתּוֹ, וְכָפְרוּ וְנִשְׁבְּעוּ--הֲרֵי אֵלּוּ חַיָּבִין בִּשְׁבוּעַת הָעֵדוּת:&nbsp; שֶׁאִלּוּ הֵעִידוּ--הָיוּ מַפְסִידִין לָהּ כְּתֻבָּתָהּ, וְיִפָּטֵר זֶה שֶׁתְּבָעָן; וַהֲרֵי כָּפְרוּ בְּעֵדוּת מָמוֹן.</p>

<p><b>י,ז</b>&nbsp;&nbsp;תָּבַע עֵדֵי קִנּוּי אוֹ עֵדֵי סְתִירָה, וְכָפְרוּ וְנִשְׁבְּעוּ--פְּטוּרִין מִשְּׁבוּעַת הָעֵדוּת:&nbsp; שֶׁאַפִלּוּ הֵעִידוּ אֵין כָּאן חִיּוּב מָמוֹן, אֵלָא לְהַשְׁקוֹתָהּ בִּלְבָד; וְאַף עַל פִּי שֶׁעֵדוּת זוֹ גּוֹרֶמֶת לָהּ שֶׁתַּפְסִיד כְּתֻבָּתָהּ אִם לֹא תִשְׁתֶּה, דָּבָר הַגּוֹרֵם לְמָמוֹן אֵינוּ כְּמָמוֹן--שֶׁהֲרֵי אִפְשָׁר שֶׁתִּשְׁתֶּה, וְלֹא תִשְׁבֹּר כְּתֻבָּתָהּ.</p>

<p><b>י,ח</b>&nbsp;&nbsp;הֲרֵי שֶׁקִּנֵּא לְאִשְׁתּוֹ וְנִסְתְּרָה בְּעֵדִים, וְזִנְּתָה בְּעֵד אֶחָד אַחַר הַקִּנּוּי וְהַסְּתִירָה, וְהִשְׁבִּיעַ עֵד זֶה שֶׁיָּבוֹא וְיָעִיד, וְכָפַר--חַיָּב בִּשְׁבוּעַת הָעֵדוּת:&nbsp; שֶׁאַף עַל פִּי שְׁהוּא עֵד אֶחָד--אִלּוּ הֵעִיד עֵדוּת זוֹ, הָיְתָה יוֹצְאָה בְּלֹא כְּתֻבָּה כְּמוֹ שֶׁבֵּאַרְנוּ בְּהִלְכּוֹת סוֹטָה.</p>

<p><b>י,ט</b>&nbsp;&nbsp;וְכֵן כָּל עֵד אֶחָד שֶׁמְּחַיֵּב מָמוֹן בְּעֵדוּתוֹ--אִם כָּפַר וְנִשְׁבַּע, אוֹ שֶׁהִשְׁבִּיעוֹ בְּבֵית דִּין וְכָפַר--חַיָּב מִשּׁוֹם שְׁבוּעַת הָעֵדוּת.&nbsp; [י] כֵּיצַד:&nbsp; כְּגוֹן שֶׁהָיָה הַתּוֹבֵעַ וְהַנִּתְבָּע חֲשׁוּדִין עַל הַשְּׁבוּעָה שְׁאֵין מַשְׁבִּיעִין אוֹתָם, וְהִשְׁבִּיעַ לְעֵד אֶחָד שֶׁיָּבוֹא וְיָעִיד לוֹ, שֶׁיֵּשׁ לוֹ בְּיַד זֶה מָנֶה, וְכָפַר--הֲרֵי זֶה חַיָּב מִשּׁוֹם שְׁבוּעַת הָעֵדוּת:&nbsp; שֶׁאִלּוּ הֵעִיד--הָיָה הַנִּתְבָּע הַזֶּה מְשַׁלֵּם מָמוֹן בְּעֵדוּתוֹ, כְּמוֹ שֶׁיִּתְבָּאַר בְּהִלְכּוֹת טוֹעֵן.&nbsp; וְכֵן כָּל כַּיּוֹצֶא בְּזֶה.</p>

<p><b>י,י</b>&nbsp;&nbsp;[יא] הָאִשָּׁה שֶׁהִשְׁבִּיעָה עֵד אֶחָד שֶׁיָּעִיד לָהּ בְּמִיתַת בַּעְלָהּ, וְכָפַר--חַיָּב בִּשְׁבוּעַת הָעֵדוּת:&nbsp; שֶׁאִלּוּ הֵעִיד, הָיְתָה נִשֵּׂאת וְנוֹטֶלֶת כְּתֻבָּתָהּ.&nbsp; [יב] בַּמֶּה דְּבָרִים אֲמוּרִים, בְּשֶׁהָיָה לָהּ לִגְבּוֹת כְּתֻבָּתָהּ מִן הַמִּטַּלְטְלִין.&nbsp; אֲבָל אִם אֵין לָהּ כְּתֻבָּה אֵלָא מִן הַקַּרְקָע, הֲרֵי זֶה פָּטוּר מִשְּׁבוּעַת הָעֵדוּת; וְכֵן אִם הָיוּ שְׁנַיִם:&nbsp; שֶׁהַמַּשְׁבִּיעַ עֵדֵי קַרְקָע, פְּטוּרִין כְּמוֹ שֶׁבֵּאַרְנוּ.</p>

<p><b>י,יא</b>&nbsp;&nbsp;[יג] הַמַּשְׁבִּיעַ עֵדָיו בְּבֵית דִּין, וְכָפְרוּ שְׁנֵיהֶם כְּאַחַת--כְּגוֹן שֶׁיַּתְחִיל הַשֵּׁנִי לִכְפֹּר, בְּתוֹךְ כְּדֵי דִּבּוּרוֹ שֶׁלַּחֲבֵרוֹ--שְׁנֵיהֶם חַיָּבִין בִּשְׁבוּעַת הָעֵדוּת, וְכָל אֶחָד וְאֶחָד מֵבִיא חַטָּאתוֹ עַל שְׁבוּעָתוֹ.</p>

<p><b>י,יב</b>&nbsp;&nbsp;כָּפַר הָרִאשׁוֹן, וְשָׁהָה הָעֵד הַשֵּׁנִי יוֹתֵר מִכְּדֵי דִּבּוּר, וְאַחַר כָּךְ כָּפַר--הָרִאשׁוֹן חַיָּב בִּשְׁבוּעַת הָעֵדוּת, וְהַשֵּׁנִי פָּטוּר מִשְּׁבוּעַת הָעֵדוּת:&nbsp; שֶׁאִלּוּ הוֹדָה זֶה הַשֵּׁנִי, לֹא הָיְתָה עֵדוּתוֹ מְחַיֶּבֶת מָמוֹן.</p>

<p><b>י,יג</b>&nbsp;&nbsp;[יד] הוֹדָה אֶחָד, וְכָפַר אֶחָד--הַכּוֹפֵר חַיָּב, בֵּין שֶׁכָּפַר בַּתְּחִלָּה בֵּין שֶׁכָּפַר בַּסּוֹף.&nbsp; כָּפְרוּ שְׁנֵיהֶם כְּאֶחָד, וְקָדַם הָאֶחָד וְהוֹדָה בְּתוֹךְ כְּדֵי דִּבּוּר--הֲרֵי זֶה פָּטוּר; וְהָעוֹמֵד בִּכְפִירָתוֹ, חַיָּב בִּשְׁבוּעַת הָעֵדוּת.</p>

<p><b>י,יד</b>&nbsp;&nbsp;[טו] הִשְׁבִּיעַ שְׁתֵּי כִּתֵּי עֵדִים, וּשְׁתֵּיהֶן רְאוּיוֹת לְהָעִיד, וְכָפְרָה כַּת רִאשׁוֹנָה, וְאַחַר כָּךְ כָּפְרָה כַּת שְׁנִיָּה--הָרִאשׁוֹנָה פְּטוּרָה מִשְּׁבוּעַת הָעֵדוּת:&nbsp; מִפְּנֵי שְׁהֶן סוֹמְכִין עַל עֵדוּת שְׁנִיָּה, וְאִפְשָׁר לְהוֹצִיא הַמָּמוֹן בְּעֵדוּת הַכַּת הָאַחֶרֶת; וְנִמְצָא זֶה הַנִּתְבָּע, אֵינוּ חַיָּב לְשַׁלַּם בְּעֵדוּת אֵלּוּ שֶׁכָּפְרוּ לְבַדָּהּ.</p>

<p><b>י,טו</b>&nbsp;&nbsp;הָיְתָה הַכַּת הַשְּׁנִיָּה קְרוֹבִין לַתּוֹבֵעַ אוֹ לַנִּתְבָּע בִּנְשׁוֹתֵיהֶן, וַהֲרֵי הֶן גּוֹסְסוֹת--אַף הָרִאשׁוֹנָה חַיֶּבֶת:&nbsp; שֶׁהֲרֵי הַשְּׁנִיָּה בְּעֵת כְּפִירַת הָרִאשׁוֹנָה, לֹא הָיְתָה רְאוּיָה לְהָעִיד, וְאַף עַל פִּי שֶׁבִּמְהֵרָה יִהְיוּ עַתָּה רְאוּיִין, כְּשֶׁיָּמוּתוּ אֵלּוּ הַגּוֹסְסוֹת; וְאִם כָּפְרָה הַשְּׁנִיָּה אַחַר שֶׁמֵּתוּ נְשׁוֹתֵיהֶן, חַיָּבִין בִּשְׁבוּעַת הָעֵדוּת.</p>

<p><b>י,טז</b>&nbsp;&nbsp;הַתּוֹבֵעַ אֶת הָעֵדִים לְהָעִיד לוֹ, וְכָפְרוּ וְהִשְׁבִּיעָן אַרְבָּעָה וַחֲמִשָּׁה פְּעָמִים, וְהֶן עוֹנִין אַחַר כָּל שְׁבוּעָה וּשְׁבוּעָה חוּץ לְבֵית דִּין, וּכְשֶׁבָּאוּ לְבֵית דִּין הוֹדוּ וְהֵעִידוּ--הֲרֵי אֵלּוּ פְּטוּרִין מִשְּׁבוּעַת הָעֵדוּת, כְּמוֹ שֶׁבֵּאַרְנוּ; וְאִם בָּאוּ לְבֵית דִּין, וְעָמְדוּ בִּכְפִירָתָן--חַיָּבִין עַל כָּל אַחַת וְאַחַת מֵאוֹתָן הַשְּׁבוּעוֹת שֶׁחוּץ לְבֵית דִּין.</p>

<p><b>י,יז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁעָנוּ אָמֵן; אֲבָל אִם לֹא עָנוּ אָמֵן, אֵלָא כָּפְרוּ עַל כָּל שְׁבוּעָה וּשְׁבוּעָה--הוֹאִיל וְלֹא הוֹצִיאוּ שְׁבוּעָה מִפִּיהֶם וְלֹא עָנוּ אָמֵן, הֲרֵי אֵלּוּ פְּטוּרִים, עַד שֶׁיַּשְׁבִּיעֵם בְּבֵית דִּין וְיִכְפְּרוּ בּוֹ שָׁם בְּבֵית דִּין, כְּמוֹ שֶׁבֵּאַרְנוּ.</p>

<p><b>י,יח</b>&nbsp;&nbsp;הִשְׁבִּיעָן בְּבֵית דִּין וְכָפְרוּ, וְחָזַר וְהִשְׁבִּיעָן אַרְבָּעָה וַחֲמִשָּׁה פְּעָמִים, וְהֶן כּוֹפְרִין עַל כָּל אַחַת וְאַחַת, בֵּין חוּץ לְבֵית דִּין בֵּין בִּפְנֵי בֵּית דִּין, וְאַפִלּוּ עָנוּ אָמֵן, אוֹ שֶׁנִּשְׁבְּעוּ מִפִּי עַצְמָן פַּעַם אַחַר פַּעַם--אֵינָן חַיָּבִין מִשּׁוֹם שְׁבוּעַת הָעֵדוּת אֵלָא אַחַת:&nbsp; מִפְּנֵי שֶׁאַחַר שֶׁכָּפְרוּ בְּבֵית דִּין--אִם חָזְרוּ וְהוֹדוּ, אֵין עֵדוּתָן מוֹעֶלֶת כְּלוּם.</p>

<p><b>י,יט</b>&nbsp;&nbsp;נִמְצֵאתָ לָמֵד, שֶׁכָּל הַשְּׁבוּעוֹת שֶׁנִּשְׁבְּעוּ אַחַר שֶׁכָּפְרוּ בְּבֵית דִּין--הֶן עַל כְּפִירַת עֵדוּת שְׁאֵינָהּ מְחַיֶּבֶת מָמוֹן, שְׁהֶן פְּטוּרִין עָלֶיהָ מִשְּׁבוּעַת הָעֵדוּת; וְחַיָּבִין בִּשְׁבוּעַת בִּטּוּי, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁבוּעוֹת פֵּרֶק יא</h2>

<p><b>יא,א</b>&nbsp;&nbsp;כְּשֵׁם שֶׁשְּׁבוּעַת שָׁוְא וְשֶׁקֶר בְּלֹא תַעֲשֶׂה--כָּךְ מִצְוַת עֲשֵׂה שֶׁיִּשָּׁבַע מִי שֶׁנִּתְחַיַּב שְׁבוּעָה בְּבֵית דִּין בְּשֵׁם, שֶׁנֶּאֱמָר "וּבִשְׁמוֹ, תִּשָּׁבֵעַ" (דברים ו,יג; דברים י,כ):&nbsp; זו מִצְוַת עֲשֵׂה--שֶׁהַשְּׁבוּעָה בִּשְׁמוֹ הַגָּדוֹל וְהַקָדוֹשׁ, מִדַּרְכֵי הָעֲבוֹדָה הִיא, וְהִדּוּר וְקִדּוּשׁ גָּדוֹל הוּא, לְהִשָּׁבַע בִּשְׁמוֹ.</p>

<p><b>יא,ב</b>&nbsp;&nbsp;וְאָסוּר לְהִשָּׁבַע בְּדָבָר אַחֵר, עִם שְׁמוֹ; וְכָל הַמְּשַׁתֵּף דָּבָר אַחֵר עִם שֵׁם הַקָדוֹשׁ בָּרוּךְ הוּא בִּשְׁבוּעָה, נֶעְקָר מִן הָעוֹלָם--שְׁאֵין שָׁם מִי שֶׁרָאוּי לַחְלֹק לוֹ כָּבוֹד שֶׁנִּשְׁבָּעִין בִּשְׁמוֹ, אֵלָא הָאֶחָד בָּרוּךְ הוּא.</p>

<p><b>יא,ג</b>&nbsp;&nbsp;וּמֻתָּר לָאָדָם לְהִשָּׁבַע עַל הַמִּצְוָה לַעֲשׂוֹתָהּ, כְּדֵי לְזָרַז אֶת עַצְמוֹ--וְאַף עַל פִּי שְׁהוּא מֻשְׁבָּע עָלֶיהָ מֵהַר סִינַי, שֶׁנֶּאֱמָר "נִשְׁבַּעְתִּי וָאֲקַיֵּמָה--לִשְׁמֹר, מִשְׁפְּטֵי צִדְקֶךָ" (תהילים קיט,קו).</p>

<p><b>יא,ד</b>&nbsp;&nbsp;שְׁבוּעָה זוֹ שֶׁמַּשְׁבִּיעִין הַדַּיָּנִין לְמִי שֶׁנִּתְחַיַּב שְׁבוּעָה, הִיא הַנִּקְרֵאת שְׁבוּעַת הַדַּיָּנִין, בֵּין שֶׁהָיָה חַיָּב בִּשְׁבוּעָה זוֹ מִן הַתּוֹרָה, בֵּין שֶׁהָיָה חַיָּב בָּהּ מִדִּבְרֵי סוֹפְרִים.</p>

<p><b>יא,ה</b>&nbsp;&nbsp;שְׁלוֹשָׁה מִינֵי שְׁבוּעוֹת הֶן שֶׁחַיָּבִין בָּהֶן מִן הַתּוֹרָה, וְאֵלּוּ הֶן:&nbsp; מִי שֶׁטְּעָנוֹ חֲבֵרוֹ מִטַּלְטְלִין, וְהוֹדָה בְּמִקְצָתָן וְכָפַר בְּמִקְצָתָן, וּמִי שֶׁכָּפַר בְּכָל הַמִּטַּלְטְלִין שֶׁטְּעָנוֹ, וְעֵד אֶחָד מֵעִיד עָלָיו וּמַכְחִישׁוֹ--הֲרֵי אֵלּוּ, שְׁתֵּי שְׁבוּעוֹת עַל יְדֵי טְעָנַת וַדַּאי וּכְפִירָה.</p>

<p><b>יא,ו</b>&nbsp;&nbsp;וְכֵן שׁוֹמֵר שֶׁטָּעַן שֶׁאָבַד דָּבָר שֶׁהִפְקִידוֹ אֶצְלוֹ, אוֹ נִגְנַב אוֹ מֵת וְכַיּוֹצֶא בְּזֶה--הֲרֵי זֶה נִשְׁבָּע מִסָּפֵק:&nbsp; שְׁאֵין בַּעַל הַפִּקָּדוֹן יוֹדֵעַ אִם אֱמֶת טָעַן זֶה הַשּׁוֹמֵר, אוֹ שֶׁקֶר.&nbsp; וְהוּא נִשְׁבָּע מִן הַתּוֹרָה, שֶׁנֶּאֱמָר "שְׁבֻעַת ה', תִּהְיֶה בֵּין שְׁנֵיהֶם" (שמות כב,י).</p>

<p><b>יא,ז</b>&nbsp;&nbsp;[ו] כָּל שְׁבוּעָה שֶׁמַּשְׁבִּיעִין הַדַּיָּנִין אוֹתָהּ, חוּץ מִשְּׁלוֹשָׁה מִינֵי שְׁבוּעוֹת אֵלּוּ--הֲרֵי הִיא מִדִּבְרֵי סוֹפְרִים, וְגַם הִיא נִקְרֵאת שְׁבוּעַת הַדַּיָּנִין.&nbsp; וְגַם שְׁבוּעוֹת אֵלּוּ שֶׁלְּדִבְרֵיהֶם, שְׁנֵי מִינֵי שְׁבוּעוֹת הֶן:&nbsp; יֵשׁ מֵהֶן שְׁבוּעוֹת עַל יְדֵי טְעָנַת וַדַּאי וּכְפִירָה--כְּגוֹן שְׁבוּעַת שָׂכִיר, וּפוֹגֵם שְׁטָרוֹ, וְכַיּוֹצֶא בָּהֶן; וְיֵשׁ מֵהֶן שְׁבוּעוֹת בִּטְעָנַת סָפֵק--כְּגוֹן שְׁבוּעַת הַשֻּׁתָּפִין, וְהָאֲרִיסִין, וְכַיּוֹצֶא בָּהֶן.&nbsp; וּבְדִינֵי מְמוֹנוֹת, יִתְבָּאַר חִיּוּב כָּל אַחַת וְאַחַת מֵאֵלּוּ הַשְּׁבוּעוֹת וְדִינֵיהֶם.</p>

<p><b>יא,ח</b>&nbsp;&nbsp;[ז] יֵשׁ שָׁם שְׁבוּעָה אַחֶרֶת, וְהִיא תַּקָּנַת חַכְמֵי תַּלְמוּד, וְהִיא הַנִּקְרֵאת שְׁבוּעַת הֶסֵּת; וְאַף עַל פִּי שֶׁבֵּית דִּין מַשְׁבִּיעִין אוֹתָהּ הַיּוֹם, אֵינָהּ נִקְרֵאת שְׁבוּעַת הַדַּיָּנִין.</p>

<p><b>יא,ט</b>&nbsp;&nbsp;[ח] שְׁבוּעַת הַדַּיָּנִין--בֵּין שֶׁהָיְתָה שֶׁלַּתּוֹרָה אוֹ שֶׁלְּדִבְרֵי סוֹפְרִים, בֵּין עַל טְעָנַת וַדַּאי בֵּין עַל טְעָנַת סָפֵק--כָּךְ הִיא:&nbsp; הַנִּשְׁבָּע אוֹחֵז סֵפֶר תּוֹרָה בִּזְרוֹעוֹ, וְהוּא עוֹמֵד; וְנִשְׁבָּע בְּשֵׁם אוֹ בְּכִנּוּי, בִּשְׁבוּעָה אוֹ בְּאָלָה, מִפִּיו אוֹ מִפִּי הַדַּיָּנִין.&nbsp; וְאֵין מַשְׁבִּיעִין שְׁבוּעַת הַדַּיָּנִין, אֵלָא בִּלְשׁוֹן הַקֹּדֶשׁ.</p>

<p><b>יא,י</b>&nbsp;&nbsp;[ט] כֵּיצַד מִפִּיו:&nbsp; כְּגוֹן שֶׁיֹּאמַר הֲרֵינִי נִשְׁבָּע בַּה' אֱלֹהֵי יִשְׂרָאֵל, אוֹ הֲרֵינִי נִשְׁבָּע בְּמִי שֶׁשְּׁמוֹ חַנּוּן, אוֹ בְּמִי שֶׁשְּׁמוֹ רַחוּם, שְׁאֵין אֲנִי חַיָּב לְזֶה כְּלוּם; וְכֵן אִם אָמַר, הֲרֵי הוּא אָרוּר לַה' אֱלֹהֵי יִשְׂרָאֵל, אוֹ אָרוּר לְמִי שֶׁשְּׁמוֹ חַנּוּן, אִם יֵשׁ לְזֶה אֶצְלִי כְּלוּם.</p>

<p><b>יא,יא</b>&nbsp;&nbsp;[י] וְכֵיצַד מִפִּי הַדַּיָּנִין:&nbsp; כְּגוֹן שֶׁאָמְרוּ לוֹ מַשְׁבִּיעִין אָנוּ אוֹתָךְ בַּה' אֱלֹהֵי יִשְׂרָאֵל, אוֹ בְּמִי שֶׁשְּׁמוֹ חַנּוּן, שְׁאֵין לְזֶה בְּיָדָךְ כְּלוּם, וְהוּא עוֹנֶה אָמֵן; אוֹ שֶׁאָמְרוּ הֲרֵי פְּלוֹנִי בֶּן פְּלוֹנִי אָרוּר לַה' אֱלֹהֵי יִשְׂרָאֵל, אוֹ לְמִי שֶׁשְּׁמוֹ חַנּוּן, אִם יֵשׁ לִפְלוֹנִי אֶצְלוֹ מָמוֹן וְלֹא יוֹדֶה לוֹ, וְהוּא עוֹנֶה אָמֵן.&nbsp; זוֹ הִיא שְׁבוּעַת הַדַּיָּנִין.</p>

<p><b>יא,יב</b>&nbsp;&nbsp;[יא] הַדַּיָּנִין שֶׁהִשְׁבִּיעוּ בְּלֹא נְקִיטַת חֵפֶץ בְּיָדוֹ--הֲרֵי אֵלּוּ טוֹעִין, וְחוֹזֵר וְנִשְׁבָּע וְסֵפֶר תּוֹרָה בְּיָדוֹ.&nbsp; וְאִם אָחַז תְּפִלִּין בְּיָדוֹ, וְהִשְׁבִּיעוּהוּ--אֵינוּ חוֹזֵר וְנִשְׁבָּע:&nbsp; שֶׁהֲרֵי אָחַז תּוֹרָה בְּיָדוֹ, וּכְמוֹ סֵפֶר הֶן.&nbsp; הִשְׁבִּיעוּהוּ מִיּוֹשֵׁב, אֵינוּ חוֹזֵר וְנִשְׁבָּע.</p>

<p><b>יא,יג</b>&nbsp;&nbsp;[יב] תַּלְמִיד חֲכָמִים--לְכַתְּחִלָּה מַשְׁבִּיעִין אוֹתוֹ, וְהוּא יוֹשֵׁב וּתְפִלִּין בְּיָדוֹ; וְאֵינוּ צָרִיךְ לִטֹּל סֵפֶר תּוֹרָה, אֵלָא תְּפִלִּין בְּכַפּוֹ חֵפֶץ הִיא.&nbsp; וְנִשְׁבָּע בִּלְשׁוֹן הַקֹּדֶשׁ, כְּמוֹ שֶׁבֵּאַרְנוּ.</p>

<p><b>יא,יד</b>&nbsp;&nbsp;[יג] אֵין בֵּין שְׁבוּעַת הֶסֵּת לִשְׁבוּעַת הַדַּיָּנִין, אֵלָא נְקִיטַת חֵפֶץ--שְׁאֵין הַנִּשְׁבָּע שְׁבוּעַת הֶסֵּת, אוֹחֵז סֵפֶר תּוֹרָה:&nbsp; אֲבָל מַשְׁבִּיעִין אוֹתוֹ בְּשֵׁם אוֹ בְּכִנּוּי, בִּשְׁבוּעָה אוֹ בְּאָלָה, מִפִּיו אוֹ מִפִּי בֵּית דִּין, כְּמוֹ שְׁבוּעַת הַדַּיָּנִין.&nbsp; וּכְבָר נָהֲגוּ הַכֹּל לִהְיוֹת סֵפֶר תּוֹרָה בְּיַד חַזָּן הַכְּנֶסֶת אוֹ שְׁאָר הָעָם, בְּעֵת שֶׁמַּשְׁבִּיעִין שְׁבוּעַת הֶסֵּת--כְּדֵי לְאַיַּם עָלָיו.</p>

<p><b>יא,טו</b>&nbsp;&nbsp;[יד] הַדַּיָּנִין שֶׁהִשְׁבִּיעוּ אֶת הַנִּשְׁבָּע בְּכָל לָשׁוֹן שְׁהוּא מַכִּירָהּ, הֲרֵי זוֹ כְּמִצְוָתָהּ; וְכֵן הוֹרוּ הַגְּאוֹנִים.&nbsp; אֲבָל רִבּוֹתַי הוֹרוּ, שְׁאֵין מַשְׁבִּיעִין אֵלָא בִּלְשׁוֹן הַקֹּדֶשׁ; וְאֵין רָאוּי לִסְמֹךְ עַל הוֹרָיָה זוֹ.&nbsp; וְאַף עַל פִּי שֶׁנָּהֲגוּ כָּל בָּתֵּי דִּינִין לְהַשְׁבִּיעַ בִּלְשׁוֹן הַקֹּדֶשׁ--צָרִיךְ לְהוֹדִיעַ אֶת הַנִּשְׁבָּע, עַד שֶׁיִּהְיֶה מַכִּיר לְשׁוֹן הַשְּׁבוּעָה:&nbsp; שֶׁשְּׁבוּעַת הַדַּיָּנִין, הִיא שְׁבוּעַת הַפִּקָּדוֹן בְּעַצְמָהּ.&nbsp; וְאַף שְׁבוּעַת הֶסֵּת, נָהֲגוּ כָּל הָעָם לְהַשְׁבִּיעַ אוֹתָהּ בִּלְשׁוֹן הַקֹּדֶשׁ.</p>

<p><b>יא,טז</b>&nbsp;&nbsp;[טו] כָּל מִי שֶׁיִּתְחַיַּב שְׁבוּעַת הַדַּיָּנִין שְׁהִיא עַל יְדֵי טְעָנַת וַדַּאי וּכְפִירָה, בֵּין שֶׁהָיְתָה מִן הַתּוֹרָה בֵּין שֶׁהָיְתָה מִדִּבְרֵי סוֹפְרִים--מְאַיְּמִין עָלָיו כְּמוֹ שֶׁיִּתְבָּאַר; וְכָל מִי שֶׁיִּתְחַיַּב בָּהּ בִּטְעָנַת סָפֵק, בֵּין מִן הַתּוֹרָה בֵּין מִדִּבְרֵי סוֹפְרִים--אֵינוּ צָרִיךְ אִיּוּם.</p>

<p><b>יא,יז</b>&nbsp;&nbsp;[טז] וְכֵיצַד מְאַיְּמִין עַל הַנִּשְׁבָּע:&nbsp; אוֹמְרִין לוֹ הֱוֵי יוֹדֵעַ, שֶׁכָּל הָעוֹלָם כֻּלּוֹ נִזְדַּעְזַע בְּשָׁעָה שֶׁאָמַר הַקָדוֹשׁ בָּרוּךְ הוּא "לֹא תִשָּׂא אֶת-שֵׁם-ה' אֱלֹהֶיךָ, לַשָּׁוְא" (שמות כ,ו; דברים ה,י).&nbsp; וְכָל עֲבֵרוֹת שֶׁבַּתּוֹרָה נֶאֱמָר בָּהֶן נַקֵּה, וְכָאן נֶאֱמָר "לֹא יְנַקֶּה" (שם).&nbsp; כָּל עֲבֵרוֹת שֶׁבַּתּוֹרָה, נִפְרָעִין מִמֶּנּוּ; וְכָאן מִמֶּנּוּ, וּמִמִּשְׁפַּחְתּוֹ שֶׁמְּחַפִּין עָלָיו.&nbsp; וְלֹא עוֹד, אֵלָא גּוֹרֵם לְהִפָּרַע מִכָּל שׂוֹנְאֵיהֶם שֶׁלְּיִשְׂרָאֵל--שֶׁכָּל יִשְׂרָאֵל עַרָּבִין זֶה בְּזֶה, שֶׁנֶּאֱמָר "אָלֹה וְכַחֵשׁ, וְרָצֹחַ .&nbsp;.&nbsp;." (הושע ד,ב), וְכָתוּב אַחֲרָיו "עַל-כֵּן תֶּאֱבַל הָאָרֶץ, וְאֻמְלַל כָּל-יוֹשֵׁב בָּהּ" (הושע ד,ג).</p>

<p><b>יא,יח</b>&nbsp;&nbsp;כָּל עֲבֵרוֹת שֶׁבַּתּוֹרָה--תּוֹלִין לוֹ שְׁנַיִם וּשְׁלוֹשָׁה דּוֹרוֹת, אִם יֵשׁ לוֹ זְכוּת.&nbsp; וְכָאן--נִפְרָעִין מִיָּד, שֶׁנֶּאֱמָר "הוֹצֵאתִיהָ, נְאֻם ה' צְבָאוֹת, וּבָאָה אֶל-בֵּית הַגַּנָּב, וְאֶל-בֵּית הַנִּשְׁבָּע בִּשְׁמִי לַשָּׁקֶר" (זכריה ה,ד):&nbsp; "הוֹצֵאתִיהָ", מִיָּד; "וּבָאָה אֶל-בֵּית הַגַּנָּב", זֶה הַגּוֹנֵב דַּעַת הַבְּרִיּוֹת, וְאֵין לוֹ מָמוֹן עַל חֲבֵרוֹ, וְטוֹעֲנוֹ בְּחִנָּם וּמַשְׁבִּיעוֹ; "וְאֶל-בֵּית הַנִּשְׁבָּע בִּשְׁמִי לַשָּׁקֶר", כְּמַשְׁמָעוֹ.&nbsp; "וְכִלַּתּוּ וְאֶת-עֵצָיו וְאֶת-אֲבָנָיו" (שם)--דְּבָרִים שְׁאֵין אֵשׁ וּמַיִם מְכַלִּין אוֹתָן, שְׁבוּעַת שֶׁקֶר מְכַלָּה אוֹתָן.&nbsp; [יז] וְעִנְיַן הָאִיּוּם הַזֶּה כֻּלּוֹ--בְּלָשׁוֹן שְׁהֶן מַכִּירִין אוֹמְרִין לָהֶם, כְּדֵי שֶׁיָּבִינוּ בַּדְּבָרִים וְיַחְזֹר הַחוֹטֶא לַמּוּטָב.</p>

<p><b>יא,יט</b>&nbsp;&nbsp;אָמַר אֵינִי נִשְׁבָּע--פּוֹטְרִין אוֹתוֹ, וְנוֹתֵן מַה שֶׁטְּעָנוֹ חֲבֵרוֹ; וְכֵן אִם אָמַר הַטּוֹעֵן אֵינִי מַשְׁבִּיעוֹ, וּפְטָרוֹ--הוֹלְכִין לָהֶן.&nbsp; [יח] אָמַר הֲרֵינִי נִשְׁבָּע, וַחֲבֵרוֹ תּוֹבְעוֹ--הָעוֹמְדִים שָׁם אוֹמְרִין זֶה לְזֶה "סוּרוּ נָא מֵעַל אָהֳלֵי הָאֲנָשִׁים הָרְשָׁעִים הָאֵלֶּה" (במדבר טז,כו); וְאוֹמְרִין לוֹ, לֹא עַל דַּעְתָּךְ אָנוּ מַשְׁבִּיעִין אוֹתָךְ, אֵלָא עַל דַּעְתֵּנוּ, וְעַל דַּעַת בֵּית דִּין.</p>

<p><b>יא,כ</b>&nbsp;&nbsp;[יט] אַף עַל פִּי שְׁאֵין מְאַיְּמִין אִיּוּם זֶה בִּשְׁבוּעַת טְעָנַת סָפֵק כְּמוֹ שֶׁבֵּאַרְנוּ, וְלֹא בִּשְׁבוּעַת הֶסֵּת--צְרִיכִין הַדַּיָּנִין לִפְצֹר בְּבַעֲלֵי דִּינִין:&nbsp; אוּלַי יַחְזְרוּ בָּהֶן, עַד שֶׁלֹּא תִהְיֶה שָׁם שְׁבוּעָה כְּלָל.</p>

<p><b>יא,כא</b>&nbsp;&nbsp;[כ] דָּבָר בָּרוּר וְגָלוּי, שֶׁכָּל הַנִּשְׁבָּע שְׁבוּעַת הַדַּיָּנִין אוֹ שְׁבוּעַת הֶסֵּת בְּשֶׁקֶר--שְׁהוּא חַיָּב מִשּׁוֹם שְׁבוּעַת הַפִּקָּדוֹן, שֶׁכְּבָר נִתְבָּאֲרוּ מִשְׁפָּטֶיהָ; וְאֵינוּ לוֹקֶה, וְאַף עַל פִּי שְׁהוּא מֵזִיד.&nbsp; וְנִתְחַיַּב לְשַׁלַּם מַה שֶׁנִּשְׁבַּע עָלָיו, בְּתוֹסֶפֶת חֹמֶשׁ--שְׁהוּא רְבִיעַ הַקֶּרֶן, עַד שֶׁיִּהְיֶה הוּא וְחֻמְשׁוֹ חֲמִשָּׁה; וּמֵבִיא קָרְבַּן אָשָׁם, אִם יֵשׁ שָׁם בַּיִת, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁבוּעוֹת פֵּרֶק יב</h2>

<p><b>יב,א</b>&nbsp;&nbsp;אַף עַל פִּי שֶׁלּוֹקֶה הַנִּשְׁבָּע לַשָּׁוְא אוֹ עַל שֶׁקֶר, וְכֵן הַנִּשְׁבָּע שְׁבוּעַת הָעֵדוּת אוֹ שְׁבוּעַת הַפִּקָּדוֹן וּמֵבִיא קָרְבָּן--אֵין מִתְכַּפֵּר לָהֶן עָווֹן הַשְּׁבוּעָה כֻּלּוֹ, שֶׁנֶּאֱמָר "לֹא יְנַקֶּה ה'" (שמות כ,ו; דברים ה,י):&nbsp; אֵין לְזֶה נִקָּיוֹן מִדִּין שָׁמַיִם עַד שֶׁיִּפָּרַע מִמֶּנּוּ עַל הַשֵּׁם הַגָּדוֹל שֶׁחִלַּל, שֶׁנֶּאֱמָר "וְחִלַּלְתָּ אֶת-שֵׁם אֱלֹהֶיךָ, אֲנִי ה'" (ויקרא יט,יב).&nbsp; לְפִיכָּךְ צָרִיךְ אָדָם לְהִזָּהֵר מֵעָווֹן זֶה, יוֹתֵר מִכָּל הָעֲבֵרוֹת.</p>

<p><b>יב,ב</b>&nbsp;&nbsp;עָווֹן זֶה מִן הַחֲמוּרוֹת הוּא, כְּמוֹ שֶׁבֵּאַרְנוּ בְּהִלְכּוֹת תְּשׁוּבָה; אַף עַל פִּי שְׁאֵין בּוֹ לֹא כָּרֵת, וְלֹא מִיתַת בֵּית דִּין--יֵשׁ בּוֹ חִלּוּל הַשֵּׁם הַמְּקֻדָּשׁ, שְׁהוּא גָּדוֹל מִכָּל הָעֲווֹנוֹת.</p>

<p><b>יב,ג</b>&nbsp;&nbsp;מִי שֶׁנִּשְׁבַּע בַּשָּׁמַיִם וּבָאָרֶץ וּבַשֶּׁמֶשׁ וְכַיּוֹצֶא בָּהֶן--אַף עַל פִּי שְׁאֵין כַּוָּנָתוֹ אֵלָא לְמִי שֶׁבְּרָאָם, אֵין זוֹ שְׁבוּעָה; וְכֵן הַנִּשְׁבָּע בְּנָבִיא מִן הַנְּבִיאִים, אוֹ בִּכְתָב מִכִּתְבֵי הַקֹּדֶשׁ--אַף עַל פִּי שְׁאֵין כַּוָּנָתוֹ אֵלָא לְמִי שֶׁשָּׁלַח נָבִיא זֶה אוֹ לְמִי שֶׁצִּוָּה בִּכְתָב זֶה, אֵין זוֹ שְׁבוּעָה.&nbsp; וְאַף עַל פִּי שְׁאֵין אֵלּוּ שְׁבוּעוֹת, מְאַיְּמִין עֲלֵיהֶן וּמְלַמְּדִין אֶת הָעָם שֶׁלֹּא יִנְהֲגוּ קַלּוּת רֹאשׁ בְּכָּךְ; וּמַרְאִין בְּעֵינֵיהֶם שֶׁזּוֹ שְׁבוּעָה, וּפוֹתְחִין לָהֶם פֶּתַח וּמַתִּירִין לָהֶם.</p>

<p><b>יב,ד</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר כִּתְבֵי הַקֹּדֶשׁ.&nbsp; אֲבָל הַנִּשְׁבָּע בַּתּוֹרָה--אִם נִשְׁבַּע בְּמַה שֶׁכָּתוּב בָּהּ, דַּעְתּוֹ עַל הַהַזְכָּרוֹת; וְאִם נִשְׁבַּע בָּהּ סְתָם, דַּעְתּוֹ עַל הַגָּוִיל, וְאֵין כָּאן שְׁבוּעָה.&nbsp; נְטָלָהּ בְּיָדוֹ וְנִשְׁבַּע בָּהּ--הֲרֵי זֶה כְּמִי שֶׁנִּשְׁבַּע בְּמַה שֶׁכָּתוּב בָּהּ, וְאָסוּר.&nbsp; [ה] וְהַנִּשְׁבָּע בַּתּוֹרָה סְתָם--אִם תַּלְמִיד חֲכָמִים הוּא, אֵינוּ צָרִיךְ שְׁאֵלָה לְחָכָם; וְאִם עַם הָאָרֶץ הוּא, צָרִיךְ שְׁאֵלָה לְחָכָם, כְּדֵי שֶׁלֹּא יִנְהֲגוּ קַלּוּת רֹאשׁ בִּשְׁבוּעוֹת.</p>

<p><b>יב,ה</b>&nbsp;&nbsp;[ו] עֶבֶד שֶׁנִּשְׁבַּע--אֵין רִבּוֹ צָרִיךְ לִכְפּוֹתוֹ, וַהֲרֵי הוּא אַחַר שֶׁנִּשְׁבַּע כְּקֹדֶם שֶׁנִּשְׁבַּע:&nbsp; לְפִי שְׁאֵין גּוּפוֹ קָנוּי לוֹ, כְּדֵי שֶׁתָּחוּל עָלָיו שְׁבוּעָתוֹ; וְנֶאֱמָר בַּשְּׁבוּעוֹת "לֶאְסֹר אִסָּר עַל-נַפְשׁוֹ" (במדבר ל,ג), מִי שֶׁנַּפְשׁוֹ בִּרְשׁוּתוֹ--יָצָא עֶבֶד, שְׁהוּא בִּרְשׁוּת אֲחֵרִים, וְנִמְצָא זֶה, כְּמִי שֶׁנִּשְׁבַּע עַל נִכְסֵי אַחֵר.</p>

<p><b>יב,ו</b>&nbsp;&nbsp;[ז] קְטַנִּים שֶׁנִּשְׁבְּעוּ, וְהֶן יוֹדְעִין טַעַם הַשְּׁבוּעָה--אַף עַל פִּי שְׁאֵינָן חַיָּבִין--כּוֹפִין אוֹתָן לַעֲמֹד בְּדִבְרֵיהֶן כְּדֵי לְחַנְּכָן וּלְאַיַּם עֲלֵיהֶם, שֶׁלֹּא יִנְהֲגוּ קַלּוּת רֹאשׁ בִּשְׁבוּעוֹת.&nbsp; וְאִם הָיָה הַדָּבָר שֶׁנִּשְׁבְּעוּ עָלָיו, דָּבָר שְׁאֵין הַקָּטָן יָכוֹל לַעֲמֹד בּוֹ אֵלָא אִם כֵּן נִזָּק--כְּגוֹן שֶׁנִּשְׁבַּע שֶׁיָּצוּם, אוֹ שֶׁלֹּא יֹאכַל בָּשָׂר זְמָן מְרֻבֶּה--מַכֶּה אוֹתוֹ אָבִיו אוֹ רִבּוֹ, וְגוֹעֲרִין בּוֹ, וּמַרְאִין לוֹ שֶׁהֻתְּרָה שְׁבוּעָתוֹ, כְּדֵי שֶׁלֹּא יִהְיֶה רָגִיל לְהָקֶל רֹאשׁ בִּשְׁבוּעוֹת.</p>

<p><b>יב,ז</b>&nbsp;&nbsp;[ח] צָרִיךְ לְהִזָּהֵר בַּקְּטַנִּים הַרְבֵּה, וּלְלַמַּד לְשׁוֹנָם דִּבְרֵי אֱמֶת בְּלֹא שְׁבוּעָה--כְּדֵי שֶׁלֹּא יִהְיוּ רְגִילִין לְהִשָּׁבַע תָּמִיד, כַּגּוֹיִים; וְזֶה הַדָּבָר כְּמוֹ חוֹבָה הוּא עַל אֲבוֹתֵיהֶם, וְעַל מְלַמְּדֵי תִּינוֹקוֹת.</p>

<p><b>יב,ח</b>&nbsp;&nbsp;[ט] הַשּׁוֹמֵעַ הַזְכָּרַת הַשֵּׁם מִפִּי חֲבֵרוֹ לַשָּׁוְא, אוֹ שֶׁנִּשְׁבַּע לְפָנָיו לַשֶּׁקֶר, אוֹ שֶׁבֵּרַךְ בְּרָכָה שְׁאֵינָהּ צְרִיכָה, שְׁהוּא עוֹבֵר מִשּׁוֹם נוֹשֵׂא שֵׁם ה' לַשָּׁוְא כְּמוֹ שֶׁבֵּאַרְנוּ בְּהִלְכּוֹת בְּרָכוֹת--הֲרֵי זֶה חַיָּב לְנַדּוֹתוֹ; וְאִם לֹא נִדָּהוּ, הוּא בְּעַצְמוֹ יְהֶא בְּנִדּוּי.&nbsp; וְצָרִיךְ לְהַתִּיר אוֹתוֹ מִיָּד, כְּדֵי שֶׁלֹּא יִהְיֶה מִכְשׁוֹל לַאֲחֵרִים--שֶׁהֲרֵי אֵינוּ יוֹדֵעַ שֶׁנִּדּוּהוּ.&nbsp; וְאִם תֹּאמַר יוֹדִיעוֹ, נִמְצְאוּ כָּל הָעוֹלָם בְּנִדּוּי--שֶׁהֲרֵי לִמְּדוּ לְשׁוֹנָם מַעֲוָה וּשְׁבוּעָה תָּמִיד.</p>

<p><b>יב,ט</b>&nbsp;&nbsp;[י] בַּמֶּה דְּבָרִים אֲמוּרִים, בְּשֶׁהָיָה הַנִּשְׁבָּע הַזֶּה אוֹ הַמְּבָרֵךְ לְהַבְטָלָה מֵזִיד; אֲבָל אִם הָיָה שׁוֹגֵג, וְלֹא יָדַע שֶׁזֶּה אָסוּר--אֵינוּ חַיָּב לְנַדּוֹתוֹ.&nbsp; וַאֲנִי אוֹמֵר שֶׁאָסוּר לְנַדּוֹתוֹ, וְלֹא עָנַשׁ הַכָּתוּב שׁוֹגֵג; אֵלָא מַזְהִירוֹ וּמַתְרֶה בּוֹ, שֶׁלֹּא יַחְזֹר.</p>

<p><b>יב,י</b>&nbsp;&nbsp;[יא] וְלֹא שְׁבוּעָה לַשָּׁוְא בִּלְבָד, הִיא שֶׁאֲסוּרָה; אֵלָא אַפִלּוּ לְהַזְכִּיר שֵׁם מִן הַשֵּׁמוֹת הַמְּיֻחָדִין לְבַטָּלָה--אָסוּר, וְאַף עַל פִּי שֶׁלֹּא נִשְׁבַּע:&nbsp; הֲרֵי הַכָּתוּב מְצַוֶּה וְאוֹמֵר "לְיִרְאָה אֶת-הַשֵּׁם הַנִּכְבָּד וְהַנּוֹרָא" (דברים כח,נח); וּבִכְלַל יִרְאָתוֹ, שֶׁלֹּא יַזְכִּירוֹ לְבַטָּלָה.</p>

<p><b>יב,יא</b>&nbsp;&nbsp;לְפִיכָּךְ אִם טָעָה הַלָּשׁוֹן וְהוֹצִיא שֵׁם שָׁמַיִם לְבַטָּלָה--יְמַהַר מִיָּד וִישַׁבַּח וִיפָאַר וִיהַדַּר לוֹ, כְּדֵי שֶׁלֹּא יִזָּכֵר לְבַטָּלָה.&nbsp; כֵּיצַד:&nbsp; אָמַר ה'--אוֹמֵר בָּרוּךְ הוּא לְעוֹלָם וָעֶד, אוֹ גָּדוֹל הוּא וּמְהֻלָּל מְאוֹד, וְכַיּוֹצֶא בְּזֶה, כְּדֵי שֶׁלֹּא יְהֶא לְבַטָּלָה.</p>

<p><b>יב,יב</b>&nbsp;&nbsp;אַף עַל פִּי שֶׁמֻּתָּר לְהִשָּׁאֵל עַל הַשְּׁבוּעָה, כְּמוֹ שֶׁאָמַרְנוּ--וְאֵין בְּזֶה דֹּפִי, וּמִי שֶׁלִּבּוֹ נוֹקְפוֹ בְּדָבָר זֶה אֵינוּ אֵלָא שֶׁמֶץ מִינוּת.&nbsp; אַף עַל פִּי כֵן, רָאוּי לְהִזָּהֵר בְּדָבָר זֶה; וְאֵין נִזְקָקִין לְהֶתֵּר אֵלָא מִפְּנֵי דְּבַר מִצְוָה, אוֹ מִפְּנֵי צֹרֶךְ גָּדוֹל.&nbsp; וְטוֹבָה גְּדוֹלָה הִיא לָאָדָם שֶׁלֹּא יִשָּׁבַע כְּלָל; וְאִם עָבַר וְנִשְׁבַּע שֶׁיִּצְטַעַר, יַעֲמֹד בִּשְׁבוּעָתוֹ--שֶׁנֶּאֱמָר "נִשְׁבַּע לְהָרַע, וְלֹא יָמִר" (תהילים טו,ד), וְכָתוּב אַחֲרָיו "עֹשֵׂה-אֵלֶּה--לֹא יִמּוֹט לְעוֹלָם" (תהילים טו,ה).
<br>&nbsp;</p>
</div>
</body></html>
