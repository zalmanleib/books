<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר טהרה - הלכות שאר אבות הטומאות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁאָר אֲבוֹת הַטֻּמְאוֹת</h1>

<p>יֵשׁ בִּכְלָלָן שָׁלוֹשׁ מִצְווֹת עֲשֵׂה; וְזֶה הוּא פְּרָטָן:&nbsp; (א) דִּין טֻמְאַת נְבֵלָה; (ב) דִּין טֻמְאַת שֶׁרֶץ; (ג) דִּין טֻמְאַת שִׁכְבַת זֶרַע.&nbsp; עֲבוֹדָה זָרָה מְטַמְּאָה כְּשֶׁרֶץ, וְטֻמְאָתָהּ מִדִּבְרֵי סוֹפְרִים.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק א</h2>

<p><b>א,א</b>&nbsp;&nbsp;הַנְּבֵלָה, אָב מֵאֲבוֹת הַטֻּמְאוֹת:&nbsp; כַּזַּיִת מִבְּשָׂרָהּ--מְטַמֵּא אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר; וּמְטַמֵּא אֶת הָאָדָם בַּמַּשָּׂא לְטַמֵּא בְּגָדִים, כְּמֶרְכַּב הַזָּב.</p>

<p><b>א,ב</b>&nbsp;&nbsp;כֵּיצַד:&nbsp; אָדָם שֶׁנָּגַע בַּנְּבֵלָה--נִטְמָא, וַהֲרֵי הוּא רִאשׁוֹן לַטֻּמְאָה.&nbsp; וְאִם נָגַע בְּכֵלִים, אַפִלּוּ בְּשָׁעַת מַגָּעוֹ בַּנְּבֵלָה--הֲרֵי הֶן טְהוֹרִין; וְכֵן כֵּלִים שֶׁעָלָיו טְהוֹרִין--לְפִי שְׁהוּא וֶלֶד, וְאֵין וֶלֶד מְטַמֵּא כֵּלִים.</p>

<p><b>א,ג</b>&nbsp;&nbsp;אֲבָל הַנּוֹשֵׂא אֶת הַנְּבֵלָה--מְטַמֵּא כֵּלִים בְּשָׁעַת נְשִׂיאָתוֹ, שֶׁנֶּאֱמָר "וְהַנֹּשֵׂא, אֶת-נִבְלָתָם--יְכַבֵּס בְּגָדָיו" (ויקרא יא,כח); וְאוֹתָן הַבְּגָדִים, רִאשׁוֹן לַטֻּמְאָה.&nbsp; וְאֵינוּ מְטַמֵּא לֹא אָדָם וְלֹא כְּלֵי חֶרֶס, וְאַפִלּוּ בְּשָׁעַת נְשִׂיאָתוֹ, כְּמוֹ שֶׁבֵּאַרְנוּ בִּמְטַמְּאֵי מִשְׁכָּב וּמוֹשָׁב.</p>

<p><b>א,ד</b>&nbsp;&nbsp;[ב] אֶחָד בְּהֵמָה וְחַיָּה, בֵּין הַמֻּתָּרִין בַּאֲכִילָה בֵּין הָאֲסוּרִין--אִם מֵתוּ, כֻּלָּן בְּשָׂרָן מְטַמֵּא בְּכַזַּיִת.&nbsp; וּשְׁחִיטַת בְּהֵמָה טְהוֹרָה וְחַיָּה טְהוֹרָה, מְטַהֶרֶת אוֹתָהּ בְּכָל מָקוֹם:&nbsp; וְאַפִלּוּ שָׁחַט חֻלִּין בָּעֲזָרָה, וּקְדָשִׁים בַּחוּץ--הֲרֵי אֵלּוּ טְהוֹרִין; וְאִם אֵרַע פְּסוּל בַּשְּׁחִיטָה--הֲרֵי זוֹ נְבֵלָה וּמְטַמְּאָה בַּמַּשָּׂא, כְּמוֹ שֶׁבֵּאַרְנוּ בְּהִלְכּוֹת שְׁחִיטָה.</p>

<p><b>א,ה</b>&nbsp;&nbsp;[ג] בְּהֵמָה טְמֵאָה וְחַיָּה טְמֵאָה, אֵין הַשְּׁחִיטָה מוֹעֶלֶת בָּהּ; וְאֶחָד הַשּׁוֹחֵט אוֹתָהּ, אוֹ הַנּוֹחֵר אוֹ הַחוֹנֵק אוֹ שֶׁמֵּתָה כְּדַרְכָּהּ--הֲרֵי זוֹ נְבֵלָה.&nbsp; וְכָל הַנְּבֵלוֹת מִצְטָרְפוֹת לְעִנְיַן טֻמְאָה לְכַזַּיִת, אֶחָד טְמֵאוֹת וְאֶחָד טְהוֹרוֹת.</p>

<p><b>א,ו</b>&nbsp;&nbsp;[ד] מוֹחַ, הֲרֵי הוּא כְּבָשָׂר.&nbsp; וְדַם הַנְּבֵלָה--אֵינוּ מְטַמֵּא כַּנְּבֵלָה, אֵלָא הֲרֵי הוּא כְּמַשְׁקִין טְמֵאִים, שְׁאֵינוּ מְטַמֵּא אָדָם וְלֹא כֵּלִים, מִן הַתּוֹרָה.</p>

<p><b>א,ז</b>&nbsp;&nbsp;[ה] חֵלֶב בְּהֵמָה טְהוֹרָה שֶׁמֵּתָה--טָהוֹר, שֶׁנֶּאֱמָר "וְחֵלֶב נְבֵלָה וְחֵלֶב טְרֵפָה, יֵעָשֶׂה לְכָל-מְלָאכָה" (ויקרא ז,כד):&nbsp; מִי שֶׁאִסּוּרוֹ מִשּׁוֹם נְבֵלָה וּטְרֵפָה.&nbsp; וְאִם הֻכְשַׁר בְּמַשְׁקִין הַמַּכְשִׁירִין--הֲרֵי הוּא כְּאֹכָלִין טְמֵאִים, וְאֵינוּ כִּבְשַׂר נְבֵלָה.&nbsp; וְהַנּוֹגֵעַ בַּחֵלֶב הַחוֹפֶה אֶת הַכִּלְיָה קֹדֶם הַפְרָשָׁה--הֲרֵי זֶה טָמֵא, כַּנּוֹגֵעַ בַּכִּלְיָה עַצְמָהּ:&nbsp; שֶׁהֲרֵי כַּמָּה חוּטִין נִמְשָׁכִין מִמֶּנָּה בַּחֵלֶב.</p>

<p><b>א,ח</b>&nbsp;&nbsp;אֲבָל בְּהֵמָה טְמֵאָה, וְהַחַיָּה בֵּין טְמֵאָה בֵּין טְהוֹרָה--אֶחָד בְּשָׂרָהּ וְאֶחָד חֶלְבָּהּ לַטֻּמְאָה, וּמְטַמֵּא אָדָם וְכֵלִים בְּכַזַּיִת כִּבְשַׂר הַנְּבֵלָה.</p>

<p><b>א,ט</b>&nbsp;&nbsp;[ו] הַכּוֹי--חֶלְבּוֹ מְטַמֵּא כִּבְשָׂרוֹ, וְטֻמְאָתוֹ בְּסָפֵק.&nbsp; לְפִיכָּךְ אֵין שׂוֹרְפִין עָלָיו תְּרוּמָה וּקְדָשִׁים; וְאֵין חַיָּבִין כָּרֵת עַל טֻמְאָתוֹ עַל בִּיאַת הַמִּקְדָּשׁ, אוֹ אֲכִילַת קֳדָשָׁיו.</p>

<p><b>א,י</b>&nbsp;&nbsp;[ז] וְאֵלּוּ דְּבָרִים שְׁאֵין מְטַמְּאִין מִן הַנְּבֵלוֹת:&nbsp; הָעֲצָמוֹת; וְהַקְּרָנַיִם וְהַטְּלַפַּיִם, אַפִלּוּ עִיקָרָן הָרַךְ שְׁאִם יֵחָתֵךְ מִן הַחַי יוֹצֶא דָּם; וְהָעוֹר, אַף עַל פִּי שְׁאֵינוּ מְעֻבָּד; וְהָאֲלַל, וְהַגִּידִים, וְהַמָּרָק וְהַתְּבָלִין הַמִּתְבַּשְּׁלִין עִמָּהּ.</p>

<p><b>א,יא</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁפֵּרְשׁוּ מִן הַנְּבֵלָה.&nbsp; אֲבָל הַנּוֹגֵעַ בְּאֶחָד מִכָּל אֵלּוּ כִּשְׁהֶן מְחֻבָּרִין בַּבָּשָׂר, הֲרֵי זֶה טָמֵא:&nbsp; וְהוּא, שֶׁיִּהְיֶה בַּבָּשָׂר כַּזַּיִת--שְׁאֵין אֶחָד מִכָּל אֵלּוּ מִצְטָרֵף לְכַזַּיִת.&nbsp; [ח] הָאֲלַל, בֵּין שֶׁפְּלָטַתּוּ סַכִּין בֵּין שֶׁפְּלָטַתּוּ חַיָּה--אֵינוּ מִצְטָרֵף לְכַזַּיִת; וְאִם כְּנָסוֹ, וְהָיָה בּוֹ כַּזַּיִת--מְטַמֵּא.</p>

<p><b>א,יב</b>&nbsp;&nbsp;[ט] וְאֵלּוּ בְּהֵמוֹת שֶׁעוֹרוֹתֵיהֶן כִּבְשָׂרָן--עוֹר הַחֲזִיר שֶׁלַּיִּשּׁוּב, וְעוֹר חֲטֹרֶת הַגָּמָל הָרַכָּה, וְעוֹר בֵּית הַבֹּשֶׁת, וְעוֹר הַשְּׁלִיל, וְעוֹר שֶׁתַּחַת הָאַלְיָה:&nbsp; הֲרֵי אֵלּוּ מְטַמְּאִין מִן הַנְּבֵלָה.&nbsp; וְאִם עִבְּדָן, אוֹ הִלַּךְ בָּהֶן כְּדֵי עַבְדָה--הֲרֵי אֵלּוּ טְהוֹרִין.&nbsp; וְאִם עָשָׂה בָּהֶן מַעֲשֶׂה שֶׁבִּטְּלָן--טְהוֹרִין, אַף עַל פִּי שֶׁלֹּא הִלַּךְ בָּהֶן כְּדֵי עַבְדָה.&nbsp; כֵּיצַד--אֹזֶן חֲמוֹר שֶׁטְּלָיָהּ לִקְפִיפָתוֹ, טְהוֹרָה.</p>

<p><b>א,יג</b>&nbsp;&nbsp;כַּמָּה הוּא כְּדֵי עַבְדָה, אַרְבַּעַת מִילִין.&nbsp; וְאֵיזוֹ הִיא חֲטֹרֶת רַכָּה:&nbsp; כָּל זְמָן שֶׁלֹּא טְעָנָהּ; הִגִּיעַ זְמַנָּהּ לִטְעֹן וְלֹא טְעָנָהּ, אוֹ שֶׁטְּעָנָהּ קֹדֶם שֶׁיַּגִּיעַ זְמַנָּהּ--הֲרֵי זֶה סָפֵק.</p>

<p><b>א,יד</b>&nbsp;&nbsp;[י] הַמַּפְשִׁיט נִבְלַת בְּהֵמָה אוֹ חַיָּה, בֵּין טְמֵאָה בֵּין טְהוֹרָה, בֵּין דַּקָּה בֵּין גַּסָּה--אִם לְשָׁטִיחַ הִפְשִׁיט--כֵּיוָן שֶׁהִפְשִׁיט מִן הָעוֹר כְּדֵי אֲחִיזָה וְהוּא שְׁנֵי טְפָחִים, הַנּוֹגֵעַ בָּעוֹר זֶה שֶׁהֻפְשַׁט טָהוֹר; וְעַד שֶׁלֹּא הִפְשִׁיט שְׁנֵי טְפָחִים, הַנּוֹגֵעַ בָּעוֹר כַּנּוֹגֵעַ בַּבָּשָׂר.</p>

<p><b>א,טו</b>&nbsp;&nbsp;הִפְשִׁיטָהּ כְּדֵי לַעֲשׂוֹת מִן הָעוֹר חֵמֶת--הֲרֵי הָעוֹר חִבּוּר, עַד שֶׁיַּפְשִׁיט אֶת כָּל הֶחָזֶה.&nbsp; וְאִם הִפְשִׁיטָהּ מֵרַגְלָהּ בִּלְבָד--הֲרֵי הָעוֹר כֻּלּוֹ חִבּוּר וְהַנּוֹגֵעַ בָּעוֹר כַּנּוֹגֵעַ בַּבָּשָׂר, עַד שֶׁיַּפְרִישׁ הָעוֹר כֻּלּוֹ מֵעַל הַבָּשָׂר.</p>

<p><b>א,טז</b>&nbsp;&nbsp;וְכֵן הַמַּפְשִׁיט בַּשְּׁרָצִים--חִבּוּר, עַד שֶׁיַּפְשִׁיט הָעוֹר כֻּלּוֹ.&nbsp; עוֹר שֶׁעַל הַצַּוָּאר--חִבּוּר, עַד שֶׁיַּפְשִׁיט אֶת כֻּלּוֹ.&nbsp; וְכָל עוֹר שְׁהוּא חִבּוּר לְטַמֵּא, כָּךְ הוּא חִבּוּר לְהִטַּמֵּא:&nbsp; שְׁאִם הָיְתָה שְׁחוּטָה, וְנָגְעָה טֻמְאָה בְּעוֹר זֶה שְׁהוּא חִבּוּר--נִטְמָא הַבָּשָׂר.</p>

<p><b>א,יז</b>&nbsp;&nbsp;[יא] עוֹר שֶׁיֵּשׁ עָלָיו כַּזַּיִת נְבֵלָה--הַנּוֹגֵעַ בַּצִּיב הַיּוֹצֶא מִמֶּנּוּ, וּבִשְׂעָרָהּ שֶׁכְּנֶגְדּוֹ מֵאֲחוֹרֵי הָעוֹר--נִטְמָא:&nbsp; מִפְּנֵי שֶׁהָעוֹר בִּשְׂעָרוֹ שׁוֹמֵר לַבָּשָׂר.&nbsp; בַּמֶּה דְּבָרִים אֲמוּרִים, שֶׁפְּלָטַתּוּ חַיָּה; אֲבָל פְּלָטַתּוּ סַכִּין--אִם הָיָה מְרֻדָּד, בָּטַל עַל גַּב הָעוֹר.</p>

<p><b>א,יח</b>&nbsp;&nbsp;[יב] עוֹר שֶׁיֵּשׁ עָלָיו כִּשְׁנֵי חֲצָיֵי זֵיתִים בְּשַׂר נְבֵלָה, הָעוֹר מְבַטְּלָן; וְאֵינָן מְטַמְּאִין לֹא בַּמַּגָּע וְלֹא בַּמַּשָּׂא--שֶׁכָּל שְׁאֵינוּ מְטַמֵּא מִן הַנְּבֵלָה בַּמַּגָּע, אֵינוּ מְטַמֵּא בַּמַּשָּׂא.</p>

<p><b>א,יט</b>&nbsp;&nbsp;אֲבָל שְׁנֵי חֲצָיֵי זֵיתִים שֶׁתְּחָבָן בְּקֵיסָם--הַנּוֹשֵׂא אוֹתָן טָמֵא, שֶׁהֲרֵי נָשָׂא כַּזַּיִת; וְהַנּוֹגֵעַ טָהוֹר, שְׁאֵין חִבּוּרֵי אָדָם חִבּוּר:&nbsp; וְהוּא שֶׁיִּהְיוּ שְׁנֵיהֶן מְרֻדָּדִין וּדְבוּקִין זֶה בְּזֶה, כְּדֵי שֶׁיִּנָּטְלוּ כְּאֶחָד; אֲבָל אִם הָיָה חֲצִי זַיִת זֶה בִּפְנֵי עַצְמוֹ וְזֶה בִּפְנֵי עַצְמוֹ, בְּקֵיסָם אֶחָד--אַפִלּוּ הוֹלִיךְ וְהֵבִיא כָּל הַיּוֹם כֻּלּוֹ, טָהוֹר.</p>

<p><b>א,כ</b>&nbsp;&nbsp;[יג] בְּשַׂר נְבֵלָה שֶׁנִּפְסַד וְהִבְאִישׁ, וְנִפְסַל מִלֶּאֱכֹל הַכֶּלֶב--טָהוֹר; לְפִיכָּךְ נְצָל הַנְּבֵלָה, סְפֵק אִם מְטַמֵּא בְּכַזַּיִת אוֹ אֵינוּ מְטַמֵּא.&nbsp; בְּשַׂר נְבֵלָה שֶׁיָּבַשׁ--אִם יָכוֹל לִשְׁרוֹת בְּפוֹשְׁרִין מֵעֵת לְעֵת וְלַחְזֹר לַח וְרָאוּי לַכֶּלֶב, מְטַמֵּא; וְאִם לָאו--טָהוֹר, וְאַפִלּוּ כְּאֹכָלִין טְמֵאִין אֵינוּ מְטַמֵּא.</p>

<p><b>א,כא</b>&nbsp;&nbsp;[יד] בְּשַׂר נְבֵלָה שֶׁהָיָה סָרוּחַ מֵעִיקָרוֹ, וְאֵינוּ רָאוּי לְמַאֲכַל אָדָם--הֲרֵי זֶה טָהוֹר:&nbsp; שֶׁנֶּאֱמָר "לַגֵּר אֲשֶׁר-בִּשְׁעָרֶיךָ תִּתְּנֶנָּה וַאֲכָלָהּ" (דברים יד,כא), עַד שֶׁתִּהְיֶה תְּחִלָּתָהּ רְאוּיָה לַגֵּר.</p>

<p><b>א,כב</b>&nbsp;&nbsp;[טו] שִׁלְיָה שֶׁלַּנְּבֵלָה--הֲרֵי הִיא כְּפֶרֶשׁ וְכִרְעִי, וְאֵינָהּ מְטַמְּאָה כַּנְּבֵלָה; וְאִם חִשַּׁב עָלֶיהָ לַאֲכִילָה, מִטַּמְּאָה טֻמְאַת אֹכָלִין.&nbsp; הַקֵּבָה וְהֶחָלָב שֶׁלַּנְּבֵלָה, טְהוֹרִין מִכְּלוּם.</p>

<p><b>א,כג</b>&nbsp;&nbsp;[טז] בְּהֵמָה שֶׁשָּׁפְעָה חֲרָרַת דָּם--אַף עַל פִּי שֶׁנִּפְטְרָה מִן הַבְּכוֹרָה--אֵינָהּ מְטַמְּאָה לֹא בַּמַּגָּע וְלֹא בַּמַּשָּׂא עַד שֶׁיִּהְיֶה בָּהּ צוּרַת נֵפֶל, לְפִי שְׁהִיא בְּטֵלָה בְּרֹב הַיּוֹצֶא עִמָּהּ; לְפִיכָּךְ הִיא טְהוֹרָה, אַף עַל פִּי שֶׁהָיְתָה רְאוּיָה לַגֵּר עַל גַּב אִמָּהּ.</p>

<p><b>א,כד</b>&nbsp;&nbsp;[יז] נְבֵלָה שֶׁנִּתְעָרְבָה בִּשְׁחוּטָה--אִם רֹב מִן הַשְּׁחוּטָה--בָּטְלָה הַנְּבֵלָה בַּשְּׁחוּטָה, וְאֵין הַכֹּל מְטַמֵּא בַּמַּגָּע; אֲבָל אִם נָשָׂא הַכֹּל, נִטְמָא:&nbsp; שְׁאֵי אִפְשָׁר לַשְּׁחוּטָה, שֶׁתַּחְזֹר נְבֵלָה; אֲבָל הַנְּבֵלָה--אִפְשָׁר שֶׁתִּטְהַר כְּשֶׁתִּסְרַח, לְפִיכָּךְ תִּבָּטֵל.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ב</h2>

<p><b>ב,א</b>&nbsp;&nbsp;בְּהֵמָה אוֹ חַיָּה טְמֵאָה שֶׁנִּשְׁחֲטָה--אֵינָהּ מְטַמְּאָה מִשּׁוֹם נְבֵלָה כָּל זְמָן שְׁהִיא מְפַרְכֶּסֶת עַד שֶׁתָּמוּת, אוֹ עַד שֶׁיַּתִּיז אֶת רֹאשָׁהּ; וַהֲרֵי הִיא כְּאֹכָלִין טְמֵאִין.</p>

<p><b>ב,ב</b>&nbsp;&nbsp;נְחָרָהּ, וַהֲרֵי הִיא מְפַרְכֶּסֶת--אֵין בָּהּ אַפִלּוּ טֻמְאַת אֹכָלִין, כָּל זְמָן שְׁהִיא מְפַרְכֶּסֶת.&nbsp; וְאֵבֶר הַפּוֹרֵשׁ מִן הַמְּפַרְכֶּסֶת אָסוּר לִבְנֵי נוֹחַ, כַּפּוֹרֵשׁ מִן הַחַי; וּבְשָׂרָהּ הַפּוֹרֵשׁ מִמֶּנָּה, כַּפּוֹרֵשׁ מִן הַחַי.</p>

<p><b>ב,ג</b>&nbsp;&nbsp;וְכֵן טְהוֹרָה שֶׁנִּפְסְלָה בִּשְׁחִיטָתָהּ, וַעֲדַיִן הִיא מְפַרְכֶּסֶת.&nbsp; שָׁחַט בָּהּ אֶחָד, אוֹ רֹב אֶחָד--אֵין בָּהּ טֻמְאָה כְּלָל, עַד שֶׁתָּמוּת.</p>

<p><b>ב,ד</b>&nbsp;&nbsp;חִלַּק הַבְּהֵמָה לִשְׁנַיִם, אוֹ שֶׁנִּטְּלָה יָרֵךְ וְחָלָל שֶׁלָּהּ--הֲרֵי זוֹ נְבֵלָה, וּמְטַמְּאָה בַּמַּגָּע וּבַמַּשָּׂא:&nbsp; אַף עַל פִּי שֶׁעֲדַיִן הִיא בַּחַיִּים.</p>

<p><b>ב,ה</b>&nbsp;&nbsp;וְכֵן אִם קְרָעָהּ מִגַּבָּהּ, אוֹ שֶׁנִּשְׁבְּרָה מַפְרֶקֶת וְרֹב בָּשָׂר עִמָּהּ--הֲרֵי זוֹ כַּנְּבֵלָה לְכָל דָּבָר.</p>

<p><b>ב,ו</b>&nbsp;&nbsp;[ב] בְּהֵמָה שֶׁמֵּת עֻבְרָהּ בְּתוֹךְ מֵעֶיהָ, וְהוֹשִׁיט הָרוֹעֶה אֶת יָדוֹ וְנָגַע בּוֹ--בֵּין בִּבְהֵמָה טְמֵאָה, בֵּין בִּבְהֵמָה טְהוֹרָה--הֲרֵי זֶה הַנּוֹגֵעַ טָהוֹר:&nbsp; עַד שֶׁיֵּצֵא הַנֵּפֶל לְאַוֵּיר הָעוֹלָם.</p>

<p><b>ב,ז</b>&nbsp;&nbsp;[ג] בָּשָׂר הַפּוֹרֵשׁ מִן הַבְּהֵמָה וְחַיָּה כִּשְׁהֶן חַיִּין, בֵּין טְמֵאִין בֵּין טְהוֹרִין--הֲרֵי הוּא טָהוֹר, וְאֵינוּ מְטַמֵּא כַּנְּבֵלָה.&nbsp; אֲבָל אֵבֶר מִן הַחַי הַפּוֹרֵשׁ מֵהֶן, מְטַמֵּא כַּנְּבֵלָה:&nbsp; אֶחָד אֵבֶר מִן הַחַי הַפּוֹרֵשׁ מִן הַבְּהֵמָה עַצְמָהּ, אוֹ אֵבֶר הַפּוֹרֵשׁ מִן הַשְּׁלִיל שֶׁבְּבִטְנָהּ.&nbsp; וְהָאֵבָרִים, אֵין לָהֶן שֵׁעוּר; אַפִלּוּ הָיָה כַּשְּׂעוֹרָה אוֹ פָּחוּת, מְטַמֵּא:&nbsp; וְהוּא שֶׁיִּהְיֶה הָאֵבֶר כִּבְרִיָּתוֹ בָּשָׂר וְגִידִים וַעֲצָמוֹת, וְיִהְיֶה עָלָיו בָּשָׂר כְּדֵי לַעֲלוֹת אֲרוּכָה; הָיָה הַבָּשָׂר פָּחוּת מִלְּהַעֲלוֹת אֲרוּכָה בַּחַי, אוֹ שֶׁחָסֵר עַצְמוֹ--הֲרֵי זֶה טָהוֹר.&nbsp; [ד] הַכִּלְיָה וְהַלָּשׁוֹן וְהַשָּׂפָה, וְכַיּוֹצֶא בָּהֶן--אַף עַל פִּי שְׁהֶן אֵבָרִים, וְאֵין עוֹשִׂין חֲלִיפִין--הוֹאִיל וְאֵין בָּהֶן עֶצֶם, הֲרֵי הֶן כַּבָּשָׂר.</p>

<p><b>ב,ח</b>&nbsp;&nbsp;[ה] הַבָּשָׂר אוֹ הָאֵבֶר הַמְּדֻלְדָּלִין בִּבְהֵמָה אוֹ חַיָּה, שְׁאֵינָן יְכוּלִין לַחְזֹר וּלְהִדָּבֵק בִּשְׁאָר הַגּוּף--אֵינָן מְטַמְּאִין כַּנְּבֵלָה, כָּל זְמָן שֶׁהַבְּהֵמָה בַּחַיִּים; וַהֲרֵי הֶן כִּשְׁאָר אֹכָלִין--אִם הֻכְשְׁרוּ, מְקַבְּלִין טֻמְאָה בִּמְקוֹמָן.&nbsp; נִשְׁחֲטָה הַבְּהֵמָה--הֻכְשְׁרוּ בַּשְּׁחִיטָה, וְאֵינָן מְטַמְּאִין כַּנְּבֵלָה:&nbsp; שְׁאֵין הַשְּׁחִיטָה עוֹשָׂה אוֹתָן כְּמוֹ שֶׁפֵּרְשׁוּ מֵחַיִּים.</p>

<p><b>ב,ט</b>&nbsp;&nbsp;אֲבָל אִם מֵתָה הַבְּהֵמָה--הַבָּשָׂר שֶׁהָיָה מְדֻלְדָּל בָּהּ, צָרִיךְ הֶכְשֵׁר; וְהָאֵבֶר, מְטַמֵּא מִשּׁוֹם אֵבֶר מִן הַחַי, וְאֵינוּ צָרִיךְ הֶכְשֵׁר, וְאֵינוּ מְטַמֵּא מִשּׁוֹם אֵבֶר מִן הַנְּבֵלָה.</p>

<p><b>ב,י</b>&nbsp;&nbsp;וּמַה בֵּין אֵבֶר מִן הַחַי לְאֵבֶר מִן הַנְּבֵלָה:&nbsp; שֶׁהַבָּשָׂר הַפּוֹרֵשׁ מֵאֵבֶר מִן הַחַי, טָהוֹר; וְהַבָּשָׂר הַפּוֹרֵשׁ מִן הַנְּבֵלָה, מְטַמֵּא בְּכַזַּיִת בַּמַּגָּע וּבַמַּשָּׂא.&nbsp; וְזֶה וְזֶה, אֵין לוֹ שֵׁעוּר.</p>

<p><b>ב,יא</b>&nbsp;&nbsp;[ו] טְרֵפָה שֶׁנִּשְׁחֲטָה שְׁחִיטָה כְּשֵׁרָה--אַף עַל פִּי שְׁהִיא אֲסוּרָה בַּאֲכִילָה, הֲרֵי הִיא טְהוֹרָה; וְכֵן הַשּׁוֹחֵט אֶת הַבְּהֵמָה, וּמָצָא בָּהּ עֹבֶר מֵת--שְׁחִיטַת אִמּוֹ מְטַהֲרַתּוּ מִידֵי נְבֵלָה.&nbsp; מָצָא בָּהּ בֶּן שְׁמוֹנָה חַי וְנִטְרַף--אַף עַל פִּי שֶׁנִּשְׁחַט אַחַר שֶׁנִּטְרַף, אֵין שְׁחִיטָתוֹ מְטַהֲרַתּוּ מִידֵי נְבֵלָה:&nbsp; לְפִי שְׁאֵין לְמִינוֹ שְׁחִיטָה.</p>

<p><b>ב,יב</b>&nbsp;&nbsp;לְפִיכָּךְ וֶלֶד בְּהֵמָה שֶׁלֹּא שָׁהָה שִׁבְעָה יָמִים גְּמוּרִין--אִם שְׁחָטוֹ בְּתוֹךְ שִׁבְעָה--אֵין שְׁחִיטָתוֹ מְטַהֲרַתּוּ, מִפְּנֵי שְׁהוּא כְּנֵפֶל.</p>

<p><b>ב,יג</b>&nbsp;&nbsp;[ז] הַשּׁוֹחֵט אֶת הַבְּהֵמָה, וּמָצָא בָּהּ בֶּן תִּשְׁעָה חַי קֹדֶם שֶׁיְּהַלַּךְ עַל הַקַּרְקָע--אַף עַל פִּי שְׁאֵינוּ צָרִיךְ שְׁחִיטָה כְּמוֹ שֶׁבֵּאַרְנוּ, שֶׁהֲרֵי שְׁחִיטַת אִמּוֹ מְטַהֲרַתּוּ--אִם נִטְמֵאת אִמּוֹ, לֹא נִטְמָא הוּא; וְאִם נִתְנַבְּלָה אִמּוֹ, הֲרֵי הוּא טָהוֹר:&nbsp; שְׁאֵין הַחַי מִטַּמֵּא לֹא טֻמְאַת אֹכָלִין וְלֹא טֻמְאַת נְבֵלוֹת, וְאַף עַל פִּי שְׁהוּא כְּאֵבֶר מֵאֵבָרֶיהָ.&nbsp; וְאִם מֵת קֹדֶם שֶׁיַּפְרִיס עַל גַּבֵּי קַרְקָע--הֲרֵי הוּא טָהוֹר, שֶׁשְּׁחִיטַת אִמּוֹ מְטַהֲרַתּוּ.</p>

<p><b>ב,יד</b>&nbsp;&nbsp;[ח] טְרֵפָה שֶׁנִּשְׁחֲטָה--אַף עַל פִּי שְׁהִיא טְהוֹרָה, מִן הַתּוֹרָה--אִם נָגַע בָּהּ הַקֹּדֶשׁ, נִטְמָא מִדִּבְּרֵי סוֹפְרִים; וְזוֹ מַעֲלָה יְתֵרָה שֶׁעָשׂוּ בַּקֹּדֶשׁ.</p>

<p><b>ב,טו</b>&nbsp;&nbsp;[ט] בְּהֵמָה הַמַּקְשָׁה לֵילֶד, וְהוֹצִיא הָעֹבֶר אֶת יָדוֹ, וַחֲתָכָהּ, וְאַחַר כָּךְ שָׁחַט אֶת אִמּוֹ--הָאֵבֶר שֶׁנֶּחְתַּךְ נְבֵלָה, וּשְׁאָר בָּשָׂר הָעֹבֶר טָהוֹר; שָׁחַט אֶת אִמּוֹ, וְאַחַר כָּךְ חֲתָכָהּ--הָאֵבֶר כִּטְרֵפָה שֶׁנִּשְׁחֲטָה, וּשְׁאָר בְּשַׂר הָעֹבֶר מַגַּע טְרֵפָה שְׁחוּטָה, שְׁהוּא מְטַמֵּא אֶת הַקֹּדֶשׁ, אֲבָל לֹא אֶת הַתְּרוּמָה.</p>

<p><b>ב,טז</b>&nbsp;&nbsp;הוֹצִיא הָעֹבֶר אֶת יָדוֹ בֵּין שְׁחִיטַת סִימָן לִשְׁחִיטַת סִימָן, וַחֲתָכוֹ--מִצְטָרֵף שְׁחִיטַת סִימָן לְסִימָן לְטַהַר הָאֵבֶר מִידֵי נְבֵלָה.</p>

<p><b>ב,יז</b>&nbsp;&nbsp;[י] שְׁחִיטַת הַנָּכְרִי--נְבֵלָה, וּמְטַמֵּא בַּמַּשָּׂא:&nbsp; וְאַפִלּוּ יִשְׂרָאֵל עוֹמֵד עַל גַּבָּיו, וְשָׁחַט בְּסַכִּין יָפָה שְׁחִיטָה כָּרָאוּי.&nbsp; אֶחָד הַנָּכְרִי, וְאֶחָד הַכּוּתִי אוֹ גֵּר תּוֹשָׁב--שְׁחִיטָתָן נְבֵלָה.&nbsp; וְקָרוֹב בְּעֵינַי, שֶׁאַף זֶה מִדִּבְרֵי סוֹפְרִים--שֶׁהֲרֵי טֻמְאַת עֲבוֹדָה זָרָה וְטֻמְאַת תִּקְרֹבֶת עֲבוֹדָה זָרָה מִדִּבְרֵיהֶם, כְּמוֹ שֶׁיִּתְבָּאַר; וּבִגְלַל עֲבוֹדָה זָרָה נִתְרַחֲקוּ הַגּוֹיִים, וְנֶאֶסְרָה שְׁחִיטָתָן.&nbsp; וְאִם תֹּאמַר וַהֲרֵי הִיא אֲסוּרָה בַּאֲכִילָה, דִּין תּוֹרָה--לֹא כָּל הָאָסוּר בַּאֲכִילָה מְטַמֵּא, שֶׁהֲרֵי הַטְּרֵפָה אֲסוּרָה וּטְהוֹרָה.&nbsp; וְאֵי אִפְשָׁר לְחַיָּב כָּרֵת עַל טֻמְאָה זוֹ עַל בִּיאַת מִקְדָּשׁ וַאֲכִילַת קֳדָשָׁיו, אֵלָא בִּרְאָיָה בְּרוּרָה.</p>

<p><b>ב,יח</b>&nbsp;&nbsp;[יא] קֻלִּית הַנְּבֵלָה--הַנּוֹגֵעַ בָּהּ אוֹ נוֹשְׂאָהּ, טָהוֹר:&nbsp; שֶׁכָּל דָּבָר מִן הַנְּבֵלָה שְׁאֵינוּ מְטַמֵּא בַּמַּגָּע, אֵינוּ מְטַמֵּא בַּמַּשָּׂא.&nbsp; נִקְּבָה כָּל שְׁהוּא--הַנּוֹגֵעַ בָּהּ אוֹ נוֹשְׂאָהּ, טָמֵא.&nbsp; בַּמֶּה דְּבָרִים אֲמוּרִים, בְּשֶׁהָיָה הַמּוֹחַ שֶׁבָּהּ מִתְקַשְׁקֵשׁ, שֶׁהֲרֵי אֵינוּ מַעֲלָה אֲרוּכָה; אֲבָל אִם הָיָה עוֹמֵד בִּמְקוֹמוֹ--אִם יֵשׁ בּוֹ כְּדֵי לְהַעֲלוֹת אֲרוּכָה לָעֶצֶם מִבַּחוּץ, הֲרֵי זוֹ מְטַמְּאָה בַּמַּגָּע וּבַמַּשָּׂא כְּכָל הָאֵבָרִים.&nbsp; וּכְבָר פֵּרַשְׁנוּ שֶׁהַקֻּלִּית, הִיא הָעֶצֶם הַסָּתוּם מִשְּׁנֵי צְדָדָיו.</p>

<p><b>ב,יט</b>&nbsp;&nbsp;[יב] קֻלִּית שֶׁחִשַּׁב עָלֶיהָ לְנָקְבָהּ, וַעֲדַיִן לֹא נְקָבָהּ--הֲרֵי הַנּוֹגֵעַ בָּהּ, סְפֵק טָמֵא:&nbsp; שֶׁהֲרֵי יֵשׁ בַּדָּבָר סְפֵק אִם מְחֻסַּר נְקִיבָה כִּמְחֻסַּר מַעֲשֵׂה, אוֹ אֵינוּ כִּמְחֻסַּר מַעֲשֵׂה.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ג</h2>

<p><b>ג,א</b>&nbsp;&nbsp;נִבְלַת הָעוֹף הַטָּהוֹר, מְטַמְּאָה מִן הַתּוֹרָה:&nbsp; מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "וְכָל-נֶפֶשׁ, אֲשֶׁר תֹּאכַל נְבֵלָה וּטְרֵפָה, בָּאֶזְרָח, וּבַגֵּר:&nbsp; וְכִבֶּס בְּגָדָיו וְרָחַץ בַּמַּיִם" (ויקרא יז,טו)--אֵינוּ מְדַבֵּר אֵלָא בָּאוֹכֵל נִבְלַת הָעוֹף הַטָּהוֹר בִּלְבָד, שְׁהוּא אָסוּר מִשּׁוֹם נְבֵלָה וּטְרֵפָה.</p>

<p><b>ג,ב</b>&nbsp;&nbsp;וְכֵיצַד הִיא טֻמְאָתָהּ:&nbsp; אֵינָהּ מְטַמְּאָה לֹא בַּמַּגָּע וְלֹא בַּמַּשָּׂא, וְלֹא כִּשְׁהִיא בְּתוֹךְ הַפֶּה, אֵלָא בְּתוֹךְ בֵּית הַבְּלִיעָה--שֶׁנֶּאֱמָר "וְכָל-נֶפֶשׁ, אֲשֶׁר תֹּאכַל" (ויקרא יז,טו), אֵינָהּ מְטַמְּאָה אֵלָא בְּבֵית הַנֶּפֶשׁ.&nbsp; וְזֶה שֶׁנֶּאֱמָר "תֹּאכַל"--לִתֵּן שֵׁעוּר לְטֻמְאָתָהּ כְּשֵׁעוּר אֲכִילָה, שְׁהִיא כַּזַּיִת.&nbsp; וַהֲרֵי נֶאֱמָר בָּהּ "וְכִבֶּס בְּגָדָיו" (שם)--מְלַמֵּד שֶׁהַמִּטַּמֵּא בָּהּ מְטַמֵּא בְּגָדִים עַד שֶׁיִּפְרֹשׁ מִמְּטַמְּאָיו, כְּמוֹ שֶׁבֵּאַרְנוּ.</p>

<p><b>ג,ג</b>&nbsp;&nbsp;כֵּיצַד:&nbsp; הַבּוֹלֵעַ כַּזַּיִת מִנִּבְלַת הָעוֹף הַטָּהוֹר, וְנָגַע בְּכֵלִים בְּשָׁעַת בְּלִיעָתוֹ--טִמְּאָן, וְנַעֲשׂוּ רִאשׁוֹן לַטֻּמְאָה.&nbsp; הָיָה נוֹגֵעַ בָּאָדָם וּבִכְלִי חֶרֶס בְּשָׁעַת בְּלִיעָתוֹ--לֹא טִמְּאָן, כְּמוֹ שֶׁבֵּאַרְנוּ בִּשְׁאָר אֲבוֹת הַטֻּמְאוֹת.&nbsp; וְאַחַר שֶׁבָּלַע--אֵינוּ מְטַמֵּא שְׁאָר כֵּלִים, שֶׁהֲרֵי הוּא כְּכָל רִאשׁוֹן לַטֻּמְאָה אַחַר שֶׁפֵּרַשׁ מִמְּטַמְּאָיו:&nbsp; שֶׁאַף עַל פִּי שְׁהוּא טָעוּן טְבִילָה וְהַעְרֵב שֶׁמֶשׁ, אֵינוּ מְטַמֵּא כֵּלִים.</p>

<p><b>ג,ד</b>&nbsp;&nbsp;[ב] אֵין נִבְלַת הָעוֹף הַטָּהוֹר צְרִיכָה מַחְשָׁבָה, לְטַמֵּא טֻמְאָה זוֹ הַחֲמוּרָה; אֵלָא כֵּיוָן שֶׁבָּלַע מִמֶּנָּה כַּזַּיִת מִכָּל מָקוֹם, הֲרֵי זוֹ מְטַמְּאָה בְּבֵית הַבְּלִיעָה.</p>

<p><b>ג,ה</b>&nbsp;&nbsp;חִשַּׁב עָלֶיהָ לַאֲכִילָה, הֲרֵי זוֹ מִטַּמְּאָה טֻמְאַת אֹכָלִין; וַהֲרֵי הִיא כְּאֹכֶל רִאשׁוֹן לַטֻּמְאָה--אַף עַל פִּי שֶׁלֹּא נָגְעָה בָּהּ טֻמְאָה אַחֶרֶת, אֵינָהּ צְרִיכָה הֶכְשֵׁר.</p>

<p><b>ג,ו</b>&nbsp;&nbsp;[ג] פָּרָה אֲדֻמָּה וּשְׂעִירִים הַנִּשְׂרָפִים אֵינָן כֵּן, אַף עַל פִּי שְׁהֶן מְטַמְּאִין הַמִּתְעַסֵּק בָּהֶן:&nbsp; אִם חִשַּׁב עֲלֵיהֶן לַאֲכִילָה--צְרִיכִין שֶׁתִּגַּע בָּהֶן הַטֻּמְאָה, וְאַחַר כָּךְ יִטַּמְּאוּ טֻמְאַת אֹכָלִין.</p>

<p><b>ג,ז</b>&nbsp;&nbsp;[ד] כַּזַּיִת מִנִּבְלַת בְּהֵמָה, שֶׁתְּחָבוֹ בַּכּוּשׁ וְהִכְנִיסוֹ לְתוֹךְ מְעֵי הָאִשָּׁה מִלְּמַטָּה, אוֹ שֶׁהִכְנִיסוֹ לְבֵית בְּלִיעָתוֹ שֶׁלַּחֲבֵרוֹ, בִּמְקוֹם שֶׁנִּבְלַת הָעוֹף הַטָּהוֹר מְטַמְּאָה--הֲרֵי זֶה טָמֵא מִשּׁוֹם נוֹשֵׂא, לֹא מִשּׁוֹם נוֹגֵעַ, כְּמוֹ שֶׁבֵּאַרְנוּ בִּתְחִלַּת הַסֵּפֶר.</p>

<p><b>ג,ח</b>&nbsp;&nbsp;[ה] הַכּוֹרֵךְ כַּזַּיִת מִבְּשַׂר נִבְלַת הָעוֹף הַטָּהוֹר בַּחַזֶּרֶת וְכַיּוֹצֶא בָּהּ, וּבְלָעוֹ--אַף עַל פִּי שֶׁלֹּא נָגַע בִּגְרוֹנוֹ, הֲרֵי זֶה טָמֵא; כְּרָכוֹ בַּסִּיב, וּבְלָעוֹ--הֲרֵי זֶה טָהוֹר.</p>

<p><b>ג,ט</b>&nbsp;&nbsp;[ו] הַבּוֹלֵעַ נִבְלַת הָעוֹף הַטָּהוֹר, וְאַחַר שֶׁבְּלָעָהּ הֱקִיאָהּ קֹדֶם שֶׁתִּתְאַכַּל--הֲרֵי זֶה אֵינוּ מְטַמֵּא כְּשֶׁתֵּצֵא לִגְרוֹנוֹ, בְּשָׁעָה שֶׁמְּקִיאָהּ:&nbsp; שְׁאֵינָהּ מְטַמְּאָה בְּבֵית הַנֶּפֶשׁ אֵלָא בְּשָׁעַת בְּלִיעָה, לֹא בְּשָׁעָה שֶׁמֵּקִיא אוֹתָהּ.</p>

<p><b>ג,י</b>&nbsp;&nbsp;[ז] מְעִי שֶׁלְּנִבְלַת הָעוֹף הַטָּהוֹר שֶׁבְּלָעוֹ, מִקְצָתוֹ בְּבֵית הַבְּלִיעָה וּמִקְצָתוֹ בַּחוּץ בְּתוֹךְ פִּיו--אִם יֵשׁ בְּבֵית הַבְּלִיעָה כַּזַּיִת, הֲרֵי זֶה טָמֵא; וְאִם לָאו, טָהוֹר.</p>

<p><b>ג,יא</b>&nbsp;&nbsp;[ח] בָּלַע מִמֶּנָּה אֵבֶר שָׁלֵם שְׁאֵין בּוֹ כַּזַּיִת, אֵינוּ מִטַּמֵּא.&nbsp; אַפִלּוּ נָטַל צִפּוֹר, וַאֲכָלָהּ--אִם יֵשׁ בָּהּ כַּזַּיִת, נִטְמָא; וְאִם לָאו, טָהוֹר.</p>

<p><b>ג,יב</b>&nbsp;&nbsp;[ט] הַכְּנָפַיִם וְהַנּוֹצָה--אַף עַל פִּי שְׁהֶן כְּאֹכָלִין, וּמִטַּמְּאִין וּמְטַמְּאִין טֻמְאַת אֹכָלִין--אֵינָן מִצְטָרְפִין בְּנִבְלַת הָעוֹף הַטָּהוֹר לְכַזַּיִת; אֲבָל הַמְּקוֹמוֹת הָרַכִּים הַקְּרוֹבִים לַבָּשָׂר מִן הַחַרְטוֹם, וְהַצִּפָּרְנַיִם--הֲרֵי הֶן כַּבָּשָׂר, וּמִצְטָרְפִין לְכַזַּיִת.&nbsp; רָאשֵׁי אֲגַפַּיִם, וְרֹאשׁ הַזָּנָב, וְהָעֲצָמוֹת, אַפִלּוּ הָרַכּוֹת--אֵינָן מִצְטָרְפִין.</p>

<p><b>ג,יג</b>&nbsp;&nbsp;[י] הָאוֹכֵל מִנִּבְלַת הָעוֹף הַטָּהוֹר, מִן הָעֲצָמוֹת הָרַכִּין, אוֹ מִן הַגִּידִין, וּמִן הַשְּׁלָל שֶׁלַּבֵּיצִים, וּמִן הַדָּם, וּמִבָּשָׂר מִן הַחַי מִמֶּנּוּ--הֲרֵי זֶה טָהוֹר; אֲבָל הָאוֹכֵל מִן הָאֶשְׁכּוֹל שֶׁלְּבֵיצִים, וּמִן הַקֻּרְקְבָן, וּמִבְּנֵי הַמֵּעַיִם, אוֹ שֶׁהִמְחָה אֶת הַחֵלֶב בָּאוּר וּגְמָאוֹ--הֲרֵי זֶה טָמֵא כָּאוֹכֵל מִבְּשָׂרָהּ, שֶׁהַשּׁוֹתֶה בִּכְלַל אוֹכֵל.&nbsp; הִמְחָהוּ בַּחַמָּה וּגְמָאוֹ--טָהוֹר, שֶׁהֲרֵי הִסְרִיחוֹ.</p>

<p><b>ג,יד</b>&nbsp;&nbsp;[יא] נִבְלַת הָעוֹף הַטָּהוֹר שֶׁנִּפְסְדָה מִלֶּאֱכֹל הַכֶּלֶב, טְהוֹרָה; וְכֵן אִם יָבְשָׁה כַּחֶרֶס, וְאֵינָהּ יְכוּלָה לְהִשָּׁרוֹת בְּפוֹשְׁרִין מֵעֵת לְעֵת וְלַחְזֹר לִכְמוֹת שֶׁהָיְתָה--הֲרֵי זוֹ טְהוֹרָה.&nbsp; וְהָאוֹכֵל נְצָל שֶׁלְּנִבְלַת הָעוֹף הַטָּהוֹר, הֲרֵי זֶה טָהוֹר.</p>

<p><b>ג,טו</b>&nbsp;&nbsp;[יב] עוֹף טָהוֹר שֶׁנִּטְרַף, וְנִשְׁחַט שְׁחִיטָה כְּשֵׁרָה--שְׁחִיטָתוֹ מְטַהֲרַתּוּ, וְאַפִלּוּ נִשְׁחַט בָּעֲזָרָה; וְאִם נִמְלַק, וְנִמְצָא טְרֵפָה--אֵין מְלִיקָתוֹ מְטַהֲרַתּוּ.</p>

<p><b>ג,טז</b>&nbsp;&nbsp;נִמְצֵאתָ אוֹמֵר שֶׁהַשּׁוֹחֵט עוֹף טָהוֹר--בֵּין בַּחוּץ בֵּין בִּפְנִים, בֵּין קֳדָשִׁים בֵּין חֻלִּין--הֲרֵי זֶה טָהוֹר; וְהַמּוֹלֵק חֻלִּין בִּפְנִים, אוֹ שֶׁמָּלַק קֳדָשִׁים בַּחוּץ--הֲרֵי אֵלּוּ מְטַמְּאִין בְּגָדִים בְּבֵית הַבְּלִיעָה.</p>

<p><b>ג,יז</b>&nbsp;&nbsp;[יג] הַמּוֹלֵק קֳדָשִׁים בִּפְנִים--אִם הָיוּ רְאוּיִין לְקָרְבָּן, וְלֹא נִמְצְאוּ בָּהֶן מוּמִין שֶׁבֵּאַרְנוּ בִּמְקוֹמָן--הֲרֵי אֵלּוּ טְהוֹרִין.&nbsp; כַּיּוֹצֶא בּוֹ, עֶגְלָה עֲרוּפָה שֶׁנֶּעֶרְפָה כְּהִלְכָּתָהּ--טְהוֹרָה:&nbsp; כַּפָּרָה כָּתוּב בָּהּ כַּקֳּדָשִׁים.&nbsp; וְכֵן אִם נִשְׁחֲטָה אַחַר יְרִידָתָהּ לַנַּחַל--אַף עַל פִּי שֶׁאֲסוּרָה בַּהֲנָיָה, הִצִּילָה אוֹתָהּ שְׁחִיטָתָהּ מִידֵי נְבֵלָה.</p>

<p><b>ג,יח</b>&nbsp;&nbsp;[יד] נִבְלַת הָעוֹף הַטָּמֵא--טְהוֹרָה, וְאֵינָהּ מְטַמְּאָה בְּבֵית הַבְּלִיעָה; וְאִם חִשַּׁב עָלֶיהָ לַאֲכִילָה, וְהֻכְשְׁרָה--הֲרֵי הִיא כְּאֹכָלִין טְמֵאִין, שְׁהֶן רִאשׁוֹן לַטֻּמְאָה.&nbsp; הַכְּנָפַיִם, וְהַנּוֹצָה, וְהַמְּקוֹמוֹת הָרַכִּים מִן הַחַרְטוֹם וּמִן הַצִּפָּרְנַיִם שֶׁלָּהּ--הֲרֵי הֶן כִּבְשָׂרָהּ.</p>

<p><b>ג,יט</b>&nbsp;&nbsp;[טו] אֶחָד הָעוֹף הַטָּהוֹר, וְאֶחָד הָעוֹף הַטָּמֵא--אֵבֶר הַפּוֹרֵשׁ מֵהֶן טָהוֹר, וְאֵין בּוֹ טֻמְאָה כְּלָל:&nbsp; לְפִי שֶׁנֶּאֱמָר "וּלְאֵלֶּה, תִּטַּמָּאוּ .&nbsp;.&nbsp;. לְכָל-הַבְּהֵמָה" (ויקרא יא,כד-כו)--יָכוֹל אוֹצִיא אֲנִי אֶת הָעוֹף, שְׁאֵין לוֹ פַּרְסָה; וּמִפִּי הַשְּׁמוּעָה לָמְדוּ, שֶׁלֹּא בָא הַכָּתוּב אֵלָא לְטַמֵּא אֵבֶר מִן הַחַי שֶׁלִּבְהֵמָה אוֹ שֶׁלְּחַיָּה.</p>

<p><b>ג,כ</b>&nbsp;&nbsp;[טז] אֵבֶר מִן הַמֵּת מִן הָעוֹף, הֲרֵי הוּא כְּנִבְלַת הָעוֹף שֶׁפֵּרַשׁ מִמֶּנּוּ:&nbsp; אִם הָיְתָה נִבְלַת עוֹף טָהוֹר, מְטַמֵּא טֻמְאָה חֲמוּרָה בְּבֵית הַבְּלִיעָה בְּכַזַּיִת; וְאִם חִשַּׁב עָלָיו לַאֲכִילָה, מְטַמֵּא טֻמְאַת אֹכָלִין.&nbsp; וְאִם הָיְתָה נִבְלַת עוֹף טָמֵא, מְטַמֵּא טֻמְאַת אֹכָלִין, אִם חִשַּׁב עָלָיו, וְהֻכְשַׁר; וְאֵינוּ מְטַמֵּא טֻמְאַת אֹכָלִין אֲחֵרִים, עַד שֶׁיִּהְיֶה בּוֹ כַּבֵּיצָה, כְּשֵׁעוּר כָּל הָאֹכָלִין לְטַמֵּא, כְּמוֹ שֶׁיִּתְבָּאַר.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ד</h2>

<p><b>ד,א</b>&nbsp;&nbsp;שְׁמוֹנָה שְׁרָצִים הָאֲמוּרִים בַּתּוֹרָה--וְהֶן הַחֹלֶד, וְהָעַכְבָּר, וְהַצָּב, וְהָאֲנָקָה, וְהַכּוֹחַ, וְהַלְּטָאָה, וְהַחֹמֶט, וְהַתִּנְשֶׁמֶת--טֻמְאַת כֻּלָּן שׁוֹוָה, וְהֶן הַנִּקְרָאִין שֶׁרֶץ לְעִנְיַן טֻמְאָה.</p>

<p><b>ד,ב</b>&nbsp;&nbsp;הַשֶּׁרֶץ--אָב מֵאֲבוֹת הַטֻּמְאוֹת, מְטַמֵּא אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וְאֵינוּ מְטַמֵּא בַּמַּשָּׂא; וְהַנּוֹגֵעַ בּוֹ, אֵינוּ מְטַמֵּא בְּגָדִים בְּשָׁעַת מַגָּעוֹ.&nbsp; וְשֵׁעוּר טֻמְאָתוֹ בְּכַעֲדָשָׁה, וְכָל הַשְּׁרָצִים מִצְטָרְפִין לְכַעֲדָשָׁה.</p>

<p><b>ד,ג</b>&nbsp;&nbsp;הָאֵבָרִים, אֵין לָהֶן שֵׁעוּר:&nbsp; אֵבֶר מִן הַשֶּׁרֶץ כִּבְרִיָּתוֹ [ד] בָּשָׂר וְגִידִים וְעֶצֶם, שְׁהוּא פָּחוּת מִכַּעֲדָשָׁה--בֵּין שֶׁפֵּרַשׁ מִן הַחַי, בֵּין שֶׁפֵּרַשׁ מִן הַמֵּת--מְטַמֵּא טֻמְאָתוֹ:&nbsp; וְהוּא שֶׁיִּהְיֶה בַּבָּשָׂר שֶׁעָלָיו, אוֹ בַּמּוֹחַ שֶׁבָּעֶצֶם--כְּדֵי לְהַעֲלוֹת אֲרוּכָה.</p>

<p><b>ד,ד</b>&nbsp;&nbsp;[ה] בָּשָׂר מִן הַחַי הַפּוֹרֵשׁ מִן הַשֶּׁרֶץ--טָהוֹר, שְׁאֵין מְטַמֵּא אֵלָא אֵבֶר הַדּוֹמֶה לְשֶׁרֶץ כֻּלּוֹ:&nbsp; מַה שֶׁרֶץ בָּשָׂר וְגִידִים וַעֲצָמוֹת, אַף אֵבֶר הַפּוֹרֵשׁ מִמֶּנּוּ בָּשָׂר וְגִידִים וַעֲצָמוֹת.&nbsp; [ו] הַכִּלְיָה וְהַכָּבֵד וְהַלָּשׁוֹן וְכַיּוֹצֶא בָּהֶן--אַף עַל פִּי שְׁהֶן אֵבֶר, וְאֵין עוֹשִׂין חֲלִיפִין--הֲרֵי הֶן כְּבָשָׂר; וְאִם פֵּרְשׁוּ מִן הַחַי, טְהוֹרִין.</p>

<p><b>ד,ה</b>&nbsp;&nbsp;[ז] דַּם הַשֶּׁרֶץ כִּבְשָׂרוֹ, וּמִצְטָרֵף לְכַעֲדָשָׁה כָּל זְמָן שְׁהוּא מְחֻבָּר בַּבָּשָׂר.&nbsp; [ח] עַצְמוֹת הַשֶּׁרֶץ וְגִידָיו וְצִפָּרְנָיו, טְהוֹרִין.&nbsp; וְעוֹר הַחֹלֶד וְהָעַכְבָּר וְהַצָּב וְהַתִּנְשֶׁמֶת--טָהוֹר, אַף עַל פִּי שְׁהוּא לַח וַעֲדַיִן לֹא עִבְּדוֹ וְלֹא הִלַּךְ בּוֹ כְּדֵי עַבְדָה.</p>

<p><b>ד,ו</b>&nbsp;&nbsp;אֲבָל עוֹר הָאֲנָקָה וְהַכּוֹחַ וְהַלְּטָאָה וְהַחֹמֶט--כִּבְשָׂרָן, וּמְטַמֵּא בְּכַעֲדָשָׁה; וְאִם עִבְּדָן, אוֹ שֶׁהִלַּךְ בָּהֶן כְּדֵי עַבְדָה--טְהוֹרִין.&nbsp; וְכַמָּה כְּדֵי עַבְדָה, כְּדֵי הִלּוּךְ אַרְבַּעַת מִילִין.</p>

<p><b>ד,ז</b>&nbsp;&nbsp;[ט] קֻלִּית הַשֶּׁרֶץ--הַנּוֹגֵעַ בָּהּ טָהוֹר, אַף עַל פִּי שְׁהִיא מְלֵאָה מוֹחַ:&nbsp; וְהוּא שֶׁיִּהְיֶה הַמּוֹחַ מִתְקַשְׁקֵשׁ, שְׁאֵינוּ מַעֲלֶה אֲרוּכָה; אֲבָל אִם הָיָה עוֹמֵד בִּמְקוֹמוֹ, וְיֵשׁ בּוֹ כְּדֵי לְהַעֲלוֹת אֲרוּכָה בַּחַי מִבַּחוּץ--הֲרֵי הַנּוֹגֵעַ בָּהּ טָמֵא כְּכָל הָאֵבָרִים שֶׁיֵּשׁ בָּהֶן לְהַעֲלוֹת אֲרוּכָה, כְּמוֹ שֶׁבֵּאַרְנוּ.&nbsp; נִקְּבָה הַקֻּלְיָה בְּכָל שְׁהוּא--הַנּוֹגֵעַ בָּהּ מִכָּל מָקוֹם, טָמֵא.</p>

<p><b>ד,ח</b>&nbsp;&nbsp;[י] בֵּיצַת הַשֶּׁרֶץ הַמְּרֻקֶּמֶת--אַף עַל פִּי שֶׁהַשֶּׁרֶץ נִרְאָה מִתּוֹכָהּ, טְהוֹרָה; נִקְּבָה כָּל שְׁהוּא, הַנּוֹגֵעַ בָּהּ טָמֵא.&nbsp; [יא] שֶׁרֶץ שֶׁחֶצְיוֹ בָּשָׂר וְחֶצְיוֹ אֲדָמָה--הַנּוֹגֵעַ בַּבָּשָׂר, טָמֵא; וּבָאֲדָמָה, טָהוֹר:&nbsp; וְאִם הִשְׁרִיץ עַל פְּנֵי כֻּלּוֹ--הַנּוֹגֵעַ בָּאֲדָמָה שֶׁעֲדַיִן לֹא נִגְמְרָה צוּרָתוֹ, טָמֵא.</p>

<p><b>ד,ט</b>&nbsp;&nbsp;[יב] בְּשַׂר הַשֶּׁרֶץ שֶׁנִּפְסַד וְהִבְאִישׁ, וְנִפְסַל מִלֶּאֱכֹל הַכֶּלֶב--טָהוֹר.&nbsp; יָבַשׁ עַד שֶׁנַּעֲשָׂה כַּחֶרֶס--אִם יָכוֹל לְהִשָּׁרוֹת בְּפוֹשְׁרִין מֵעֵת לְעֵת וְלַחְזֹר לִכְשֶׁהָיָה, מְטַמֵּא; וְאִם לָאו, טָהוֹר--וְאַפִלּוּ כְּאֹכָלִין טְמֵאִים, אֵינוּ מְטַמֵּא.</p>

<p><b>ד,י</b>&nbsp;&nbsp;בַּמֶּה דְּבָרִים אֲמוּרִים, בְּמִקְצַת הַשֶּׁרֶץ.&nbsp; אֲבָל שֶׁרֶץ שֶׁיָּבַשׁ וְשִׁלְדּוֹ קַיָּם, אוֹ שֶׁנִּשְׂרַף וְשִׁלְדּוֹ קַיָּם--הוֹאִיל וְתַבְנִית כֻּלּוֹ קַיָּם, הֲרֵי זֶה מְטַמֵּא; וְקָרוֹב בְּעֵינַי, שֶׁטֻּמְאָה זוֹ מִדִּבְרֵיהֶם.</p>

<p><b>ד,יא</b>&nbsp;&nbsp;[יג] כַּזַּיִת מִן הַנְּבֵלָה אוֹ כַּעֲדָשָׁה מִן הַשֶּׁרֶץ, שֶׁצָּמְקוּ וְחָסְרוּ--טְהוֹרִין; פָּחוּת מִכַּעֲדָשָׁה מִן הַשֶּׁרֶץ וּפָחוּת מִכַּזַּיִת מִן הַנְּבֵלָה, שֶׁנִּתְפְּחוּ וְעָמְדוּ עַל כַּשֵּׁעוּר--מְטַמְּאִין מִדִּבְרֵי סוֹפְרִים.&nbsp; הָיוּ כַּשֵּׁעוּר בַּתְּחִלָּה, וְצָמְקוּ וְחָזְרוּ וְתָפְחוּ עַד שֶׁהִגִּיעוּ לְשֵׁעוּרָן--הֲרֵי אֵלּוּ מְטַמְּאִין כְּשֶׁהָיוּ, דִּין תּוֹרָה; וְכֵן אַתָּה אוֹמֵר, בְּכַזַּיִת מִן הַמֵּת.</p>

<p><b>ד,יב</b>&nbsp;&nbsp;[יד] הַשֶּׁרֶץ אֵינוּ מְטַמֵּא, עַד שֶׁיָּמוּת; הֻתְּזוּ רָאשֵׁיהֶן--אַף עַל פִּי שֶׁעֲדַיִן הָרֹאשׁ מְעֻרֶּה בְּעוֹר הַגּוּף, וְאַף עַל פִּי שְׁהֶן מְפַרְכְּסִין כִּזְנַב הַלְּטָאָה--הֲרֵי אֵלּוּ טְמֵאִין.</p>

<p><b>ד,יג</b>&nbsp;&nbsp;שְׁאָר שְׁקָצִים וּרְמָשִׂים כֻּלָּן, כְּגוֹן צְפַרְדֵּעַ וְהַנָּחָשׁ וְהָעַקְרָב וְכַיּוֹצֶא בָּהֶן--אַף עַל פִּי שְׁהֶן אֲסוּרִין בַּאֲכִילָה--הֲרֵי הֶן טְהוֹרִין מִכְּלוּם, וְאַפִלּוּ כְּאֹכָלִין טְמֵאִין אֵינָן; וְאֵין לָךְ בְּכָל הַשְּׁרָצִים כֻּלָּן מַה שֶׁמְּטַמֵּא בְּמוֹתוֹ, חוּץ מִשְּׁמוֹנַת מִינִין הַמְּפֹרָשִׁין בַּתּוֹרָה.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ה</h2>

<p><b>ה,א</b>&nbsp;&nbsp;שִׁכְבַת זֶרַע--אָב מֵאֲבוֹת הַטֻּמְאוֹת, מְטַמְּאָה אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וְאֵינָהּ מְטַמְּאָה בַּמַּשָּׂא; וְאֵין הַמִּטַּמֵּא בָּהּ, מְטַמֵּא בְּגָדִים בְּשָׁעַת מַגָּעוֹ.&nbsp; וְאֶחָד הַנּוֹגֵעַ בָּהּ, אוֹ הָרוֹאֶה אוֹתָהּ מִבְּשָׂרוֹ--שְׁנֵיהֶן רִאשׁוֹן לַטֻּמְאָה, דִּין תּוֹרָה.</p>

<p><b>ה,ב</b>&nbsp;&nbsp;וְכַמָּה שֵׁעוּרָהּ--לַנּוֹגֵעַ, בְּכַעֲדָשָׁה; וְלָרוֹאֶה, בְּכָל שְׁהוּא.&nbsp; וְאֵין הָרוֹאֶה טָמֵא, עַד שֶׁתֵּצֵא מִמֶּנּוּ וְיֵחָתֵם פִּי אַמָּה--שֶׁנֶּאֱמָר "אֲשֶׁר תֵּצֵא מִמֶּנּוּ שִׁכְבַת-זֶרַע" (ויקרא טו,לב; ויקרא כב,ד), וְנֶאֱמָר "אוֹ-הֶחְתִּים בְּשָׂרוֹ" (ויקרא טו,ג); לְפִיכָּךְ אַפִלּוּ רָאָה בְּקֵיסָם--הוֹאִיל וְהִגִּיעָה לְפִי אַמָּה, נִטְמָא.&nbsp; וְאֶחָד הָרוֹאֶה מֵחֲמַת בְּשָׂרוֹ, אוֹ הָרוֹאֶה בְּאֹנֶס--הֲרֵי זֶה טָמֵא.</p>

<p><b>ה,ג</b>&nbsp;&nbsp;[ב] אֵין שִׁכְבַת זֶרַע שֶׁלְּקָטָן מְטַמְּאָה, עַד שֶׁיִּהְיֶה בֶּן תֵּשַׁע שָׁנִים וְיוֹם אֶחָד.&nbsp; [ג] שִׁכְבַת זֶרַע אֲדֻמָּה, טְהוֹרָה--עַד שֶׁתִּהְיֶה לְבָנָה, וְנִמְשֶׁכֶת.&nbsp; [ד] וְכָל שִׁכְבַת זֶרַע שְׁאֵין כָּל גּוּפוֹ שֶׁלָּאָדָם מַרְגִּישׁ בָּהּ, אֵינָהּ מְטַמְּאָה; לְפִיכָּךְ אִם רָאָה בְּלֹא קִשּׁוּי, וְלֹא תַּאֲוָה--אֵינָהּ מְטַמְּאָה מִשּׁוֹם שִׁכְבַת זֶרַע.&nbsp; נֶעֶקְרָה בְּהַרְגָּשָׁה--אַף עַל פִּי שֶׁיָּצַאת שֶׁלֹּא בְּהַרְגָּשָׁה, טְמֵאָה.</p>

<p><b>ה,ד</b>&nbsp;&nbsp;[ה] הַמְּהַרְהֵר בַּלַּיְלָה, וְרָאָה שֶׁשִּׁמַּשׁ מִטָּה בַּחֲלוֹם, וְעָמַד וְנִמְצָא בְּשָׂרוֹ חַם--אַף עַל פִּי שֶׁלֹּא מָצָא שִׁכְבַת זֶרַע, הֲרֵי זֶה טָמֵא:&nbsp; כֵּיוָן שֶׁשִּׁמַּשׁ בַּחֲלוֹם, כְּבָר רָאָה בְּהַרְגָּשָׁה וּלְפִיכָּךְ מָצָא בְּשָׂרוֹ חַם; וְהָיְתָה מְעַט וְנִתְקַנְּחָה בִּבְשָׂרוֹ אוֹ בְּכֵלָיו, וּלְפִיכָּךְ לֹא מָצָא לַחְלוּחִית.&nbsp; הִרְהַר וְלֹא מָצָא בְּשָׂרוֹ חַם, אוֹ שֶׁמָּצָא בְּשָׂרוֹ חַם וְלֹא הִרְהַר--טָהוֹר.</p>

<p><b>ה,ה</b>&nbsp;&nbsp;[ו] הַמַּטִּיל מַיִם, וְרָאָה מַיִם חֲלוּקִין אוֹ עֲכוּרִין בַּתְּחִלָּה--טָהוֹר; רָאָה אוֹתָן בָּאֶמְצָע, אוֹ בַּסּוֹף--הֲרֵי זֶה טָמֵא.&nbsp; הָיוּ הַמַּיִם שֶׁהִטִּיל כֻּלָּן מִתְּחִלָּה וְעַד סוֹף, חֲלוּקִין אוֹ עֲכוּרִין--הֲרֵי זֶה טָהוֹר.&nbsp; הָיוּ לְבָנִים וְנִמְשָׁכִין, טָמֵא.&nbsp; וְהַמַּטִּיל טִפִּין עָבוֹת מִתּוֹךְ הָאַמָּה, טָהוֹר.</p>

<p><b>ה,ו</b>&nbsp;&nbsp;[ז] בַּעַל קֶרִי שֶׁטָּבַל, וְלֹא הִטִּיל מַיִם קֹדֶם שֶׁיִּטְבֹּל--כְּשֶׁיַּטִּיל אֶת הַמַּיִם--טָמֵא, מִפְּנֵי שֶׁצִּחְצוּחֵי שִׁכְבַת זֶרַע אֵינָן יוֹצְאִין אֵלָא כְּשֶׁיַּטִּיל מַיִם.</p>

<p><b>ה,ז</b>&nbsp;&nbsp;בַּמֶּה דְּבָרִים אֲמוּרִים, בְּחוֹלֶה אוֹ בְּזָקֵן; אֲבָל יֶלֶד בָּרִיא, טָהוֹר--מִפְּנֵי שְׁהוּא יוֹרֶה שִׁכְבַת זֶרַע בְּחָזְקָה כַּחֵץ, וְהִיא כֻּלָּהּ נִתֶּקֶת מִן הָאַמָּה.</p>

<p><b>ה,ח</b>&nbsp;&nbsp;עַד כַּמָּה הוּא יֶלֶד:&nbsp; כָּל זְמָן שֶׁעוֹמֵד עַל רַגְלוֹ אַחַת, וְנוֹעֵל אוֹ חוֹלֵץ מַנְעָלוֹ; וְאִם אֵינוּ יָכוֹל לַעֲשׂוֹת כֵּן מִפְּנֵי חָלְיוֹ, הֲרֵי זֶה חוֹלֶה לְעִנְיָן זֶה.&nbsp; [ח] וְכָל אִשָּׁה שֶׁשִּׁמְּשָׁה מִטָּתָהּ, וְיָרְדָה וְטָבְלָה קֹדֶם שֶׁתְּקַנַּח עַצְמָהּ יָפֶה יָפֶה--הֲרֵי הִיא בְּטֻמְאָתָהּ.</p>

<p><b>ה,ט</b>&nbsp;&nbsp;אֶחָד הָאִישׁ וְאֶחָד הָאִשָּׁה שֶׁשִּׁמְּשׁוּ מִטָּתָן, שְׁנֵיהֶן טְמֵאִין; וּשְׁנֵיהֶן רִאשׁוֹן לַטֻּמְאָה, דִּין תּוֹרָה.&nbsp; וְאֵין הָאִשָּׁה טְמֵאָה מִשּׁוֹם נוֹגַעַת בְּשִׁכְבַת זֶרַע, שֶׁנְּגִיעַת בֵּית הַסְּתָרִים אֵינָהּ נְגִיעָה; אֵלָא הַמְּשַׁמֶּשֶׁת, הֲרֵי הִיא כָּרוֹאֶה קֶרִי:&nbsp; וְהוּא שֶׁתִּהְיֶה בַּת שָׁלוֹשׁ שָׁנִים וְיוֹם אֶחָד, שֶׁנֶּאֱמָר "אֲשֶׁר-יִשְׁכַּב אֶת-אִשָּׁה" (ויקרא כ,יח).</p>

<p><b>ה,י</b>&nbsp;&nbsp;הָיְתָה קְטַנָּה מִבַּת שָׁלוֹשׁ שָׁנִים, אֵינָהּ מִטַּמְּאָה בִּשְׁכִיבָה; אֲבָל מִטַּמְּאָה בִּנְגִיעַת שִׁכְבַת זֶרַע, אִם נָגְעָה בִּבְשָׂרָהּ מִבַּחוּץ.&nbsp; לְפִיכָּךְ הַבּוֹעֵל גְּדוֹלָה שֶׁלֹּא כְּדַרְכָּהּ, טְהוֹרָה--שֶׁלֹּא טִמֵּא הַכָּתוּב אוֹתָהּ בְּטֻמְאַת בֵּית הַסְּתָרִים, אֵלָא כְּדַרְכָּהּ.</p>

<p><b>ה,יא</b>&nbsp;&nbsp;[י] הַבּוֹעֵל אֶת הָאִשָּׁה, וְלֹא הוֹצִיא שִׁכְבַת זֶרַע--טָהוֹר, אַף עַל פִּי שֶׁהֶעֱרָה; וְכֵן הָאִשָּׁה טְהוֹרָה, עַד שֶׁיּוֹצִיא הָאִישׁ.</p>

<p><b>ה,יב</b>&nbsp;&nbsp;[יא] הָאִשָּׁה שֶׁפָּלְטָה שִׁכְבַת זֶרַע--אִם פָּלְטָה אוֹתָהּ בְּתוֹךְ שָׁלוֹשׁ עוֹנוֹת, הֲרֵי הִיא טְמֵאָה כְּרוֹאֶה קֶרִי, לְפִיכָּךְ סוֹתֶרֶת יוֹם אֶחָד אִם הָיְתָה זָבָה, כְּאִישׁ שֶׁרָאָה קֶרִי; וּמְטַמְּאָה בְּכָל שְׁהוּא.&nbsp; אַף עַל פִּי שֶׁלֹּא יָצַאת לָחוּץ, אֵלָא נֶעֶקְרָה וְהִגִּיעָה לְבֵין הַשִּׁנַּיִם--נִטְמְאָה, שֶׁהֲרֵי שִׁכְבַת זֶרַע כְּדָמָהּ:&nbsp; מַה דָּמָהּ מְטַמֵּא בִּפְנִים, אַף שִׁכְבַת זֶרַע שֶׁתִּפְלֹט תְּטַמֵּא אוֹתָהּ בִּפְנִים.</p>

<p><b>ה,יג</b>&nbsp;&nbsp;[יב] שִׁכְבַת זֶרַע עַצְמָהּ שֶׁנִּפְלְטָה בְּתוֹךְ הַשָּׁלוֹשׁ עוֹנוֹת--מְטַמְּאָה אֲחֵרִים שֶׁנָּגְעוּ בָּהּ, כְּדֶרֶךְ שֶׁטִּמְּאָה הָאִשָּׁה שֶׁפָּלְטָה אוֹתָהּ.&nbsp; וְאִם פָּלְטָה אַחַר שָׁלוֹשׁ עוֹנוֹת, הֲרֵי הָאִשָּׁה טְהוֹרָה; וְכֵן שִׁכְבַת זֶרַע שֶׁנִּפְלְטָה, טְהוֹרָה--שֶׁכְּבָר נִפְסְדָה צוּרָתָהּ.&nbsp; [יג] וְכַמָּה הִיא עוֹנָה, אוֹ יוֹם אוֹ לַיְלָה.&nbsp; וְאֵין הָעוֹנָה שֶׁנִּבְעֲלָה בָּהּ מִן הַמִּנְיָן.</p>

<p><b>ה,יד</b>&nbsp;&nbsp;כֵּיצַד:&nbsp; נִבְעֲלָה בְּלֵילֵי שַׁבָּת--שָׁלוֹשׁ עוֹנוֹת שֶׁלָּהּ, יוֹם הַשַּׁבָּת וְלֵיל אֶחָד בַּשַּׁבָּת וְאֶחָד בַּשַּׁבָּת; וְאִם פָּלְטָה בְּתוֹךְ זְמָן זֶה, טְמֵאָה.&nbsp; פָּלְטָה מִלֵּיל שֵׁנִי וָהָלְאָה, טְהוֹרָה.&nbsp; וְהָאִישׁ שֶׁפֵּרְשָׁה מִמֶּנּוּ שִׁכְבַת זֶרַע, אַפִלּוּ לְאַחַר כַּמָּה עוֹנוֹת--הֲרֵי זוֹ טְמֵאָה כָּל זְמָן שְׁהִיא לַחָה; וְהַפּוֹרֶשֶׁת מִמֶּנּוּ, טָמֵא.</p>

<p><b>ה,טו</b>&nbsp;&nbsp;[יד] שִׁכְבַת זֶרַע, אֵינָהּ מְטַמְּאָה אֵלָא כִּשְׁהִיא לַחָה:&nbsp; יָבְשָׁה כַּחֶרֶס, טְהוֹרָה; וְאִם יְכוּלָה לְהִשָּׁרוֹת מֵעֵת לְעֵת בְּפוֹשְׁרִין וְלַחְזֹר לִכְמוֹת שֶׁהָיְתָהּ, הֲרֵי זוֹ טְמֵאָה.</p>

<p><b>ה,טז</b>&nbsp;&nbsp;[טו] כְּבָר בֵּאַרְנוּ בְּפֵרֶק זֶה שֶׁהָרוֹאֶה קֶרִי, וְהָאִשָּׁה שֶׁשָּׁכַב אִישׁ אוֹתָהּ שִׁכְבַת זֶרַע, וְהַנּוֹגֵעַ בְּשִׁכְבַת זֶרַע--טְמֵאִין מִן הַתּוֹרָה; וְכֵן הָאִשָּׁה שֶׁפָּלְטָה בְּתוֹךְ שָׁלוֹשׁ עוֹנוֹת--הֲרֵי הִיא טְמֵאָה מִן הַתּוֹרָה, כְּרוֹאֶה קֶרִי.&nbsp; אֲבָל שְׁאָר הָאֲמוּרִים בְּפֵרֶק זֶה שְׁהֶן טְמֵאִין, כְּגוֹן מְהַרְהֵר וּמַטִּיל מַיִם--אֵינָן טְמֵאִין אֵלָא מִדִּבְרֵיהֶם.&nbsp; וְלֹא גָזְרוּ עֲלֵיהֶם טֻמְאָה, אֵלָא לַתְּרוּמָה; אֲבָל לַחֻלִּין, טְהוֹרִין.</p>

<p><b>ה,יז</b>&nbsp;&nbsp;[טז] נָכְרִית שֶׁפָּלְטָה שִׁכְבַת זֶרַע שֶׁלְּיִשְׂרָאֵל בְּתוֹךְ הַשָּׁלוֹשׁ עוֹנוֹת, וְכֵן בְּהֵמָה שֶׁפָּלְטָה שִׁכְבַת זֶרַע שֶׁלְּיִשְׂרָאֵל בְּתוֹךְ זְמָן זֶה--הֲרֵי אוֹתָהּ הַנִּפְלֶטֶת טְמֵאָה; פָּלְטוּ לְאַחַר זְמָן זֶה--הֲרֵי הִיא סְפֵק נִסְרְחָה, אוֹ עֲדַיִן לֹא נִסְרְחָה.</p>

<p><b>ה,יח</b>&nbsp;&nbsp;[יז] כְּבָר בֵּאַרְנוּ בְּהִלְכּוֹת מְטַמְּאֵי מִשְׁכָּב וּמוֹשָׁב, שֶׁשִּׁכְבַת זַרְעוֹ שֶׁלְּנָכְרִי טְהוֹרָה מִכְּלוּם; לְפִיכָּךְ בַּת יִשְׂרָאֵל שֶׁפָּלְטָה שִׁכְבַת זֶרַע שֶׁלְּנָכְרִי, אַפִלּוּ בְּתוֹךְ שָׁלוֹשׁ עוֹנוֹת--הֲרֵי הִיא טְהוֹרָה.&nbsp; [יח] גּוֹי שֶׁהִרְגִּישׁ, וְנִתְגַּיַּר וְיָרַד וְטָבַל, וְיָצְאָה מִמֶּנּוּ שִׁכְבַת זֶרַע שֶׁהִרְגִּישׁ בָּהּ, אַחַר שֶׁטָּבַל--הֲרֵי זֶה סְפֵק טָמֵא.</p>

<p><b>ה,יט</b>&nbsp;&nbsp;גְּדוֹלָה שֶׁשָּׁכַב אוֹתָהּ קָטָן פָּחוּת מִבֶּן תֵּשַׁע שָׁנִים, אוֹ נָכְרִי אוֹ בְּהֵמָה--הֲרֵי זוֹ טְהוֹרָה, שֶׁנֶּאֱמָר "וְאִישׁ אֲשֶׁר-יִשְׁכַּב אֶת-אִשָּׁה" (ויקרא כ,יח):&nbsp; עַד שֶׁיִּהְיֶה הַשּׁוֹכֵב אִישׁ וּמִיִּשְׂרָאֵל, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ו</h2>

<p><b>ו,א</b>&nbsp;&nbsp;טֻמְאַת עֲבוֹדָה זָרָה, מִדִּבְרֵי סוֹפְרִים; וְיֵשׁ לָהּ רְמָז מִן הַתּוֹרָה, "הָסִרוּ אֶת-אֱלֹהֵי הַנֵּכָר, אֲשֶׁר בְּתֹכְכֶם, וְהִטַּהֲרוּ .&nbsp;.&nbsp;." (בראשית לה,ב).&nbsp; אַרְבָּעָה אֲבוֹת הַטֻּמְאָה יֵשׁ בָּהּ--עֲבוֹדָה זָרָה עַצְמָהּ, וּמְשַׁמְּשֶׁיהָ, וְתִקְרֹבֶת שֶׁלָּהּ, וְיַיִן שֶׁנִּתְנַסַּךְ לָהּ; וְטֻמְאַת כֻּלָּן, מִדִּבְרֵיהֶם.</p>

<p><b>ו,ב</b>&nbsp;&nbsp;עֲבוֹדָה זָרָה עַצְמָהּ--מְטַמְּאָה אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר; וְאֵינָהּ מְטַמְּאָה בַּמַּשָּׂא, כַּשֶּׁרֶץ שֶׁנֶּאֱמֶר "שַׁקֵּץ תְּשַׁקְּצֶנּוּ" (דברים ז,כו).&nbsp; וְשֵׁעוּרָהּ כַּזַּיִת:&nbsp; לֹא תִהְיֶה זוֹ, חֲמוּרָה מִן הַמֵּת; אֲבָל אִם הָיְתָה הַצּוּרָה פְּחוּתָה מִכַּזַּיִת, הֲרֵי זוֹ טְהוֹרָה.</p>

<p><b>ו,ג</b>&nbsp;&nbsp;קָצַץ אֵבֶר מִמֶּנָּה--אַפִלּוּ הָיָה כְּמַרְדֵּעַ, הֲרֵי זֶה טָהוֹר, שֶׁעֲבוֹדָה זָרָה אֵינָהּ מְטַמְּאָה לָאֵבָרִים, אֵלָא הַצּוּרָה כֻּלָּהּ כִּשְׁהִיא שְׁלֵמָה:&nbsp; שֶׁנֶּאֱמָר "תִּזְרֵם כְּמוֹ דָוָה" (ישעיהו ל,כב)--מַה נִדָּה אֵינָהּ מְטַמְּאָה לָאֵבָרִים, אַף עֲבוֹדָה זָרָה אֵינָהּ מְטַמְּאָה לָאֵבָרִים.</p>

<p><b>ו,ד</b>&nbsp;&nbsp;כְּקֻלֵּי אֲבוֹת הַטֻּמְאוֹת דָּנוּ בָּהּ, מִפְּנֵי שֶׁטֻּמְאָתָהּ מִדִּבְרֵיהֶם:&nbsp; עָשׂוּ אוֹתָהּ כַּשֶּׁרֶץ שְׁאֵינוּ מְטַמֵּא בַּמַּשָּׂא, וּכְמֵת שְׁאֵינוּ מְטַמֵּא אֵלָא בְּכַזַּיִת, וְכַנִּדָּה שְׁאֵינָהּ מְטַמְּאָה לָאֵבָרִים.&nbsp; [ד] נִתְפָּרְקָה עֲבוֹדָה זָרָה--אַף עַל פִּי שֶׁהַהִדְיוֹט יָכוֹל לְהַחְזִירָהּ, שֶׁהֲרֵי כָּל אֵבָרֶיהָ קַיָּמִין--אֵינָהּ מְטַמְּאָה.</p>

<p><b>ו,ה</b>&nbsp;&nbsp;כָּל מְשַׁמְּשֵׁי עֲבוֹדָה זָרָה כַּשֶּׁרֶץ--מְטַמְּאִין אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וְאֵינָן מְטַמְּאִין בַּמַּשָּׂא; וְשֵׁעוּר טֻמְאָתָן בְּכַזַּיִת.&nbsp; וְאַפִלּוּ קָצַץ מִמְּשַׁמְּשֶׁיהָ--כַּזַּיִת מִן הַכְּלִי, מְטַמֵּא כַּשֶּׁרֶץ; וְזֶה חֹמֶר בִּמְשַׁמְּשֶׁיהָ, יוֹתֵר מֵעֲבוֹדָה זָרָה עַצְמָהּ.&nbsp; וּבֵית עֲבוֹדָה זָרָה, אֲבָנָיו, וְעֵצָיו, וַעֲפָרוֹ--מְטַמְּאִין בְּכַזַּיִת בַּמַּגָּע, כְּכָל הַמְּשַׁמְּשִׁין.</p>

<p><b>ו,ו</b>&nbsp;&nbsp;הַמַּכְנִיס רֹאשׁוֹ וְרֻבּוֹ לְבֵית עֲבוֹדָה זָרָה, נִטְמָא כַּנּוֹגֵעַ.&nbsp; וְכֵן כְּלִי חֶרֶס שֶׁהִכְנִיס אַוֵּירוֹ לְבֵית עֲבוֹדָה זָרָה, נִטְמָא; סַפְסַלִּים וְקַתְדְּרָאוֹת שֶׁהִכְנִיס רֻבָּן לְבֵית עֲבוֹדָה זָרָה, טְמֵאִין.&nbsp; וְכֻלָּן רִאשׁוֹן לַטֻּמְאָה.</p>

<p><b>ו,ז</b>&nbsp;&nbsp;תִּקְרֹבֶת עֲבוֹדָה זָרָה--מְטַמְּאָה בַּמַּגָּע וּבַמַּשָּׂא, כַּנְּבֵלָה; וְשֵׁעוּרָהּ בְּכַזַּיִת.&nbsp; כָּל דָּבָר שֶׁמַּקְרִיבִין לָהּ, בֵּין בָּשָׂר בֵּין שְׁאָר אֹכָלִין וּמַשְׁקִין--הַכֹּל כַּנְּבֵלָה, שֶׁהַכָּתוּב קְרָאָן "זִבְחֵי מֵתִים" (תהילים קו,כח).&nbsp; וְאַף עַל פִּי שְׁאֵין תִּקְרֹבֶת עֲבוֹדָה זָרָה שֶׁלְּאֹכָלִין בְּטֵלָה לְעוֹלָם, לְהַתִּירָהּ בַּהֲנָיָה--אִם בִּטְּלָהּ, הֲרֵי זוֹ סָפֵק לַטֻּמְאָה.&nbsp; אֲבָל כְּלִי שְׁהוּא תִּקְרֹבֶת עֲבוֹדָה זָרָה שֶׁבִּטְּלוֹ, טָהוֹר; וְכֵן עֲבוֹדָה זָרָה וּמְשַׁמְּשֶׁיהָ שֶׁבִּטְּלָן, טְהוֹרִין.</p>

<p><b>ו,ח</b>&nbsp;&nbsp;יַיִן שֶׁנִּתְנַסַּךְ לַעֲבוֹדָה זָרָה--מְטַמֵּא אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וּמְטַמֵּא אָדָם בַּמַּשָּׂא כַּנְּבֵלָה.&nbsp; וְטֻמְאָתוֹ בְּכַזַּיִת--שֶׁנֶּאֱמָר "אֲשֶׁר חֵלֶב זְבָחֵימוֹ יֹאכֵלוּ, יִשְׁתּוּ יֵין נְסִיכָם" (דברים לב,לח), הֲרֵי "יֵין נְסִיכָם" כְּ"חֵלֶב זְבָחֵימוֹ".&nbsp; וְאֵין מְטַמֵּא טֻמְאָה זוֹ, אֵלָא יַיִן שֶׁנִּתְנַסַּךְ בַּיָּד לִפְנֵי עֲבוֹדָה זָרָה; אֲבָל סְתָם יֵינָן שֶׁלַּגּוֹיִים--מְטַמֵּא טֻמְאָה קַלָּה, כִּשְׁאָר כָּל מַשְׁקִין טְמֵאִין.</p>

<p><b>ו,ט</b>&nbsp;&nbsp;מִכָּל הַדְּבָרִים שֶׁבֵּאַרְנוּ מִתְּחִלַּת הַסֵּפֶר עַד כָּאן, אַתָּה לָמֵד שֶׁאֲבוֹת הַטֻּמְאוֹת--מֵהֶן אָבוֹת שֶׁלַּתּוֹרָה, וּמֵהֶן אָבוֹת שֶׁלְּדִבְרֵי סוֹפְרִים.&nbsp; [י] וְכָל הַמִּטַּמֵּא מֵחֲמַת אָב שֶׁלַּתּוֹרָה, הֲרֵי הוּא וֶלֶד טֻמְאָה שֶׁלַּתּוֹרָה; וְכָל הַמִּטַּמֵּא מֵחֲמַת אָב שֶׁלְּדִבְרֵי סוֹפְרִים, הֲרֵי זֶה וֶלֶד שֶׁלְּדִבְרֵיהֶם.</p>

<p><b>ו,י</b>&nbsp;&nbsp;[יא] כָּל אָב טֻמְאָה שְׁהוּא מְטַמֵּא בַּמַּגָּע וְאֵינוּ מְטַמֵּא בַּמַּשָּׂא, בֵּין אָב שֶׁלַּתּוֹרָה בֵּין אָב שֶׁלְּדִבְרֵי סוֹפְרִים--אָדָם הַנּוֹגֵעַ בּוֹ, אֵינוּ מְטַמֵּא בְּגָדִים בְּשָׁעַת מַגָּעוֹ, וְלֹא אָדָם וְלֹא כְּלֵי חֶרֶס, אַף עַל פִּי שֶׁעֲדַיִן לֹא פֵרַשׁ מִמְּטַמְּאָיו; וַהֲרֵי הוּא אַחַר שֶׁפֵּרַשׁ מִמְּטַמְּאָיו אוֹ קֹדֶם שֶׁיִּפְרֹשׁ, וֶלֶד--שְׁהוּא מְטַמֵּא אֹכָלִין וְעוֹשֶׂה אוֹתָן שֵׁנִי לַטֻּמְאָה, מִפְּנֵי שְׁהוּא רִאשׁוֹן.</p>

<p><b>ו,יא</b>&nbsp;&nbsp;[יב] וְכָל אָב טֻמְאָה שְׁהוּא מְטַמֵּא בַּמַּגָּע וּבַמַּשָּׂא, בֵּין אָב שֶׁלַּתּוֹרָה בֵּין אָב שֶׁלְּדִבְרֵיהֶם--אָדָם הַנּוֹגֵעַ בּוֹ אוֹ הַנּוֹשְׂאוֹ, מְטַמֵּא בְּגָדִים בְּשָׁעַת מַגָּעוֹ וּבְשָׁעַת נְשִׂיאָתוֹ, וְעוֹשֶׂה אוֹתָן רִאשׁוֹן לַטֻּמְאָה; וְכֵן אִם נָגַע בְּאֹכָלִין, עוֹשֶׂה אוֹתָן רִאשׁוֹן כָּל זְמָן שֶׁלֹּא פֵרַשׁ מִמְּטַמְּאָיו.</p>

<p><b>ו,יב</b>&nbsp;&nbsp;פֵּרַשׁ מִמְּטַמְּאָיו--הֲרֵי הוּא רִאשׁוֹן לַטֻּמְאָה לְכָל דָּבָר, וְאֵינוּ מְטַמֵּא בְּגָדִים; וְאִם נָגַע בְּאֹכָלִין, הֲרֵי הֶן שֵׁנִי.</p>

<p><b>ו,יג</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר כָּל הָאָבוֹת, חוּץ מִן הַנְּבֵלָה וְהַמֶּרְכָּב.&nbsp; אֲבָל הַנְּבֵלָה וְהַמֶּרְכָּב--אַף עַל פִּי שְׁהֶן מְטַמְּאִין בַּמַּגָּע וּבַמַּשָּׂא, הַנּוֹגֵעַ בָּהֶן אֵינוּ מְטַמֵּא בְּגָדִים בְּשָׁעַת מַגָּעוֹ; וְאִם נָגַע בְּאֹכָלִין, הֲרֵי הֶן שֵׁנִי לַטֻּמְאָה.&nbsp; וְהַנּוֹשְׂאָן מְטַמֵּא בְּגָדִים, בְּשָׁעַת נְשִׂיאָתוֹ; וְאִם נָגַע בְּאֹכָלִין עַד שֶׁלֹּא פֵרַשׁ, הֲרֵי הֶן רִאשׁוֹן לַטֻּמְאָה כְּמוֹ שֶׁבֵּאַרְנוּ.</p>

<p><b>ו,יד</b>&nbsp;&nbsp;[יג] מֵי חַטָּאת שֶׁיֵּשׁ בָּהֶן כְּדֵי הַזָּיָה--אַף עַל פִּי שְׁהֶן כַּנְּבֵלָה וְכַמֶּרְכָּב, שְׁאֵין מְטַמֵּא בְּגָדִים אֵלָא הַנּוֹשְׂאָן--הֲרֵי הַנּוֹגֵעַ בָּהֶן מְטַמֵּא בְּגָדִים בְּשָׁעַת מַגָּעוֹ מִשּׁוֹם נוֹשֵׂא:&nbsp; שְׁאֵי אִפְשָׁר לוֹ שֶׁיִּגַּע בַּמַּיִם, וְלֹא יָסִיט אוֹתָן; וּכְבָר בֵּאַרְנוּ שֶׁאֶחָד הַנּוֹשֵׂא, וְאֶחָד הַמֵּסִיט.</p>

<p><b>ו,טו</b>&nbsp;&nbsp;וְכֵן הַנּוֹגֵעַ בְּצֶמֶר הַנְּבֵלָה, אוֹ שֶׁנָּגַע בְּנִימֵי הַמֶּרְכָּב--מְטַמֵּא בְּגָדִים בְּשָׁעַת מַגָּעוֹ מִשּׁוֹם נוֹשֵׂא:&nbsp; שְׁאֵי אִפְשָׁר לְנוֹגֵעַ בִּדְבָרִים אֵלּוּ, שֶׁלֹּא יָסִיט אוֹתָן; וּלְפִיכָּךְ מְטַמֵּא בְּגָדִים עַד שֶׁלֹּא פֵרַשׁ, כְּדִין הַנּוֹשֵׂא.</p>

<p><b>ו,טז</b>&nbsp;&nbsp;[יד] הַבּוֹלֵעַ נִבְלַת הָעוֹף הַטָּהוֹר--בְּשָׁעַת בְּלִיעָתוֹ, מְטַמֵּא בְּגָדִים כְּמוֹ שֶׁבֵּאַרְנוּ; וְהֶן רִאשׁוֹן לַטֻּמְאָה.&nbsp; וְכֵן אִם נָגַע בְּאֹכָלִין, הֲרֵי הֶן רִאשׁוֹן לַטֻּמְאָה.&nbsp; וְאַחַר שֶׁבָּלַע, הֲרֵי זֶה פֵּרַשׁ מִמְּטַמְּאָיו.</p>

<p><b>ו,יז</b>&nbsp;&nbsp;[טו] הַשּׂוֹרֵף פָּרָה אֲדֻמָּה, וּפָרִים וּשְׂעִירִים הַנִּשְׂרָפִים, וְהַמְּשַׁלֵּחַ הַשָּׂעִיר--אַף עַל פִּי שֶׁבְּשָׁעַת מַעֲשֵׂיהֶן מְטַמְּאִין בְּגָדִים כְּמוֹ שֶׁבֵּאַרְנוּ--אִם נָגְעוּ בְּאֹכָלִין אַפִלּוּ בְּשָׁעַת מַעֲשֵׂיהֶן, הֲרֵי הֶן שֵׁנִי לַטֻּמְאָה.</p>

<p><b>ו,יח</b>&nbsp;&nbsp;[טז] הַנּוֹגֵעַ בְּאָב מֵאֲבוֹת הַטֻּמְאוֹת הַמֻּשְׁלָךְ בְּתוֹךְ הַמִּקְוָה, כְּגוֹן נְבֵלָה אוֹ שֶׁרֶץ אוֹ מִשְׁכָּב, שֶׁהָיָה בַּמִּקְוָה, וְנָגַע בּוֹ--הֲרֵי זֶה טָמֵא:&nbsp; שֶׁנֶּאֱמָר "אַךְ מַעְיָן וּבוֹר מִקְוֵה-מַיִם, יִהְיֶה טָהוֹר; וְנֹגֵעַ בְּנִבְלָתָם, יִטְמָא" (ויקרא יא,לו)--אַפִלּוּ כִּשְׁהֶן בְּתוֹךְ הַמִּקְוָה, מְטַמְּאִין.&nbsp; וּכְשֶׁיַּעֲלֶה מִן הַמִּקְוָה, זֶה הַנּוֹגֵעַ יִטְהַר.</p>

<p><b>ו,יט</b>&nbsp;&nbsp;וְכֵן זָב שֶׁדָּרַס עַל הַמִּשְׁכָּב שְׁהוּא מֻנָּח בַּמִּקְוָה, הֲרֵי הַמִּשְׁכָּב טָמֵא; וּכְשֶׁיַּעֲלֶה הַמִּשְׁכָּב מִן הַמִּקְוָה--יִטְהַר, שֶׁהֲרֵי עָלְתָה לוֹ טְבִילָה.&nbsp; וְזֶה הַנּוֹגֵעַ בַּמִּשְׁכָּב כִּשְׁהוּא בַּמִּקְוָה--אִם פָּשַׁט יָדוֹ וְנָגַע חוּץ לַמִּקְוָה, הֲרֵי זֶה מְטַמֵּא בְּגָדִים; וְאֵין צָרִיךְ לוֹמַר, שְׁהוּא מְטַמֵּא אֹכָלִין וּמַשְׁקִין.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ז</h2>

<p><b>ז,א</b>&nbsp;&nbsp;דָּבָר מְפֹרָשׁ בַּתּוֹרָה שֶׁהָאֹכָלִין וְהַמַּשְׁקִין מִטַּמְּאִין, שֶׁנֶּאֱמָר "מִכָּל-הָאֹכֶל אֲשֶׁר יֵאָכֵל, אֲשֶׁר יָבוֹא עָלָיו מַיִם--יִטְמָא; וְכָל-מַשְׁקֶה אֲשֶׁר יִשָּׁתֶה, בְּכָל-כְּלִי יִטְמָא" (ויקרא יא,לד).&nbsp; וְאֵין הָאֹכֶל שֶׁנִּטְמָא מְטַמֵּא אֹכֶל אַחֵר, מִן הַתּוֹרָה; וְלֹא הַמַּשְׁקִין שֶׁנִּטְמְאוּ מְטַמְּאִין דָּבָר אַחֵר, מִן הַתּוֹרָה.</p>

<p><b>ז,ב</b>&nbsp;&nbsp;אֲבָל מִדִּבְרֵי סוֹפְרִים גָּזְרוּ עַל הָאֹכֶל הַטָּמֵא--שְׁאִם נָגַע בְּאֹכֶל אַחֵר, שֶׁטִּמְּאָהוּ; וְכֵן אִם נָגַע הָאֹכֶל הַטָּמֵא בְּמַשְׁקִין, טִמְּאָן.&nbsp; וְאֵין אֹכֶל מְטַמֵּא כְּלִי שֶׁנָּגַע בּוֹ לְעוֹלָם, וְאַפִלּוּ מִדִּבְרֵיהֶם.&nbsp; וְכֵן גָּזְרוּ עַל הַמַּשְׁקִין הַטְּמֵאִין, שֶׁיְּטַמְּאוּ אֹכָלִין אוֹ מַשְׁקִין אוֹ כֵּלִים שֶׁנָּגְעוּ בָּהֶן.</p>

<p><b>ז,ג</b>&nbsp;&nbsp;[ב] אֵין לָךְ וֶלֶד טֻמְאָה שֶׁמְּטַמֵּא כֵּלִים, אֵלָא מַשְׁקִין טְמֵאִין בִּלְבָד; וְטֻמְאָה זוֹ, מִדִּבְרֵיהֶם:&nbsp; וְהוּא שֶׁיִּהְיוּ אוֹתָן הַמַּשְׁקִין טְמֵאִין, מֵחֲמַת אָב מֵאֲבוֹת הַטֻּמְאוֹת, בֵּין שֶׁלַּתּוֹרָה, בֵּין שֶׁלְּדִבְרֵיהֶם.&nbsp; וּמִפְּנֵי מַה גָּזְרוּ עַל מַשְׁקִין טְמֵאִין שֶׁיְּטַמְּאוּ כֵּלִים:&nbsp; גְּזֵרָה מִשּׁוֹם מַשְׁקֵה הַזָּב, שְׁהוּא אָב וּמְטַמֵּא כֵּלִים דִּין תּוֹרָה--שֶׁנֶּאֱמָר "וְכִי-יָרֹק הַזָּב, בַּטָּהוֹר .&nbsp;.&nbsp;." (ויקרא טו,ח), כְּמוֹ שֶׁבֵּאַרְנוּ.</p>

<p><b>ז,ד</b>&nbsp;&nbsp;[ג] כְּשֶׁגָּזְרוּ עַל הַמַּשְׁקִין שֶׁיְּטַמְּאוּ אֶת הַכֵּלִים, גָּזְרוּ שֶׁיִּהְיוּ מְטַמְּאִין אֶת הַכֵּלִים מִתּוֹכָן.&nbsp; כֵּיצַד:&nbsp; אִם נָפְלוּ לְאַוֵּיר כְּלִי חֶרֶס--נִטְמָא כֻּלּוֹ, וַהֲרֵי הוּא שֵׁנִי; וְאִם נָגְעוּ בִּשְׁאָר כֵּלִים מִתּוֹכָן--נִטְמְאוּ כֻּלָּן, וְנַעֲשׂוּ שֵׁנִי.</p>

<p><b>ז,ה</b>&nbsp;&nbsp;אֲבָל אִם נָגְעוּ מַשְׁקִין טְמֵאִין בַּאֲחוֹרֵי הַכְּלִי שֶׁיֵּשׁ לוֹ תּוֹךְ, בֵּין בִּכְלִי חֶרֶס בֵּין בִּכְלִי שְׁטָף וּכְלִי מַתְּכוֹת--נִטְמְאוּ אֲחוֹרָיו בִּלְבָד; וַהֲרֵי אֲחוֹרָיו שֵׁנִי, וְלֹא נִטְמָא תּוֹכוֹ.&nbsp; בַּמֶּה דְּבָרִים אֲמוּרִים, לַתְּרוּמָה; אֲבָל לַקֹּדֶשׁ--כְּלִי שֶׁנִּטְמְאוּ אֲחוֹרָיו, נִטְמָא כֻּלּוֹ וַהֲרֵי כֻּלּוֹ שֵׁנִי לַטֻּמְאָה.</p>

<p><b>ז,ו</b>&nbsp;&nbsp;[ד] כְּבָר בֵּאַרְנוּ שֶׁהָאֹכָלִין אֵין מְטַמְּאִין כֵּלִים, וְהַמַּשְׁקִין מְטַמְּאִין; וְלָמָּה עָשׂוּ בְּטֻמְאַת מַשְׁקִין הֶכֵּר זֶה, וְאָמְרוּ שֶׁהַכְּלִי שֶׁנָּגְעוּ מַשְׁקִין טְמֵאִין בַּאֲחוֹרָיו לֹא נִטְמָא תּוֹכוֹ לַתְּרוּמָה--לְהוֹדִיעַ שֶׁטֻּמְאַת כֵּלִים אֵלּוּ מִדִּבְרֵיהֶם, כְּדֵי שֶׁלֹּא יִשְׂרְפוּ עַל טֻמְאָה זוֹ תְּרוּמָה וּקְדָשִׁים.</p>

<p><b>ז,ז</b>&nbsp;&nbsp;[ה] כְּבָר בֵּאַרְנוּ שֶׁהָאֹכָלִין וְהַמַּשְׁקִין שֶׁנָּגְעוּ בְּאָב מֵאֲבוֹת הַטֻּמְאוֹת, הֲרֵי הֶן רִאשׁוֹן לַטֻּמְאָה; וְכֵן אִם נָגַע אֹכֶל בְּאָדָם אוֹ בִּכְלִי שֶׁנִּטְמָא בְּאָב, הֲרֵי אוֹתוֹ הָאֹכֶל שֵׁנִי לַטֻּמְאָה.&nbsp; וְאֹכֶל שֶׁנָּגַע בְּזֶה הַשֵּׁנִי, נִקְרָא שְׁלִישִׁי לַטֻּמְאָה; וְאִם נָגַע הַשְּׁלִישִׁי בְּאֹכֶל רְבִיעִי, הֲרֵי זֶה נִקְרָא רְבִיעִי לַטֻּמְאָה.</p>

<p><b>ז,ח</b>&nbsp;&nbsp;בַּמֶּה דְּבָרִים אֲמוּרִים, בְּאֹכָלִין.&nbsp; אֲבָל הַמַּשְׁקִין--אֶחָד מַשְׁקֶה שֶׁנָּגַע בְּאָב הַטֻּמְאָה, אוֹ שֶׁנָּגַע בְּרִאשׁוֹן, אוֹ שֶׁנָּגַע בְּשֵׁנִי--הֲרֵי אוֹתוֹ מַשְׁקֶה תְּחִלָּה לַטֻּמְאָה; וּמְטַמֵּא אֶת חֲבֵרוֹ וַחֲבֵרוֹ אֶת חֲבֵרוֹ, אַפִלּוּ הֶן מֵאָה:&nbsp; שְׁאֵין מוֹנִין בַּמַּשְׁקִין.</p>

<p><b>ז,ט</b>&nbsp;&nbsp;כֵּיצַד:&nbsp; יַיִן שֶׁנָּגַע בְּאָב הַטֻּמְאָה, אוֹ בְּרִאשׁוֹן, אוֹ בְּשֵׁנִי--הֲרֵי יַיִן זֶה כְּרִאשׁוֹן לַטֻּמְאָה; וְכֵן אִם נָגַע יַיִן זֶה בְּשֶׁמֶן, וְשֶׁמֶן בְּחָלָב, וְחָלָב בִּדְבַשׁ, וּדְבַשׁ בַּמַּיִם, וְהַמַּיִם בְּיַיִן אַחֵר, וְכֵן עַד לְעוֹלָם--כֻּלָּן רִאשׁוֹן לַטֻּמְאָה, וּכְאִלּוּ כָּל אֶחָד מֵהֶן נִטְמָא בְּאָב תְּחִלָּה.&nbsp; וְכֻלָּן מְטַמְּאִין אֶת הַכֵּלִים.</p>

<p><b>ז,י</b>&nbsp;&nbsp;וְכֵן כְּלִי שֶׁנִּטְמְאוּ אֲחוֹרָיו בְּמַשְׁקִין, וְנָגְעוּ מַשְׁקִין אֲחֵרִים בַּאֲחוֹרֵי הַכְּלִי הַטְּמֵאִין--אַפִלּוּ הָיוּ מַשְׁקֵה חֻלִּין, נַעֲשׂוּ הַמַּשְׁקִין הָאֲחֵרִים תְּחִלָּה לַטֻּמְאָה, וּמְטַמְּאִין כֵּלִים אֲחֵרִים, וְעוֹשִׂין אוֹתָן שֵׁנִי; וְאֵין צָרִיךְ לוֹמַר, שְׁהֶן מְטַמְּאִין אֹכָלִין וּמַשְׁקִין אֲחֵרִים.</p>

<p><b>ז,יא</b>&nbsp;&nbsp;[ו] אֲחוֹרֵי הַכְּלִי שֶׁנִּטְמְאוּ בְּמַשְׁקִין, וְנָגְעוּ אֹכָלִין בַּאֲחוֹרֵי הַכְּלִי הַטָּמֵא--אַפִלּוּ אֹכָלֵי תְּרוּמָה, הֲרֵי אֵלּוּ טְהוֹרִין, שֶׁהַכְּלִי שֶׁנִּטְמְאוּ אֲחוֹרָיו בִּלְבָד, אֵינוּ מְטַמֵּא אֶת הָאֹכָלִין אֵלָא לַקֹּדֶשׁ בִּלְבָד:&nbsp; שֶׁהַכְּלִי שֶׁנִּטְמְאוּ אֲחוֹרָיו--הֲרֵי זֶה טָמֵא כֻּלּוֹ לַקֹּדֶשׁ כְּמוֹ שֶׁבֵּאַרְנוּ, וּלְפִיכָּךְ מְטַמֵּא אֹכֶל הַקֹּדֶשׁ.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ח</h2>

<p><b>ח,א</b>&nbsp;&nbsp;כָּל הַנּוֹגֵעַ בְּיָדָיו בְּרִאשׁוֹן לַטֻּמְאָה, בֵּין שֶׁהָיָה אוֹתוֹ רִאשׁוֹן אָדָם אוֹ כְּלִי אוֹ אֹכֶל אוֹ מַשְׁקִין טְמֵאִין--נִטְמְאוּ יָדָיו בִּלְבָד, עַד הַפֵּרֶק; וְכֵן הַמַּכְנִיס יָדָיו לְאַוֵּיר כְּלִי חֶרֶס שֶׁנִּטְמָא בְּאָב הַטֻּמְאָה, אוֹ שֶׁהִכְנִיס יָדָיו לַבַּיִת הַמְּנֻגָּע--נִטְמְאוּ יָדָיו.&nbsp; וְטֻמְאַת הַיָּדַיִם, מִדִּבְרֵי סוֹפְרִים.</p>

<p><b>ח,ב</b>&nbsp;&nbsp;הַיָּדַיִם שְׁנִיּוֹת לְעוֹלָם:&nbsp; שְׁאֵין טֻמְאָתָן אֵלָא מִדִּבְרֵיהֶם; וּכְשֶׁגָּזְרוּ טֻמְאָה עֲלֵיהֶן, גָּזְרוּ שֶׁיִּהְיוּ כְּשֵׁנִי לַטֻּמְאָה.&nbsp; אַפִלּוּ הַמַּכְנִיס יָדוֹ לַבַּיִת הַמְּנֻגָּע, אוֹ שֶׁנָּגַע בְּיָדָיו בָּאָדָם שְׁהוּא מְטַמֵּא בְּגָדִים עַד שֶׁלֹּא פֵרַשׁ מִמְּטַמְּאָיו--הֲרֵי יָדָיו שְׁנִיּוֹת.</p>

<p><b>ח,ג</b>&nbsp;&nbsp;הַפִּגּוּל, וְהַנּוֹתָר, וְצָרִיד שֶׁלַּמְּנָחוֹת--הֲרֵי הֶן כְּרִאשׁוֹן לַטֻּמְאָה, וּמוֹנִין בָּהֶן רִאשׁוֹן וְשֵׁנִי; לְפִיכָּךְ מְטַמְּאִין אֶת הַיָּדַיִם בְּכַבֵּיצָה.&nbsp; וְאֵין הַפִּגּוּל וְהַנּוֹתָר מִצְטָרְפִין, אַף עַל פִּי שֶׁשֵּׁעוּרָן שׁוֹוֶה בְּכַבֵּיצָה, הוֹאִיל וְטֻמְאַת הַיָּדַיִם מִדִּבְרֵיהֶם; אֲבָל שְׁאָר הָאֹכָלִין מִצְטָרְפִין, שְׁאֵין אֹכָלִין טְמֵאִין מְטַמְּאִין אֶת הַיָּדַיִם עַד שֶׁיִּהְיוּ כַּבֵּיצָה.</p>

<p><b>ח,ד</b>&nbsp;&nbsp;קֻלִּית הַפִּגּוּל אוֹ הַנּוֹתָר--אַף עַל פִּי שְׁהִיא סְתוּמָה--הַנּוֹגֵעַ בָּהּ בְּיָדָיו, נִטְמְאוּ יָדָיו:&nbsp; שֶׁהָעֲצָמוֹת שֶׁלַּקֳּדָשִׁים שֶׁשִּׁמְּשׁוּ נוֹתָר אוֹ פִּגּוּל מְטַמְּאִין אֶת הַיָּדַיִם, הוֹאִיל וְנַעֲשׂוּ בָּסִיס לְדָבָר הָאָסוּר.</p>

<p><b>ח,ה</b>&nbsp;&nbsp;בְּשַׂר קֹדֶשׁ שֶׁיָּצָא חוּץ לִמְחִצָּתוֹ--הֲרֵי הוּא סְפֵק אִם מְטַמֵּא אֶת הַיָּדַיִם, אוֹ אֵינוּ מְטַמֵּא; לְפִיכָּךְ אֵינוּ מְטַמֵּא--שֶׁסְּפֵק טֻמְאַת הַיָּדַיִם טָהוֹר, כְּמוֹ שֶׁיִּתְבָּאַר.&nbsp; וְאִם בְּשַׂר פֶּסַח שֶׁיָּצָא חוּץ לַבַּיִת הוּא, הֲרֵי הוּא טָהוֹר--בְּנֵי חֲבוּרָה, זְרִיזִין הֶן.</p>

<p><b>ח,ו</b>&nbsp;&nbsp;אֵין טֻמְאַת יָדַיִם בַּמִּקְדָּשׁ--שֶׁבְּשָׁעָה שֶׁגָּזְרוּ טֻמְאָה עַל הַיָּדַיִם, לֹא גָזְרוּ בַּמִּקְדָּשׁ; אֵלָא הַנּוֹגֵעַ בְּאֹכָלִין טְמֵאִים וְכַיּוֹצֶא בָּהֶן, בֵּין שֶׁנָּגַע בַּמִּקְדָּשׁ בֵּין שֶׁנָּגַע חוּץ לַמִּקְדָּשׁ, וְנָגַע בַּקֳּדָשִׁים בַּמִּקְדָּשׁ--לֹא טִמְּאָן.&nbsp; וְאִם נָגַע חוּץ לַמִּקְדָּשׁ--הֲרֵי זֶה מְטַמֵּא אֶת הַקֹּדֶשׁ, וּפוֹסֵל אֶת הַתְּרוּמָה כְּמוֹ שֶׁיִּתְבָּאַר.</p>

<p><b>ח,ז</b>&nbsp;&nbsp;מִי שֶׁנִּטְמֵאת יָדוֹ אַחַת, וְנָגְעָה בָּאַחֶרֶת--הָאַחֶרֶת טְהוֹרָה; וְנוֹטֵל אֶת הַטְּמֵאָה, וְדַיּוֹ.&nbsp; בַּמֶּה דְּבָרִים אֲמוּרִים, לַתְּרוּמָה.&nbsp; אֲבָל לַקֹּדֶשׁ--אִם נִטְמֵאת יָדוֹ אַחַת, וְנָגַע בַּשְּׁנִיָּה--טִמְּאָהּ, וּשְׁתֵּיהֶן צְרִיכוֹת טְבִילָה לַקֹּדֶשׁ; אֲבָל לַתְּרוּמָה, בִּנְטִילַת יָדַיִם בִּלְבָד יִטְהֲרוּ יָדָיו.</p>

<p><b>ח,ח</b>&nbsp;&nbsp;שְׁלֹמֹה הַמֶּלֶךְ וּבֵית דִּינוֹ גָּזְרוּ עַל כָּל הַיָּדַיִם שֶׁיִּהְיוּ שְׁנִיּוֹת, אַף עַל פִּי שֶׁלֹּא יָדַע בַּוַּדַּאי שֶׁנִּטְמְאוּ--מִפְּנֵי שֶׁהַיָּדַיִם עַסְקָנִיּוֹת.&nbsp; וְלֹא גָזַר שְׁלֹמֹה עַל הַיָּדַיִם טֻמְאָה, אֵלָא לַקֹּדֶשׁ; וְאַחַר כָּךְ גָּזְרוּ חֲכָמִים שֶׁאַחֲרָיו, אַף לַתְּרוּמָה.&nbsp; וּלְפִיכָּךְ צָרִיךְ נְטִילַת יָדַיִם לַתְּרוּמָה; וְאִם נָגַע בַּתְּרוּמָה קֹדֶם שֶׁיִּטֹּל יָדָיו--פְּסוּלָה, וְנִשְׂרֶפֶת עַל טֻמְאָה זוֹ.</p>

<p><b>ח,ט</b>&nbsp;&nbsp;לָט אָדָם יָדָיו בְּמַפָּה, וְאוֹכֵל בַּתְּרוּמָה בְּלֹא נְטִילַת יָדַיִם; וְאֵין חוֹשְׁשִׁין שֶׁמֶּא יִגַּע.&nbsp; אֲבָל לֹא יַעֲשֶׂה כֵּן בַּחֻלִּין שֶׁנַּעֲשׂוּ עַל טַהְרַת הַקֹּדֶשׁ, אוֹ טַהְרַת הַתְּרוּמָה:&nbsp; גְּזֵרָה--שֶׁמֶּא יִגַּע, לְפִי שְׁאֵינוּ מַקְפִּיד עֲלֵיהֶן.</p>

<p><b>ח,י</b>&nbsp;&nbsp;הוֹאִיל וְהַיָּדַיִם שְׁנִיּוֹת--אִם נָגְעוּ בְּמַשְׁקִין, עָשׂוּ אוֹתָן תְּחִלָּה; וְאִם נָגְעוּ מַשְׁקִין אֵלּוּ בְּאֹכָלִין, עָשׂוּ אוֹתָן שֵׁנִי.&nbsp; וְאִם נָגְעוּ בְּמַשְׁקִין אֲחֵרִים, עוֹשִׂין אוֹתָן תְּחִלָּה--שֶׁהַמַּשְׁקִין תְּחִלָּה לְעוֹלָם, כְּמוֹ שֶׁבֵּאַרְנוּ; אֲבָל אֵין מַשְׁקִין אֵלּוּ שֶׁנִּטְמְאוּ מֵחֲמַת יָדַיִם מְטַמְּאִין כֵּלִים כְּלָל, שֶׁעִיקַר טֻמְאַת הַיָּדַיִם מִדִּבְרֵיהֶם.</p>

<p><b>ח,יא</b>&nbsp;&nbsp;וְכֵן גָּזְרוּ חֲכָמִים עַל כָּל אָדָם שֶׁיֹּאכַל אֹכָלִין טְמֵאִין, בֵּין שֶׁאָכַל אֹכֶל רִאשׁוֹן אוֹ אֹכֶל שֵׁנִי, וְעַל כָּל הַשּׁוֹתֶה מַשְׁקִין טְמֵאִין--שֶׁיִּהְיֶה שֵׁנִי לַטֻּמְאָה, עַד שֶׁיִּטְבֹּל.&nbsp; וְאִם נָגַע בְּאֹכָלִין, עָשָׂה אוֹתָן שְׁלִישִׁי.&nbsp; וְאִם נָגַע בְּמַשְׁקִין, אַפִלּוּ מַשְׁקֵה חֻלִּין--עָשָׂה אוֹתָן תְּחִלָּה, לְטַמֵּא אֹכָלִין וּמַשְׁקִין אֲחֵרִים, אֲבָל לֹא לְטַמֵּא כֵּלִים, הוֹאִיל וְעִיקַר טֻמְאַת אָדָם זֶה מִדִּבְרֵיהֶם.</p>

<p><b>ח,יב</b>&nbsp;&nbsp;וּמִפְּנֵי מַה גָּזְרוּ טֻמְאָה עַל הָאוֹכֵל אֹכָלִין טְמֵאִין, שֶׁמֶּא יֹאכַל אֹכֶל רִאשׁוֹן אוֹ שֵׁנִי וְיִשְׁתֶּה עָלָיו מַשְׁקֵה תְּרוּמָה; וְנִמְצָא מַשְׁקֵה תְּרוּמָה טָמֵא, בָּאֹכֶל שֶׁבְּפִיו.&nbsp; וְכֵן הַשּׁוֹתֶה מַשְׁקִין טְמֵאִין, שֶׁמֶּא יֹאכַל עִמָּהֶן אֹכֶל תְּרוּמָה; וְנִמְצָא טָמֵא, בַּמַּשְׁקִין שֶׁבְּפִיו.&nbsp; וּכְבָר בֵּאַרְנוּ בִּתְרוּמוֹת, שֶׁאָסוּר לֶאֱכֹל תְּרוּמָה טְמֵאָה.</p>

<p><b>ח,יג</b>&nbsp;&nbsp;[יא] אֵינוּ מִטַּמֵּא עַד שֶׁיֹּאכַל אֹכָלִין טְמֵאִים כַּחֲצִי פְּרָס, שְׁהוּא כַּבֵּיצָה וּמֶחְצָה שׁוֹחֶקֶת; וְכֵן הַשּׁוֹתֶה אֵינוּ מִטַּמֵּא עַד שֶׁיִּשְׁתֶּה מִמַּשְׁקִין טְמֵאִין רְבִיעִית.&nbsp; וְכָל הָאֹכָלִין מִצְטָרְפִין לַחֲצִי פְּרָס, לִפְסֹל אֶת הַגְּוִיָּה; וְכָל הַמַּשְׁקִין מִצְטָרְפִין לִרְבִיעִית.&nbsp; וְאִם אָכַל אוֹ שָׁתָה פָּחוּת מִשֵּׁעוּר זֶה, טָהוֹר.</p>

<p><b>ח,יד</b>&nbsp;&nbsp;אָכַל מְעַט וְשָׁהָה, וְחָזַר וְאָכַל מְעַט וְשָׁהָה--אִם יֵשׁ מִתְּחִלָּה וְעַד סוֹף כְּדֵי אֲכִילַת פְּרָס, מִצְטָרְפִין; וְאִם לָאו, אֵין מִצְטָרְפִין.&nbsp; וְכֵן אִם שָׁתָה מְעַט וְשָׁהָה, וְשָׁתָה מְעַט וְשָׁהָה--אִם יֵשׁ מִתְּחִלָּה וְעַד סוֹף כְּדֵי אֲכִילַת פְּרָס, מִצְטָרְפִין; וְאִם לָאו, אֵין מִצְטָרְפִין.&nbsp; אָכַל פָּחוּת מִכַּשֵּׁעוּר, וְטָבַל וְעָלָה, וְאָכַל מְעַט מִיָּד--אִם לֹא שָׁהָה בֵּינֵיהֶן, וַהֲרֵי אֲכִילָה שֶׁלִּפְנֵי הַטְּבִילָה וְשֶׁלְּאַחַר הַטְּבִילָה בִּכְדֵי אֲכִילַת פְּרָס--הֲרֵי אֵלּוּ מִצְטָרְפִין.</p>

<p><b>ח,טו</b>&nbsp;&nbsp;[יב] אִשָּׁה שְׁהִיא רִאשׁוֹן לַטֻּמְאָה, וּמְנִיקָה אֶת בְּנָהּ--הֲרֵי הַבֵּן טָהוֹר, וְלֹא גָזְרוּ עָלָיו טֻמְאָה:&nbsp; שֶׁאַפִלּוּ תֹּאמַר שֶׁיָּנַק רְבִיעִית--אִפְשָׁר שֶׁיֵּשׁ מִתְּחִלָּה וְעַד סוֹף יָתֵר מִכְּדֵי אֲכִילַת פְּרָס, שֶׁהֲרֵי אֵינוּ יוֹנֵק בְּבַת אַחַת.</p>

<p><b>ח,טז</b>&nbsp;&nbsp;[יג] הַמְּעֻבֶּרֶת--הִתִּירוּ לָהּ שֶׁתִּהְיֶה אוֹכֶלֶת אֹכָלִין טְמֵאִין פָּחוּת מִכַּשֵּׁעוּר, וְאַף עַל פִּי שְׁהִיא אוֹכֶלֶת הַרְבֵּה:&nbsp; מִפְּנֵי הַסַּכָּנָה.&nbsp; וְאֵינָהּ צְרִיכָה טְבִילָה, אֵלָא הֲרֵי הִיא טְהוֹרָה.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק ט</h2>

<p><b>ט,א</b>&nbsp;&nbsp;הַבָּא רֹאשׁוֹ וְרֻבּוֹ בְּמַיִם שְׁאוּבִין, אוֹ שֶׁנָּפְלוּ עַל רֹאשׁוֹ וְעַל רֻבּוֹ שְׁלֹשֶׁת לוֹגִין מַיִם שְׁאוּבִין--הֲרֵי הוּא כְּשֵׁנִי לַטֻּמְאָה עַד שֶׁיִּטְבֹּל.&nbsp; וְאִם נָגַע בְּאֹכָלִין, עָשָׂה אוֹתָן שְׁלִישִׁי.&nbsp; וְאִם נָגַע בְּמַשְׁקִין--טִמְּאָן וְעָשָׂה אוֹתָן תְּחִלָּה לְטַמֵּא אֹכָלִין וּמַשְׁקִין אֲחֵרִים, אֲבָל לֹא לְטַמֵּא כֵּלִים.</p>

<p><b>ט,ב</b>&nbsp;&nbsp;וּמִפְּנֵי מַה גָּזְרוּ טֻמְאָה עַל אָדָם זֶה:&nbsp; מִפְּנֵי שֶׁהָיוּ טְבוּלֵי יוֹם טוֹבְלִין בִּמְעָרוֹת שֶׁמֵּימֵיהֶן רָעִים, וְהָיוּ רוֹחֲצִין אַחַר כֵּן בְּמַיִם שְׁאוּבִין יָפִים דֶּרֶךְ נְקִיּוּת; וּפָשַׁט הַמִּנְהָג כָּךְ, עַד שֶׁהָיוּ רֹב הָעָם מְדַמִּין שֶׁמַּיִם שְׁאוּבִין שֶׁרוֹחֲצִין בָּאַחֲרוֹנָה--הֵן שֶׁמְּטַהֲרִין, לֹא הַטְּבִילָה שֶׁבְּמֵי הַמִּקְוָה, וְהָיוּ טוֹבְלִין בְּזִלְזוּל, בְּלֹא כַּוָּנָה.&nbsp; לְפִיכָּךְ גָּזְרוּ שֶׁכָּל בָּא רֹאשׁוֹ וְרֻבּוֹ בְּמַיִם שְׁאוּבִין, אוֹ שֶׁנָּפְלוּ עַל רֹאשׁוֹ וְרֻבּוֹ--נִטְמָא, וְנַעֲשָׂה כְּשֵׁנִי לַטֻּמְאָה.</p>

<p><b>ט,ג</b>&nbsp;&nbsp;אַפִלּוּ טָהוֹר שְׁאֵינוּ טְבוּל יוֹם--אִם נָפְלוּ עַל רֹאשׁוֹ וְרֻבּוֹ שְׁלֹשֶׁת לוֹגִין מַיִם שְׁאוּבִין, אוֹ שֶׁבָּא רֹאשׁוֹ וְרֻבּוֹ בְּמַיִם שְׁאוּבִין--הֲרֵי זֶה כְּשֵׁנִי לַטֻּמְאָה עַד שֶׁיִּטְבֹּל; טָבַל--אֵינוּ צָרִיךְ הַעְרֵב שֶׁמֶשׁ, מִפְּנֵי שֶׁעִיקַר טֻמְאָה זוֹ מִדִּבְרֵיהֶם.</p>

<p><b>ט,ד</b>&nbsp;&nbsp;וְכֵן הָאוֹכֵל אֹכָלִין טְמֵאִין וְהַשּׁוֹתֶה מַשְׁקִין טְמֵאִין, וְטָבַל--אֵינוּ צָרִיךְ הַעְרֵב שֶׁמֶשׁ; וְכֵן כֵּלִים שֶׁנִּטְמְאוּ בְּמַשְׁקִין--כֵּיוָן שֶׁהִטְבִּילָן, טָהֲרוּ וְאֵין צְרִיכִין הַעְרֵב שֶׁמֶשׁ:&nbsp; מִפְּנֵי שֶׁעִיקַר טֻמְאוֹת אֵלּוּ מִדִּבְרֵיהֶם.</p>

<p><b>ט,ה</b>&nbsp;&nbsp;[ב] מִי שֶׁנָּפְלוּ עָלָיו שְׁלֹשֶׁת לוֹגִין מַיִם שְׁאוּבִין מִשְּׁנֵי כֵּלִים, אוֹ מִשְּׁלוֹשָׁה--אִם הִתְחִיל הַשֵּׁנִי עַד שֶׁלֹּא פָסַק הָרִאשׁוֹן, מִצְטָרְפִין; וְאִם לָאו, אֵין מִצְטָרְפִין.&nbsp; נָפְלוּ מֵאַרְבָּעָה כֵּלִים, אֵינָן מִצְטָרְפִין; וְאַף עַל פִּי שֶׁהִתְחִיל זֶה עַד שֶׁלֹּא פָסַק זֶה, הֲרֵי זֶה טָהוֹר.</p>

<p><b>ט,ו</b>&nbsp;&nbsp;נָפְלוּ עַל רֹאשׁוֹ, אֲבָל לֹא עַל רֻבּוֹ, אוֹ שֶׁנָּפְלוּ עַל רֻבּוֹ, וְלֹא נָפְלוּ עַל רֹאשׁוֹ, אוֹ שֶׁנָּפְלוּ עַל רֹאשׁוֹ בִּלְבָד מִלְמַעְלָה, וְנָפְלוּ עַל רֻבּוֹ מִן הַצַּד אוֹ מִלְּמַטָּה--הֲרֵי זֶה טָהוֹר:&nbsp; עַד שֶׁיִּפְּלוּ עַל רֹאשׁוֹ וְעַל רֻבּוֹ הַסָּמוּךְ לְרֹאשׁוֹ, כְּדַרְכָּן.</p>

<p><b>ט,ז</b>&nbsp;&nbsp;וְכֵן אִם בָּא רֹאשׁוֹ בְּמַיִם שְׁאוּבִין, וְלֹא בָא רֻבּוֹ, אוֹ בָּא רֻבּוֹ, וְלֹא בָא רֹאשׁוֹ, אוֹ שֶׁבָּא רֹאשׁוֹ בִּלְבָד, וּבָא מִשְּׁאָר גּוּפוֹ רֻבּוֹ בְּמַיִם שְׁאוּבִין מִלְּמַטָּה אוֹ מִן הַצַּד--הֲרֵי זֶה טָהוֹר:&nbsp; עַד שֶׁיָּבוֹא רֹאשׁוֹ וְרֻבּוֹ הַסָּמוּךְ לְרֹאשׁוֹ, כְּדַרְכּוֹ.</p>

<p><b>ט,ח</b>&nbsp;&nbsp;[ג] הַבָּא מֵרֹאשׁוֹ וְרֻבּוֹ הַחֵצִי בְּמַיִם שְׁאוּבִין, וְנָפְלוּ עַל הַחֵצִי הָאַחֵר מַיִם שְׁאוּבִין--הוֹאִיל וְחֶצְיוֹ בִּנְפִילָה וְחֶצְיוֹ בְּבִיאָה, הֲרֵי זֶה טָהוֹר.</p>

<p><b>ט,ט</b>&nbsp;&nbsp;[ד] הָיוּ שְׁלֹשֶׁת לוֹגִין שֶׁנָּפְלוּ עָלָיו אוֹ שֶׁבָּא בָּהֶן, מִקְצָתָן שְׁאוּבִין וּמִקְצָתָן אֵינָן שְׁאוּבִין, אוֹ שֶׁנִּתְעָרַב בָּהֶן יַיִן וְשֶׁמֶן וּדְבַשׁ וְחָלָב--הֲרֵי זֶה טָהוֹר:&nbsp; עַד שֶׁיִּהְיוּ הַשְּׁלוֹשָׁה, כֻּלָּן מַיִם שְׁאוּבִין.</p>

<p><b>ט,י</b>&nbsp;&nbsp;שְׁלֹשֶׁת לוֹגִין אֵלּוּ שֶׁנָּפְלוּ עַל הַטָּהוֹר אוֹ שֶׁבָּא בָּהֶן, וְטִמְּאוּהוּ--כֵּיוָן שֶׁנַּעֲשָׂה כְּשֵׁנִי לַטֻּמְאָה, הֲרֵי הַמַּיִם הָאֵלּוּ טְמֵאִין:&nbsp; שֶׁהֲרֵי נָגְעוּ בְּשֵׁנִי; וַהֲרֵי אֵלּוּ הַמַּיִם אוֹמְרִין לְזֶה הַטָּהוֹר, טִמֵּאנוּ אוֹתוֹ וְטִמְּאָנוּ.</p>

<p><b>ט,יא</b>&nbsp;&nbsp;[ה] בָּרִאשׁוֹנָה הָיוּ מַנִּיחִין כִּכָּרוֹת שֶׁלַּתְּרוּמָה בְּצַד הַסְּפָרִים, וְאוֹמְרִין זֶה קֹדֶשׁ וְזֶה קֹדֶשׁ, וּבָאִין הָעַכְבָּרִים, וּמְקָרְעִין אֶת הַסְּפָרִים.&nbsp; לְפִיכָּךְ גָּזְרוּ שֶׁכָּל תְּרוּמָה שֶׁנָּגְעָה בְּאֶחָד מִכִּתְבֵי הַקֹּדֶשׁ, נִטְמֵאת, וַהֲרֵי הִיא כִּשְׁלִישִׁי לַטֻּמְאָה, כְּאִלּוּ נָגְעָה בְּשֵׁנִי; וְנִמְצְאוּ כָּל כִּתְבֵי הַקֹּדֶשׁ, פּוֹסְלִין אֶת הַתְּרוּמָה כְּשֵׁנִי.</p>

<p><b>ט,יב</b>&nbsp;&nbsp;וְלֹא עוֹד, אֵלָא מִי שֶׁהָיוּ יָדָיו טְהוֹרוֹת, וְנָגַע בְּאֶחָד מִכִּתְבֵי הַקֹּדֶשׁ--נַעֲשׂוּ יָדָיו שְׁנִיּוֹת, וּמְטַמְּאִין אֶת הַתְּרוּמָה וְאֶת הַמַּשְׁקִין; וְאַף עַל פִּי שְׁאֵין הַיָּדַיִם מִטַּמְּאוֹת אֵלָא מֵרִאשׁוֹן לַטֻּמְאָה כְּמוֹ שֶׁבֵּאַרְנוּ, הֲרֵי הֶן מִטַּמְּאוֹת מִן הַסֵּפֶר.</p>

<p><b>ט,יג</b>&nbsp;&nbsp;[ו] רְצוּעוֹת תְּפִלִּין, עִם הַתְּפִלִּין, וְגִלָּיוֹן שֶׁבַּסֵּפֶר שֶׁלְּמַעְלָן וְשֶׁלְּמַטָּן שֶׁבַּתְּחִלָּה וְשֶׁבַּסּוֹף, כִּשְׁהֶן מְחֻבָּרִין לַסֵּפֶר, וְסֵפֶר שֶׁנִּמְחַק, וְנִשְׁתַּיַּר בּוֹ שְׁמוֹנִים וְחָמֵשׁ אוֹתִיּוֹת, וּמְגִלָּה שֶׁכָּתוּב בָּהּ שְׁמוֹנִים וְחָמֵשׁ אוֹתִיּוֹת, כְּפָרָשַׁת "וַיְהִי בִּנְסֹעַ הָאָרֹן" (במדבר י,לה)--הֲרֵי אֵלּוּ מְטַמְּאִין אֶת הַיָּדַיִם.&nbsp; וְלֹא דִּבְרֵי תּוֹרָה בִּלְבָד, אֵלָא כָּל כִּתְבֵי הַקֹּדֶשׁ--אַפִלּוּ שִׁיר הַשִּׁירִים וְקוֹהֶלֶת, שְׁהֶן דִּבְרֵי חָכְמָה--מְטַמְּאִין אֶת הַיָּדַיִם.</p>

<p><b>ט,יד</b>&nbsp;&nbsp;[ז] תַּרְגּוּם שֶׁבְּעֶזְרָא וְשֶׁבְּדָנִיֵּאל, הֲרֵי הוּא מִכְּלַל כִּתְבֵי הַקֹּדֶשׁ.&nbsp; אֲבָל תַּרְגּוּם שֶׁכְּתָבוֹ עִבְרִית, וְעִבְרִית שֶׁכְּתָבוֹ תַּרְגּוּם, אוֹ שֶׁכָּתַב כִּתְבֵי הַקֹּדֶשׁ בִּכְתָב עִבְרִי--אֵינָן מְטַמְּאִין אֶת הַיָּדַיִם:&nbsp; עַד שֶׁיִּהְיוּ כְּתוּבִין אַשּׁוּרִית, עַל הָעוֹר, וּבַדְּיוֹ.</p>

<p><b>ט,טו</b>&nbsp;&nbsp;[ח] הַכּוֹתֵב הַלֵּל וּשְׁמַע לַתִּינוֹק לְהִתְלַמַּד בּוֹ, אַף עַל פִּי שְׁאֵינוּ רַשָּׁאי--הֲרֵי אֵלּוּ מְטַמְּאִין אֶת הַיָּדַיִם.&nbsp; [ט] הַמְּשִׁיחוֹת וְהָרְצוּעוֹת שֶׁתְּפָרָן לַסֵּפֶר--אַף עַל פִּי שְׁאֵינוּ רַשָּׁאי לְקַיְּמָן--כָּל זְמָן שְׁהֶן מְחֻבָּרִין לַסֵּפֶר, מְטַמְּאִין אֶת הַיָּדַיִם.</p>

<p><b>ט,טז</b>&nbsp;&nbsp;[י] תִּיק שֶׁלְּסֵפֶר, וְתֵבָה שֶׁלְּסֵפֶר, וּמִטְפְּחוֹת סְפָרִים--בִּזְמָן שְׁהֶן תְּפוּרוֹת, מְטַמְּאִין אֶת הַיָּדַיִם.&nbsp; אֲבָל הַבְּרָכוֹת--אַף עַל פִּי שֶׁיֵּשׁ בָּהֶן מֵאוֹתִיּוֹת שֶׁלַּשֵּׁם, וּמֵעִנְיָנוֹת הַרְבֵּה שֶׁלַּתּוֹרָה--אֵינָן מְטַמְּאִין אֶת הַיָּדַיִם.&nbsp; [יא] סִפְרֵי הַמִּינִים, אֵינָן מְטַמְּאִין אֶת הַיָּדַיִם.&nbsp; פָּרָשַׁת סוֹטָה--הוֹאִיל וְלִמְחִיקָה עוֹמֶדֶת, אֵינָהּ מְטַמְּאָה אֶת הַיָּדַיִם.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק י</h2>

<p><b>י,א</b>&nbsp;&nbsp;כָּל הַמִּטַּמֵּא בְּאָב מֵאֲבוֹת הַטֻּמְאוֹת, בֵּין אָדָם בֵּין כֵּלִים--הֲרֵי הוּא רִאשׁוֹן לַטֻּמְאָה כְּמוֹ שֶׁבֵּאַרְנוּ, עַד שֶׁיִּטְבֹּל.&nbsp; טָבַל--הֲרֵי הוּא כְּשֵׁנִי לַטֻּמְאָה, עַד שֶׁיַּעְרִיב שִׁמְשׁוֹ:&nbsp; שֶׁנֶּאֱמָר "בַּמַּיִם יוּבָא וְטָמֵא עַד-הָעֶרֶב, וְטָהֵר" (ויקרא יא,לב), הַכָּתוּב קָרָא לִטְבוּל יוֹם טָמֵא.</p>

<p><b>י,ב</b>&nbsp;&nbsp;אֶחָד טְבוּל יוֹם מִטֻּמְאָה חֲמוּרָה, כְּגוֹן שֶׁטָּבַל מִזִּיבוּת אוֹ מִטֻּמְאַת מֵת וְצָרַעַת, וְאֶחָד טְבוּל יוֹם מִטֻּמְאַת שֶׁרֶץ וְכַיּוֹצֶא בּוֹ.&nbsp; וְכָל הַטָּעוּן הַעְרֵב שֶׁמֶשׁ--בֵּין אָדָם בֵּין כֵּלִים, בֵּין מִדִּבְרֵי תּוֹרָה בֵּין מִדִּבְרֵי סוֹפְרִים--הֲרֵי הוּא כְּשֵׁנִי לַטֻּמְאָה, עַד שֶׁיַּעְרִיב שִׁמְשׁוֹ.</p>

<p><b>י,ג</b>&nbsp;&nbsp;טְבוּל יוֹם פּוֹסֵל אֹכָלֵי תְּרוּמָה, וּמַשְׁקֵה הַתְּרוּמָה, וְאֹכָלֵי הַקֹּדֶשׁ, וּמַשְׁקֵה הַקֹּדֶשׁ:&nbsp; פּוֹסֵל הַכֹּל.&nbsp; כֵּיצַד:&nbsp; טְבוּל יוֹם שֶׁנָּגַע בְּאֹכָלִין שֶׁלַּתְּרוּמָה--עֲשָׂאָן שְׁלִישִׁי לַטֻּמְאָה, מִפְּנֵי שְׁהוּא כְּשֵׁנִי; וְכֵן אִם נָגַע בְּמַשְׁקִין שֶׁלַּתְּרוּמָה--טִמְּאָן, וַהֲרֵי הֶן שְׁלִישִׁי לַטֻּמְאָה.</p>

<p><b>י,ד</b>&nbsp;&nbsp;נָגַע טְבוּל יוֹם בְּמַשְׁקִין שֶׁלַּקֹּדֶשׁ--טִמְּאָן, וַהֲרֵי הֶן רְבִיעִי לַטֻּמְאָה; וְכֵן אִם נָגַע בְּאֹכָלֵי הַקֹּדֶשׁ, עֲשָׂאָן רְבִיעִי.&nbsp; אֲבָל אִם נָגַע טְבוּל יוֹם בְּאֹכָלֵי חֻלִּין וּמַשְׁקֵה חֻלִּין, הֲרֵי הֶן טְהוֹרִין.&nbsp; וְדִין מְחֻסַּר כִּפּוּרִים אוֹ טְבוּל יוֹם, בִּנְגִיעַת הַקֹּדֶשׁ--אֶחָד הוּא.</p>

<p><b>י,ה</b>&nbsp;&nbsp;הִנֵּה נִתְבָּאַר לָךְ מִכָּל אֵלּוּ הַדְּבָרִים שְׁאֵין שָׁם מַשְׁקִין שְׁנִיּוֹת לְעוֹלָם, אֵלָא הַמַּשְׁקִין תְּחִלָּה לְעוֹלָם:&nbsp; חוּץ מִמַּשְׁקִין שֶׁנָּגַע בָּהֶן טְבוּל יוֹם--שְׁהֶן שְׁלִישִׁי, אִם הָיוּ תְּרוּמָה; אוֹ רְבִיעִי, אִם הָיוּ קֹדֶשׁ.</p>

<p><b>י,ו</b>&nbsp;&nbsp;[ד] כָּל הַטְּמֵאִין, בֵּין חֲמוּרִין בֵּין קַלִּין--מַשְׁקִין הַיּוֹצְאִין מֵהֶן כְּגוֹן רֻקָּן וּמֵימֵי רַגְלֵיהֶן, הֲרֵי הֶן כַּמַּשְׁקִין שֶׁיִּגְּעוּ בָּהֶן:&nbsp; אֵלּוּ וְאֵלּוּ רִאשׁוֹן לַטֻּמְאָה כְּמוֹ שֶׁבֵּאַרְנוּ--חוּץ מִזָּב וַחֲבֵרָיו, שֶׁהַמַּשְׁקִין הַיּוֹצְאִין מֵהֶן אָב טֻמְאָה.&nbsp; וּמַשְׁקִין שֶׁהַזָּב וַחֲבֵרָיו נוֹגְעִין בָּהֶן, תְּחִלָּה.</p>

<p><b>י,ז</b>&nbsp;&nbsp;אַפִלּוּ אוֹכֵל אֹכָלִין טְמֵאִין, אוֹ שׁוֹתֶה מַשְׁקִין טְמֵאִין--הֲרֵי הַמַּשְׁקִין הַיּוֹצְאִין מִמֶּנּוּ קֹדֶם שֶׁיִּטְבֹּל, כְּמוֹ הַמַּשְׁקִין שֶׁיִּגַּע בָּהֶן:&nbsp; שְׁהֶן תְּחִלָּה.&nbsp; וְכֵן טְבוּל יוֹם--מַשְׁקִין הַיּוֹצְאִין מִמֶּנּוּ, כַּמַּשְׁקִין שְׁהוּא נוֹגֵעַ בָּהֶן:&nbsp; שְׁאֵינָן מְטַמְּאִין אֲחֵרִים כְּלָל.&nbsp; אֵלָא אִם נָגַע בְּמַשְׁקֵה חֻלִּין, הֲרֵי הֶן טְהוֹרִין; וְאִם נָגַע בְּמַשְׁקֵה תְּרוּמָה, הֲרֵי הֶן שְׁלִישִׁי; וְאִם נָגַע בְּמַשְׁקֵה קֹדֶשׁ, הוּא אוֹ מְחֻסַּר כִּפּוּרִים, הֲרֵי הֶן רְבִיעִי.&nbsp; [ה] וְעַתָּה יִתְבָּאַר שְׁאֵין שְׁלִישִׁי שֶׁבַּתְּרוּמָה וְלֹא רְבִיעִי שֶׁבַּקֹּדֶשׁ, מְטַמְּאִין מַשְׁקֶה אַחֵר אוֹ אֹכֶל אַחֵר; וְאֵין צָרִיךְ לוֹמַר, שְׁאֵין מְטַמְּאִין כֵּלִים.&nbsp; לְפִיכָּךְ קְדֵרָה שְׁהִיא מְלֵאָה מַשְׁקִין, וְנָגַע בָּהֶן טְבוּל יוֹם--אִם הָיָה מַשְׁקֵה חֻלִּין, הַכֹּל טָהוֹר; וְאִם הָיָה מַשְׁקֵה תְּרוּמָה, הַמַּשְׁקִין פְּסוּלִין וְהַקְּדֵרָה טְהוֹרָה.&nbsp; וְאִם הָיוּ יָדָיו טְמֵאוֹת--הֲרֵי הַמַּשְׁקֶה טָמֵא, בֵּין מַשְׁקֵה תְּרוּמָה בֵּין מַשְׁקֵה חֻלִּין; וְזֶה חֹמֶר בַּיָּדַיִם, מַה שְׁאֵין בִּטְבוּל יוֹם.</p>

<p><b>י,ח</b>&nbsp;&nbsp;וְחֹמֶר בִּטְבוּל יוֹם מִיָּדַיִם טְמֵאוֹת--שֶׁסְּפֵק טְבוּל יוֹם, פּוֹסֵל מִסָּפֵק; וּסְפֵק הַיָּדַיִם, טָהוֹר כְּמוֹ שֶׁיִּתְבָּאַר.&nbsp; [ו] וְאֶחָד טָהוֹר שֶׁיָּדָיו טְמֵאוֹת, אוֹ טְבוּל יוֹם שֶׁיָּדָיו טְמֵאוֹת--הֲרֵי זֶה מְטַמֵּא מַשְׁקֵה חֻלִּין, וְעוֹשֶׂה אוֹתָן תְּחִלָּה לְטַמֵּא אֹכָלִין וּמַשְׁקִין כְּמוֹ שֶׁבֵּאַרְנוּ.</p>

<p><b>י,ט</b>&nbsp;&nbsp;וּמֵאַחַר שֶׁמַּשְׁקֶה שֶׁיָּצָא מִטְּבוּל יוֹם כַּמַּשְׁקִין שֶׁיִּגַּע בָּהֶן, טְבוּל יוֹם שֶׁנָּפַל מֵרֻקּוֹ אוֹ מִמֵּימֵי רַגְלָיו עַל כִּכָּר שֶׁלַּתְּרוּמָה--הֲרֵי זֶה טָהוֹר, מִפְּנֵי שְׁהֶן כַּמַּשְׁקִין שֶׁיִּגַּע בָּהֶן.</p>

<p><b>י,י</b>&nbsp;&nbsp;[ז] מִכָּל אֵלּוּ הַדְּבָרִים שֶׁהִקְדַּמְנוּ לְבָאֲרָם, אַתָּה לָמֵד שֶׁהָאָדָם יִהְיֶה אָב טֻמְאָה וְיִהְיֶה רִאשׁוֹן לַטֻּמְאָה, מִדִּבְרֵי תּוֹרָה.&nbsp; וּלְעוֹלָם לֹא יִהְיֶה הָאָדָם שֵׁנִי לַטֻּמְאָה, אֵלָא מִדִּבְרֵי סוֹפְרִים:&nbsp; וְהוּא הָאוֹכֵל אֹכָלִין טְמֵאִין, אוֹ הַשּׁוֹתֶה מַשְׁקִין טְמֵאִין, אוֹ הַבָּא רֹאשׁוֹ וְרֻבּוֹ בְּמַיִם שְׁאוּבִין--שֶׁכָּל אֵלּוּ כְּשֵׁנִי לַטֻּמְאָה מִדִּבְרֵיהֶם.</p>

<p><b>י,יא</b>&nbsp;&nbsp;וְכֵן שְׁאָר כָּל הַכֵּלִים, חוּץ מִכְּלֵי חֶרֶס--יִהְיוּ אָב טֻמְאָה וְיִהְיוּ רִאשׁוֹן לַטֻּמְאָה, מִדִּבְרֵי תּוֹרָה.&nbsp; וְלֹא יִהְיֶה הַכְּלִי לְעוֹלָם שֵׁנִי לַטֻּמְאָה, אֵלָא מִדִּבְרֵי סוֹפְרִים:&nbsp; שְׁאִם יִטַּמֵּא בְּמַשְׁקִין טְמֵאִין, יִהְיֶה שֵׁנִי מִדִּבְרֵיהֶם כְּמוֹ שֶׁבֵּאַרְנוּ.</p>

<p><b>י,יב</b>&nbsp;&nbsp;[ח] כְּבָר בֵּאַרְנוּ שֶׁכְּלִי חֶרֶס--לֹא יִהְיֶה אָב טֻמְאָה לְעוֹלָם, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים; וְיִהְיֶה רִאשׁוֹן לַטֻּמְאָה מִדִּבְרֵי תּוֹרָה, וְשֵׁנִי מִדִּבְרֵיהֶם--אִם נִטְמָא בְּמַשְׁקִין כִּשְׁאָר הַכֵּלִים.&nbsp; וְלֹא יִהְיֶה הָאָדָם וְלֹא הַכֵּלִים שְׁלִישִׁי וְלֹא רְבִיעִי, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.</p>

<p><b>י,יג</b>&nbsp;&nbsp;[ט] הָאֹכָלִין--לֹא יִהְיוּ אָב הַטֻּמְאָה לְעוֹלָם, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.&nbsp; וְיִהְיוּ רִאשׁוֹן וְשֵׁנִי, מִדִּבְרֵי תּוֹרָה:&nbsp; שֶׁהָאָדָם אוֹ הַכְּלִי שְׁהוּא רִאשׁוֹן לַטֻּמְאָה--אִם נָגַע בָּאֹכֶל, עָשָׂהוּ שֵׁנִי.&nbsp; וְיִהְיוּ הָאֹכָלִין שְׁלִישִׁי וּרְבִיעִי לַטֻּמְאָה, מִדִּבְרֵי סוֹפְרִים בִּלְבָד.</p>

<p><b>י,יד</b>&nbsp;&nbsp;[י] הַמַּשְׁקִין--יִהְיוּ אָב טֻמְאָה מִדִּבְרֵי תּוֹרָה, כְּגוֹן מֵי חַטָּאת וְרֻקּוֹ שֶׁלַּזָּב וּמֵימֵי רַגְלָיו; וְיִהְיוּ רִאשׁוֹן לַטֻּמְאָה מִדִּבְרֵי תּוֹרָה, כְּגוֹן שֶׁנָּגְעוּ בְּאָב מֵאֲבוֹת הַטֻּמְאוֹת.</p>

<p><b>י,טו</b>&nbsp;&nbsp;וְכֵן אִם נָגְעוּ הַמַּשְׁקִין בְּוֶלֶד הַטֻּמְאָה, בֵּין אָדָם בֵּין כֵּלִים--נִטְמְאוּ מִדִּבְרֵי תּוֹרָה, וַהֲרֵי הֶן כְּרִאשׁוֹן לַטֻּמְאָה לְטַמֵּא אֲחֵרִים מִדִּבְרֵיהֶם.&nbsp; וְכֵן אִם נָגְעוּ בְּשֵׁנִי, בֵּין בְּאָדָם בֵּין בְּכֵלִים בֵּין בְּאֹכָלִין--נַעֲשׂוּ רִאשׁוֹן לְטַמֵּא אֲחֵרִים מִדִּבְרֵי סוֹפְרִים, כְּמוֹ שֶׁבֵּאַרְנוּ.</p>

<p><b>י,טז</b>&nbsp;&nbsp;וְיִהְיוּ הַמַּשְׁקִין שְׁלִישִׁי וּרְבִיעִי, מִדִּבְרֵיהֶם.&nbsp; כֵּיצַד:&nbsp; אִם נָגַע טְבוּל יוֹם בְּמַשְׁקֵה תְּרוּמָה, עָשָׂהוּ שְׁלִישִׁי; וְאִם נָגַע בְּמַשְׁקֵה קֹדֶשׁ, עָשָׂהוּ רְבִיעִי.&nbsp; וְאֵין אַתָּה מוֹצֶא מַשְׁקִין שְׁנִיּוֹת לְעוֹלָם, וְלֹא מַשְׁקֶה שְׁאֵינוּ תְּחִלָּה--חוּץ מִמַּשְׁקֵה טְבוּל יוֹם אוֹ מְחֻסַּר כִּפּוּרִים בַּקֹּדֶשׁ כְּמוֹ שֶׁבֵּאַרְנוּ:&nbsp; שְׁהוּא פָּסוּל מִדִּבְרֵיהֶם, וְאֵינוּ מְטַמֵּא.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יא</h2>

<p><b>יא,א</b>&nbsp;&nbsp;כָּל מָקוֹם שֶׁנֶּאֱמָר בְּאֹכָלִין פָּסוּל--הוּא שֶׁיִּהְיֶה הָאֹכֶל עַצְמוֹ טָמֵא, וְלֹא יְטַמֵּא אֹכֶל אַחֵר; אֵלָא אִם נָגַע בְּאֹכֶל אַחֵר, הֲרֵי הוּא טָהוֹר.</p>

<p><b>יא,ב</b>&nbsp;&nbsp;הָרִאשׁוֹן שֶׁבַּחֻלִּין, טָמֵא וּמְטַמֵּא.&nbsp; הַשֵּׁנִי, פָּסוּל וְלֹא מְטַמֵּא; וְאֵין שֵׁנִי עוֹשֶׂה שְׁלִישִׁי, בַּחֻלִּין.&nbsp; וּמְנַיִן לְאֹכֶל שֵׁנִי שְׁהוּא פָּסוּל בַּחֻלִּין, שֶׁנֶּאֱמָר "וְכָל-כְּלִי-חֶרֶשׂ--אֲשֶׁר-יִפֹּל מֵהֶם, אֶל-תּוֹכוֹ:&nbsp; כֹּל אֲשֶׁר בְּתוֹכוֹ יִטְמָא" (ויקרא יא,לג).</p>

<p><b>יא,ג</b>&nbsp;&nbsp;נִמְצָא הַשֶּׁרֶץ אָב, וּכְלִי חֶרֶס שֶׁנָּפַל הַשֶּׁרֶץ לְאַוֵּירוֹ רִאשׁוֹן, וְהָאֹכֶל שֶׁבַּכְּלִי שֵׁנִי, וַהֲרֵי הוּא אוֹמֵר "יִטְמָא" (ויקרא יא,לג).&nbsp; וְכֵן שֶׁרֶץ שֶׁנָּפַל לְאַוֵּיר הַתַּנּוּר--הַפַּת שְׁנִיָּה, שֶׁהַתַּנּוּר רִאשׁוֹן.</p>

<p><b>יא,ד</b>&nbsp;&nbsp;[ג] הָרִאשׁוֹן וְהַשֵּׁנִי שֶׁבַּתְּרוּמָה, טְמֵאִין וּמְטַמְּאִין.&nbsp; הַשְּׁלִישִׁי, פָּסוּל וְלֹא מְטַמֵּא; וְאֵין שְׁלִישִׁי עוֹשֶׂה רְבִיעִי, בַּתְּרוּמָה.&nbsp; וּמְנַיִן לְאֹכֶל שְׁלִישִׁי שֶׁנִּפְסָל בַּתְּרוּמָה, שֶׁנֶּאֱמָר "וּבָא הַשֶּׁמֶשׁ, וְטָהֵר; וְאַחַר יֹאכַל מִן-הַקֳּדָשִׁים" (ויקרא כב,ז).&nbsp; נִמְצָא טְבוּל יוֹם אָסוּר בַּתְּרוּמָה, עַד שֶׁיַּעְרִיב שִׁמְשׁוֹ; וְאִם נָגַע בָּהּ, פְּסָלָהּ.&nbsp; וּטְבוּל יוֹם, כְּשֵׁנִי לַטֻּמְאָה הוּא.&nbsp; הַא לָמַדְתָּ שֶׁהַשֵּׁנִי עוֹשֶׂה שְׁלִישִׁי, בַּתְּרוּמָה.</p>

<p><b>יא,ה</b>&nbsp;&nbsp;[ד] הָרִאשׁוֹן וְהַשֵּׁנִי וְהַשְּׁלִישִׁי בַּקֹּדֶשׁ, טְמֵאִין וּמְטַמְּאִין.&nbsp; הָרְבִיעִי, פָּסוּל וְאֵינוּ מְטַמֵּא; וְאֵין רְבִיעִי עוֹשֶׂה חֲמִישִׁי, לְעוֹלָם.&nbsp; וּמְנַיִן לִשְׁלִישִׁי בַּקֹּדֶשׁ שְׁהוּא טָמֵא:&nbsp; שֶׁנֶּאֱמָר "וְהַבָּשָׂר אֲשֶׁר-יִגַּע בְּכָל-טָמֵא .&nbsp;.&nbsp;." (ויקרא ז,יט); וּכְבָר קָרָא הַכָּתוּב לַשֵּׁנִי טָמֵא, שֶׁנֶּאֱמָר "כֹּל אֲשֶׁר בְּתוֹכוֹ יִטְמָא" (ויקרא יא,לג).&nbsp; הִנֵּה לָמַדְתָּ שֶׁבְּשַׂר הַקֹּדֶשׁ שֶׁנָּגַע בְּשֵׁנִי, נִטְמָא וְיִשָּׂרֵף.</p>

<p><b>יא,ו</b>&nbsp;&nbsp;וּמְנַיִן לִרְבִיעִי בַּקֹּדֶשׁ שְׁהוּא פָּסוּל, מִקַּל וְחֹמֶר:&nbsp; וּמַה מְחֻסַּר כִּפּוּרִים שְׁהוּא מֻתָּר בַּתְּרוּמָה, אָסוּר בַּקֹּדֶשׁ עַד שֶׁיָּבִיא כַּפָּרָתוֹ--הַשְּׁלִישִׁי שְׁהוּא פָּסוּל בַּתְּרוּמָה, אֵינוּ דִּין שֶׁיַּעֲשֶׂה רְבִיעִי בַּקֹּדֶשׁ.&nbsp; אֲבָל הַחֲמִישִׁי טָהוֹר.</p>

<p><b>יא,ז</b>&nbsp;&nbsp;[ה] בְּשַׂר תַּאֲוָה--אַף עַל פִּי שְׁהוּא טָהוֹר, גָּזְרוּ עָלָיו שֶׁיִּהְיֶה כִּשְׁלִישִׁי לַטֻּמְאָה, מְטַמֵּא אֶת הַקֹּדֶשׁ, וְאֵינוּ פּוֹסֵל אֶת הַתְּרוּמָה.&nbsp; וְיֵרָאֶה לִי שֶׁלֹּא גָזְרוּ עָלָיו, אֵלָא כְּדֵי שֶׁלֹּא יְעָרְבוּ הָעָם אוֹתוֹ עִם בְּשַׂר הַקֹּדֶשׁ, וְיָבוֹאוּ לִטְעוֹת, וְלִשְׁגֹּג בּוֹ; וִידַמֶּה שֶׁבָּשָׂר זֶה חֹל וְהוּא קֹדֶשׁ, וְיֹאכְלֶנּוּ בְּטֻמְאָה.</p>

<p><b>יא,ח</b>&nbsp;&nbsp;[ו] חִבּוּרֵי אֹכָלִין עַל יְדֵי מַשְׁקִין, הֲרֵי הֶן חִבּוּר לְטַמֵּא טֻמְאַת אֹכָלִין; וְהַדָּבָר סְפֵק אִם הֶן חֲשׁוּבִין כְּגוּף אֶחָד, לִמְנוֹת בָּהֶן רִאשׁוֹן וְשֵׁנִי וּשְׁלִישִׁי, אוֹ חוֹשְׁבִין זֶה הָאֹכֶל שֶׁנָּגְעָה בּוֹ הַטֻּמְאָה רִאשׁוֹן, וְהָאֹכֶל הַמְּחֻבָּר לוֹ שֵׁנִי.</p>

<p><b>יא,ט</b>&nbsp;&nbsp;[ז] הַשֵּׁנִי שֶׁבַּחֻלִּין--פּוֹסֵל אֹכָלֵי תְּרוּמָה, וְעוֹשֶׂה אוֹתָן שְׁלִישִׁי.&nbsp; וְאִם נָגַע בְּמַשְׁקֵה חֻלִּין, טִמְּאָן; וְאֵין צָרִיךְ לוֹמַר אִם נָגַע בְּמַשְׁקֵה תְּרוּמָה, אוֹ בְּמַשְׁקֵה קֹדֶשׁ--שְׁהוּא מְטַמֵּא הַכֹּל.</p>

<p><b>יא,י</b>&nbsp;&nbsp;[ח] הַשְּׁלִישִׁי שֶׁבַּתְּרוּמָה שֶׁנָּגַע בְּאֹכָלֵי קֹדֶשׁ, פְּסָלָן וְנַעֲשׂוּ רְבִיעִי; וְאִם נָגַע בְּמַשְׁקֵה הַקֹּדֶשׁ, טִמְּאָן וְנַעֲשׂוּ תְּחִלָּה.&nbsp; אֲבָל אִם נָגַע שְׁלִישִׁי שֶׁבַּתְּרוּמָה בְּמַשְׁקֵה תְּרוּמָה, הֲרֵי הוּא טָהוֹר; וְכֵן רְבִיעִי שֶׁבַּקֹּדֶשׁ--אִם נָגַע בְּמַשְׁקֵה קֹדֶשׁ, הֲרֵי הוּא טָהוֹר.</p>

<p><b>יא,יא</b>&nbsp;&nbsp;[ט] חֻלִּין שֶׁנַּעֲשׂוּ עַל טַהְרַת תְּרוּמָה, הַשְּׁלִישִׁי שֶׁבָּהֶן פָּסוּל כַּתְּרוּמָה.&nbsp; וְאִם נָגַע בַּקֹּדֶשׁ, אֵינוּ עוֹשֵׂהוּ רְבִיעִי; וְאַפִלּוּ מַשְׁקֵה קֹדֶשׁ, אֵינוּ פּוֹסֵל.&nbsp; וְחֻלִּין שֶׁנַּעֲשׂוּ עַל טַהְרַת הַקֹּדֶשׁ--הַשְּׁלִישִׁי שֶׁבָּהֶן, טָהוֹר כַּחֻלִּין.</p>

<p><b>יא,יב</b>&nbsp;&nbsp;[י] הָאוֹכֵל רְבִיעִי שֶׁבַּקֹּדֶשׁ, אָסוּר לוֹ לֶאֱכֹל אֶת הַקֹּדֶשׁ; וּמֻתָּר לִגַּע בַּקֹּדֶשׁ, וְאֵינוּ פּוֹסְלוֹ.&nbsp; אַפִלּוּ תַּבְשִׁיל שֶׁנִּתְעָרַב בּוֹ הַקֹּדֶשׁ, וְאֵין בּוֹ כַּזַּיִת בִּכְדֵי אֲכִילַת פְּרָס--הֲרֵי זֶה לֹא יֵאָכֵל בִּרְבִיעִי שֶׁלַּקֹּדֶשׁ אֵלָא בַּחֲמִישִׁי, שְׁהוּא טָהוֹר כְּמוֹ שֶׁבֵּאַרְנוּ.</p>

<p><b>יא,יג</b>&nbsp;&nbsp;[יא] הָאוֹכֵל שְׁלִישִׁי שֶׁבַּתְּרוּמָה עַצְמָהּ, אוֹ שֶׁלַּחֻלִּין שֶׁנַּעֲשׂוּ עַל טַהְרַת הַתְּרוּמָה--הֲרֵי זֶה אָסוּר לֶאֱכֹל אֶת הַתְּרוּמָה, עַד שֶׁיִּטְבֹּל; וּמֻתָּר לִגַּע בַּתְּרוּמָה, וַהֲרֵי הִיא טְהוֹרָה:&nbsp; בָּאֲכִילָה, עָשׂוּ מַעֲלָה; בַּנְּגִיעָה, לֹא עָשׂוּ מַעֲלָה.</p>

<p><b>יא,יד</b>&nbsp;&nbsp;בַּמֶּה דְּבָרִים אֲמוּרִים, בַּתְּרוּמָה עַצְמָהּ.&nbsp; אֲבָל תַּבְשִׁיל שֶׁנִּתְעָרְבָה בּוֹ תְּרוּמָה--אִם אֵין שָׁם כַּזַּיִת בִּכְדֵי אֲכִילַת פְּרָס--הֲרֵי זֶה מֻתָּר לֶאֱכֹל מֵאוֹתוֹ תַּבְשִׁיל, כְּדֶרֶךְ שְׁהוּא מֻתָּר לִגַּע בַּתְּרוּמָה.</p>

<p><b>יא,טו</b>&nbsp;&nbsp;[יב] הָאוֹכֵל שְׁלִישִׁי שֶׁבַּתְּרוּמָה, אוֹ שֶׁלַּחֻלִּין שֶׁנַּעֲשׂוּ עַל טַהְרַת הַתְּרוּמָה--אַף עַל פִּי שְׁהוּא טָהוֹר לִנְגִיעַת הַתְּרוּמָה, הֲרֵי הוּא כְּשֵׁנִי לְעִנְיַן קֹדֶשׁ:&nbsp; שֶׁטַּהְרַת הַתְּרוּמָה, טֻמְאָה הִיא אֵצֶל הַקֹּדֶשׁ.&nbsp; אֲבָל הָאוֹכֵל שְׁלִישִׁי שֶׁבַּחֻלִּין שֶׁנַּעֲשׂוּ עַל טַהְרַת הַקֹּדֶשׁ, הֲרֵי הוּא טָהוֹר--שְׁאֵין לָךְ שֶׁעוֹשֶׂה רְבִיעִי בַּקֹּדֶשׁ, אֵלָא קֹדֶשׁ מְקֻדָּשׁ בִּלְבָד.</p>

<p><b>יא,טז</b>&nbsp;&nbsp;[יג] כָּל קֹדֶשׁ הָאָמוּר בְּעִנְיַן טֻמְאַת אֹכָלִין וּמַשְׁקִין--הוּא קֹדֶשׁ מִקֹּדֶשׁ הַמְּקֻדָּשִׁין, כְּגוֹן בְּשַׂר קָדְשֵׁי קֳדָשִׁים וּבְשַׂר קֳדָשִׁים קַלִּים, וְחַלּוֹת תּוֹדָה וּרְקִיקֵי נָזִיר שֶׁנִּשְׁחַט עֲלֵיהֶן הַזֶּבַח, וְהַמְּנָחוֹת שֶׁקָּדְשׁוּ בִּכְלִי, וּשְׁתֵּי הַלֶּחֶם וְלֶחֶם הַפָּנִים שֶׁקָּרְמוּ בַּתַּנּוּר.&nbsp; אֲבָל חַלּוֹת תּוֹדָה וּרְקִיקֵי נָזִיר שֶׁלֹּא נִשְׁחַט עֲלֵיהֶן הַזֶּבַח, וְהַמְּנָחוֹת שֶׁלֹּא קָדְשׁוּ בִּכְלִי--אֵינָן לֹא כַּקֹּדֶשׁ וְלֹא כַּחֻלִּין, אֵלָא כַּתְּרוּמָה.</p>

<p><b>יא,יז</b>&nbsp;&nbsp;[יד] הַחַלָּה, וְהַבִּכּוּרִים, וְתַשְׁלוּמֵי תְּרוּמָה וְחֻמְשָׁהּ--הֲרֵי הֶן כַּתְּרוּמָה.&nbsp; [טו] הַטֶּבֶל, וְהַמְּדֻמָּע, וְגִדּוּלֵי תְּרוּמָה, וּמַעֲשֵׂר שֵׁנִי, וְעִיסָה הַטְּבוּלָה לְחַלָּה--הֲרֵי הֶן כַּחֻלִּין; וְהָרִאשׁוֹן טָמֵא בָּהֶן, וְהַשֵּׁנִי פָּסוּל, וְאֵין בָּהֶן שְׁלִישִׁי.</p>

<p><b>יא,יח</b>&nbsp;&nbsp;[טז] כָּל דָּבָר שֶׁוַּדָּאוֹ מְטַמֵּא אֶת הַחֻלִּין מִן הַתּוֹרָה--גָּזְרוּ עַל סְפֵקוֹ בַּחֻלִּין הַטְּבוּלִין לְחַלָּה, שֶׁתֵּעָשֶׂה אוֹתָהּ הָעִיסָה בְּטַהְרָה; וּמַפְרִישִׁין מִמֶּנָּה חַלָּה, וְחַלָּתָהּ תְּלוּיָה--לֹא נֶאֱכֶלֶת, וְלֹא נִשְׂרֶפֶת.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יב</h2>

<p><b>יב,א</b>&nbsp;&nbsp;אַחַת עֶשְׂרֵה מַעֲלוֹת עָשׂוּ חֲכָמִים לַקֹּדֶשׁ עַל הַתְּרוּמָה, וְאֵלּוּ הֶן.&nbsp; יֵשׁ לָאָדָם לְהַטְבִּיל כֵּלִים בְּתוֹךְ כֵּלִים לַתְּרוּמָה, אֲבָל לֹא לַקֹּדֶשׁ:&nbsp; גְּזֵרָה שֶׁמֶּא יִהְיֶה פִּי הַכְּלִי צָר, וְלֹא יִהְיֶה בּוֹ כִּשְׁפוֹפֶרֶת הַנּוֹד; וְנִמְצְאוּ הַכֵּלִים שֶׁבְּתוֹכוֹ כְּאִלּוּ טָבְלוּ בַּמַּיִם שֶׁבַּכְּלִי, לֹא בְּמִקְוָה.</p>

<p><b>יב,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַכְּלִי הַגָּדוֹל שֶׁיֵּשׁ בְּתוֹכוֹ הַכֵּלִים הַטְּמֵאִין, טָהוֹר; אֲבָל אִם הָיָה טָמֵא--מִתּוֹךְ שֶׁעָלְתָה לוֹ טְבִילָה, עָלְתָה לַכֵּלִים שֶׁבְּתוֹכוֹ, אַפִלּוּ לְהִשְׁתַּמַּשׁ בָּהֶן בַּקֹּדֶשׁ.</p>

<p><b>יב,ג</b>&nbsp;&nbsp;[ב] כְּלִי שֶׁנִּטְמְאוּ אֲחוֹרָיו בְּמַשְׁקִין--לֹא נִטְמָא תּוֹכוֹ, וְלֹא בֵּית אֶצְבָּע שֶׁבְּעֹבִי שְׂפָתוֹ; וְהַמַּשְׁקִין שֶׁבְּתוֹכוֹ אוֹ שֶׁבְּבֵית צְבִיעָתוֹ, טְהוֹרִין; וְשׁוֹתֶה בּוֹ, וְאֵינוּ חוֹשֵׁשׁ שֶׁמֶּא יִגְּעוּ מַשְׁקִין שֶׁבְּפִיו בַּאֲחוֹרֵי הַכְּלִי וְיַחְזְרוּ וִיטַמְּאוּ תּוֹכוֹ.&nbsp; בַּמֶּה דְּבָרִים אֲמוּרִים, בַּתְּרוּמָה; אֲבָל לַקֹּדֶשׁ--אִם נִטְמְאוּ אֲחוֹרָיו, נִטְמָא כֻּלּוֹ.</p>

<p><b>יב,ד</b>&nbsp;&nbsp;[ג] הַנּוֹשֵׂא אֶת הַמַּדְרֵס, מֻתָּר לוֹ לִשָּׂא עִמּוֹ תְּרוּמָה כְּאֶחָד--הוֹאִיל וְאֵין הַנּוֹשֵׂא נוֹגֵעַ בַּתְּרוּמָה וְלֹא הַתְּרוּמָה נוֹגַעַת בַּמַּדְרֵס, הֲרֵי הִיא טְהוֹרָה; אֲבָל לֹא הַקֹּדֶשׁ, אַף עַל פִּי שֶׁלֹּא נָגַע בּוֹ.</p>

<p><b>יב,ה</b>&nbsp;&nbsp;מַעֲשֶׂה הָיָה בְּאֶחָד שֶׁנָּשָׂא חָבִית שֶׁלַּקֹּדֶשׁ, וְטִמְּאָהּ בַּמַּדְרֵס שֶׁנָּשָׂא עִמָּהּ.&nbsp; וּבְאוֹתָהּ שָׁעָה גָּזְרוּ שֶׁהַנּוֹשֵׂא אֶת הַמַּדְרֵס, לֹא יִשָּׂא אֶת הַקֹּדֶשׁ; וְלֹא גָזְרוּ אֵלָא בַּמַּדְרֵס עִם הַקֹּדֶשׁ, כַּמַּעֲשֶׂה שֶׁהָיָה.&nbsp; וְאִם עָבַר וְנָשָׂא--הוֹאִיל וְלֹא נָגַע בַּקֹּדֶשׁ, הֲרֵי הַקֹּדֶשׁ טָהוֹר.</p>

<p><b>יב,ו</b>&nbsp;&nbsp;[ד] בִּגְדֵי אוֹכְלֵי תְּרוּמָה--אַף עַל פִּי שְׁהֶן טְהוֹרִין וְנִזְהָרִין מִן הַטֻּמְאוֹת, הֲרֵי בִּגְדֵיהֶן מַדְרֵס לַקֹּדֶשׁ.</p>

<p><b>יב,ז</b>&nbsp;&nbsp;[ה] כְּלִי שְׁהוּא מְפֻצָּל, וְלוּחוֹתָיו וְקוֹרוֹתָיו מְקֻשָּׁרוֹת כְּגוֹן מִטָּה וְכַיּוֹצֶא בָּהּ--אִם נִטְמָא, וְצָרִיךְ לְהַטְבִּילוֹ לַתְּרוּמָה--יֵשׁ לוֹ לְהַטְבִּילוֹ כֻּלּוֹ כְּאַחַת, כִּשְׁהוּא מְקֻשָּׁר.&nbsp; אֲבָל לַקֹּדֶשׁ--מַתִּיר וּמְנַגֵּב, שֶׁמֶּא יֵשׁ שָׁם דָּבָר הַחוֹצֵץ; וּמַטְבִּיל, וְאַחַר כָּךְ קוֹשֵׁר.</p>

<p><b>יב,ח</b>&nbsp;&nbsp;[ו] כֵּלִים הַנִּגְמָרִין בְּטַהְרָה--אַפִלּוּ הָיָה הָעוֹשֶׂה אוֹתָן תַּלְמִיד חֲכָמִים, וְנִזְהָר בָּהֶן--הֲרֵי אֵלּוּ צְרִיכִין טְבִילָה לַקֹּדֶשׁ, וְאֵינָן צְרִיכִין הַעְרֵב שֶׁמֶשׁ.&nbsp; אֲבָל לַתְּרוּמָה--מִשְׁתַּמֵּשׁ בָּהֶן בְּלֹא טְבִילָה, שֶׁהֲרֵי נַעֲשׂוּ בְּטַהְרָה.&nbsp; וּמִפְּנֵי מַה הִצְרִיכוּם טְבִילָה לַקֹּדֶשׁ--גְּזֵרָה מִשּׁוֹם רֹק עַם הָאָרֶץ שֶׁיִּגַּע בָּהֶן בְּשָׁעַת מְלָאכָה, וַעֲדַיִן הוּא לַח אַחַר שֶׁנִּגְמְרוּ.</p>

<p><b>יב,ט</b>&nbsp;&nbsp;[ז] הַכְּלִי מְצָרֵף מַה שֶׁבְּתוֹכוֹ לַקֹּדֶשׁ, אֲבָל לֹא לַתְּרוּמָה.&nbsp; כֵּיצַד:&nbsp; כְּלִי שְׁהוּא מָלֵא פֵּרוֹת פְּרוּדִין זֶה מִזֶּה, כְּגוֹן צִמּוּקִין וּגְרֹגְּרוֹת, וְנָגְעָה טֻמְאָה בְּאֶחָד מֵהֶן--נִטְמָא כָּל שֶׁבַּכְּלִי לַקֹּדֶשׁ, אֲבָל לֹא לַתְּרוּמָה.&nbsp; וְכָל הַמַּעֲלוֹת, שֶׁלְּדִבְרֵיהֶם הֶם; וּרְמָז יֵשׁ לְמַעְלָה זוֹ בַּתּוֹרָה, "כַּף אַחַת עֲשָׂרָה זָהָב, מְלֵאָה קְטֹרֶת" (במדבר ז,יד; ועוד אחת עשרה פעמים בהמשך הפרק)--אָמְרוּ חֲכָמִים כָּל מַה שֶׁבַּכַּף, הֲרֵי הוּא כְּגוּף אֶחָד.</p>

<p><b>יב,י</b>&nbsp;&nbsp;אַפִלּוּ כְּלִי שְׁאֵין לוֹ תּוֹךְ, מְצָרֵף מַה שֶׁעָלָיו לַקֹּדֶשׁ, כְּגוֹן שֶׁהָיוּ צְבוּרִין עַל גַּבֵּי הַלּוּחַ אוֹ עַל גַּבֵּי הָעוֹר, וְאַף עַל פִּי שְׁאֵין הַפֵּרוֹת נוֹגְעִין זֶה בְּזֶה.</p>

<p><b>יב,יא</b>&nbsp;&nbsp;[ח] הָיוּ שְׁנֵי הַצִּבּוּרִין בְּתוֹךְ הַכְּלִי, וְדָבָר אַחֵר בֵּינֵיהֶן, וְנִטְמָא אֶחָד מִשְּׁנֵיהֶן--אִם הָיָה הַדָּבָר שֶׁבֵּינֵיהֶן צָרִיךְ לַכְּלִי, הַכְּלִי מְצָרְפָן וְנִטְמָא הַכֹּל; וְאִם אֵינוּ צָרִיךְ לַכְּלִי, לֹא נִטְמָא אֵלָא זֶה שֶׁנָּגְעָה בּוֹ הַטֻּמְאָה בִּלְבָד.</p>

<p><b>יב,יב</b>&nbsp;&nbsp;[ט] הָיוּ שֵׁנִי צִבּוּרִין בִּכְלִי, וְהַצִּבּוּר הָאֶחָד מְחֻבָּר לַמַּיִם שֶׁאֲחוֹרֵי הַכְּלִי, וְנָגַע טָמֵא בַּצִּבּוּר הַשֵּׁנִי--נִטְמְאוּ שְׁנֵיהֶן בְּצֵרוּף הַכְּלִי; וְנִטְמְאוּ הַמַּיִם שֶׁאֲחוֹרֵי הַכְּלִי מֵחֲמַת זֶה הָאֹכֶל הַמְּחֻבָּר לָהֶן, אַף עַל פִּי שְׁהֶן אֲחוֹרֵי הַכְּלִי.&nbsp; נָגַע הַטָּמֵא בַּמַּיִם שֶׁאֲחוֹרֵי הַכְּלִי, נִטְמָא הָאֹכֶל הַמְּחֻבָּר לָהֶן; וְהַדָּבָר סְפֵק אִם נִטְמָא הָאֹכֶל הַשֵּׁנִי בְּצֵרוּף הַכְּלִי, אוֹ לֹא נִטְמָא מֵחֲמַת הַצֵּרוּף.</p>

<p><b>יב,יג</b>&nbsp;&nbsp;[י] אֹכֶל קֹדֶשׁ שֶׁנִּטְמָא, וְהִנִּיחוֹ בִּכְלִי, וּבְתוֹךְ הַכְּלִי אֹכֶל קֹדֶשׁ אַחֵר טָהוֹר, וְאֵין נוֹגְעִין זֶה בְּזֶה--הַטָּהוֹר בְּטַהְרָתוֹ, וְהַטָּמֵא בְּטֻמְאָתוֹ.&nbsp; בָּא טְבוּל יוֹם, וְנָגַע בָּאֹכֶל הַטָּמֵא--יֵשׁ בְּדָבָר סְפֵק אִם נִפְסַל הַטָּהוֹר מֵחֲמַת מַגַּע טְבוּל יוֹם, מִפְּנֵי צֵרוּף הַכְּלִי, אוֹ לֹא נִפְסַל, שֶׁלֹּא נָגַע טְבוּל יוֹם אֵלָא בָּאֹכֶל שֶׁשָּׂבַע מִן הַטֻּמְאָה וְלֹא הוֹסִיף לוֹ כְּלוּם.</p>

<p><b>יב,יד</b>&nbsp;&nbsp;[יא] הָרְבִיעִי--בַּקֹּדֶשׁ פָּסוּל, אֲבָל בַּתְּרוּמָה טָהוֹר; וְכֵן הַשְּׁלִישִׁי שֶׁבַּתְּרוּמָה--אִם נָגַע בְּמַשְׁקֵה קֹדֶשׁ, הֲרֵי זֶה נִטְמָא כְּמוֹ שֶׁבֵּאַרְנוּ.&nbsp; וְהַשְּׁלִישִׁי שֶׁבַּתְּרוּמָה אוֹ שֶׁבַּקֹּדֶשׁ--אִם נָגַע בְּמַשְׁקֵה תְּרוּמָה, לֹא פְסָלוֹ.</p>

<p><b>יב,טו</b>&nbsp;&nbsp;[יב] מִי שֶׁנִּטְמֵאת יָדוֹ אַחַת, וְנָגַע בָּהּ בְּיָדוֹ שְׁנִיָּה אוֹ בְּיַד חֲבֵרוֹ--פָּסַל אֶת הַשְּׁנִיָּה, וַהֲרֵי הִיא כִּשְׁלִישִׁי.&nbsp; וְאִם הָיְתָה יָדוֹ בְּלוּלָה בְּמַשְׁקֶה--אַף עַל פִּי שֶׁלֹּא נָגַע, נִטְמֵאת חֲבִרְתָּהּ; וְצָרִיךְ לְהַטְבִּיל אֶת שְׁתֵּיהֶן, וְאַחַר כָּךְ יִגַּע בַּקֹּדֶשׁ.&nbsp; אֲבָל בַּתְּרוּמָה--אִם נִטְמֵאת יָדוֹ הָאַחַת, לֹא נִטְמֵאת חֲבִרְתָּהּ, וְאַפִלּוּ נָגַע בָּהּ, כִּשְׁהִיא נְגוּבָה; וְאֵינוּ צָרִיךְ לְהַטְבִּיל יָדוֹ שֶׁנִּטְמֵאת, אֵלָא נוֹטְלָה וְנוֹגֵעַ בַּתְּרוּמָה.</p>

<p><b>יב,טז</b>&nbsp;&nbsp;[יג] אֹכָלִין נְגוּבִין שֶׁלֹּא הֻכְשְׁרוּ, אוֹכְלִין אוֹתָן בְּיָדַיִם מְסֹאָבוֹת; בַּמֶּה דְּבָרִים אֲמוּרִים, בַּתְּרוּמָה.&nbsp; אֲבָל בַּקֹּדֶשׁ--חִבַּת הַקֹּדֶשׁ מַכְשְׁרַתָּן, וְאָסוּר לְמִי שֶׁיָּדָיו טְמֵאוֹת לֶאֱכֹל קֹדֶשׁ שֶׁלֹּא הֻכְשַׁר; וְאַפִלּוּ לֹא נָגַע בּוֹ אֵלָא בְּכוֹשׁ, אוֹ שֶׁתָּחַב לוֹ חֲבֵרוֹ לְתוֹךְ פִּיהוּ--הֲרֵי זֶה אָסוּר.</p>

<p><b>יב,יז</b>&nbsp;&nbsp;אֵין צָרִיךְ לוֹמַר שְׁאִם נָגְעָה טֻמְאָה בְּאֹכָלִין שֶׁלַּקֹּדֶשׁ שֶׁלֹּא הֻכְשְׁרוּ, שֶׁנִּטְמְאוּ--מִפְּנֵי שֶׁחִבַּת הַקֹּדֶשׁ מַכְשְׁרַתָּן.&nbsp; [יד] בַּמֶּה דְּבָרִים אֲמוּרִים, לִפְסֹל הָאֹכֶל עַצְמוֹ וּלְאָסְרוֹ בַּאֲכִילָה; אֲבָל לִמְנוֹת בּוֹ רִאשׁוֹן וְשֵׁנִי, הֲרֵי זֶה סָפֵק.&nbsp; כֵּיצַד:&nbsp; נָגַע אֹכֶל זֶה שֶׁנִּטְמָא בְּלֹא הֶכְשֵׁר בְּאֹכֶל שֵׁנִי שֶׁהֻכְשַׁר--הֲרֵי זֶה הַשֵּׁנִי סָפֵק, מִפְּנֵי שֶׁהָרִאשׁוֹן לֹא הֻכְשַׁר.</p>

<p><b>יב,יח</b>&nbsp;&nbsp;[טו] הָאוֹנֵן אַחַר שֶׁתַּם זְמָן אֲנִינוּתוֹ, וּמְחֻסַּר כִּפּוּרִים אַחַר שֶׁהֵבִיא כַּפָּרָתוֹ--צְרִיכִין טְבִילָה לַאֲכִילַת הַקֹּדֶשׁ; אֲבָל לֹא לַתְּרוּמָה, שֶׁהָאוֹנֵן וּמְחֻסַּר כִּפּוּרִים מֻתָּרִין לֶאֱכֹל אֶת הַתְּרוּמָה.</p>

<p><b>יב,יט</b>&nbsp;&nbsp;וּמִפְּנֵי מַה הִצְרִיכוּם טְבִילָה לַקֹּדֶשׁ:&nbsp; שֶׁהֲרֵי עַד עַתָּה הָיוּ אֲסוּרִין לֶאֱכֹל אֶת הַקֹּדֶשׁ, וְהִסִּיחוּ דַּעְתָּן; וְשֶׁמֶּא נִטְמְאוּ, וְהֶם לֹא יָדְעוּ.&nbsp; וְלֹא עָשׂוּ מַעֲלָה זוֹ אֵלָא לַאֲכִילָה; אֲבָל לִנְגִיעָה, נוֹגְעִין בַּקֳּדָשִׁים קֹדֶם טְבִילָה.&nbsp; וּמְחֻסַּר כִּפּוּרִים שֶׁנָּגַע בַּקֹּדֶשׁ, פְּסָלוֹ כְּמוֹ שֶׁבֵּאַרְנוּ.</p>

<p><b>יב,כ</b>&nbsp;&nbsp;[טז] שֵׁשׁ מַעֲלוֹת הָרִאשׁוֹנוֹת--עָשׂוּ אוֹתָן בֵּין לַקֹּדֶשׁ, בֵּין לְחֻלִּין שֶׁנַּעֲשׂוּ עַל טַהְרַת הַקֹּדֶשׁ.&nbsp; וְחָמֵשׁ אַחֲרוֹנוֹת, שְׁהֶן מִן הַכְּלִי מְצָרֵף מַה שֶׁבְּתוֹכוֹ וָהָלְאָה--עָשׂוּ אוֹתָן בַּקֹּדֶשׁ בִּלְבָד, אֲבָל לֹא בְּחֻלִּין שֶׁנַּעֲשׂוּ עַל טַהְרַת הַקֹּדֶשׁ, אֵלָא הֲרֵי הֶן בְּחָמֵשׁ אֵלּוּ כַּחֻלִּין.&nbsp; לְפִיכָּךְ חֻלִּין שֶׁנַּעֲשׂוּ עַל טַהְרַת הַקֹּדֶשׁ--הָרִאשׁוֹן טָמֵא בָּהֶן, וְהַשֵּׁנִי פָּסוּל, וְהַשְּׁלִישִׁי טָהוֹר כַּחֻלִּין כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יג</h2>

<p><b>יג,א</b>&nbsp;&nbsp;חָמֵשׁ מַעֲלוֹת, עָשׂוּ אוֹתָן חֲכָמִים בַּבְּגָדִים; וְאֵלּוּ הֶן:&nbsp; בִּגְדֵי עַמֵּי הָאָרֶץ, מַדְרֵס לְאוֹכְלֵי חֻלֵּיהֶן בְּטַהְרָה; וְכֵן עַמֵּי הָאָרֶץ עַצְמָן, כְּזָבִין לַטְּהָרוֹת כְּמוֹ שֶׁבֵּאַרְנוּ.</p>

<p><b>יג,ב</b>&nbsp;&nbsp;וּבִגְדֵי אוֹכְלֵי חֻלֵּיהֶן בְּטַהְרָה, מַדְרֵס לְאוֹכְלֵי מַעֲשֵׂר שֵׁנִי.&nbsp; אֲבָל אוֹכְלֵי חֻלֵּיהֶן בְּטַהְרָה, וְהֶן הַנִּקְרָאִין פְּרוּשִׁים--אֵינָן כְּזָבִין, אַפִלּוּ לַתְּרוּמָה; הֲרֵי זֶה הַפָּרוּשׁ, טָהוֹר אַפִלּוּ אִם נָגַע בָּהּ בְּגוּפוֹ.</p>

<p><b>יג,ג</b>&nbsp;&nbsp;וּבִגְדֵי אוֹכְלֵי מַעֲשֵׂר שֵׁנִי, מַדְרֵס לְאוֹכְלֵי תְּרוּמָה עַצְמָן.&nbsp; וּבִגְדֵי אוֹכְלֵי תְּרוּמָה, מַדְרֵס לַקֹּדֶשׁ; אֲבָל אוֹכְלֵי תְּרוּמָה עַצְמָן, אֵינָן כְּזָבִין לַקֹּדֶשׁ.&nbsp; וּבִגְדֵי אוֹכְלֵי הַקֹּדֶשׁ, מַדְרֵס לַחַטָּאת כְּמוֹ שֶׁבֵּאַרְנוּ בְּהִלְכּוֹת פָּרָה אֲדֻמָּה; אֲבָל הַטָּהוֹר לַקֹּדֶשׁ, אֵינוּ כְּזָב לַחַטָּאת.</p>

<p><b>יג,ד</b>&nbsp;&nbsp;[ב] וְכֵן עָשׂוּ חֲכָמִים מַעֲלוֹת בַּטְּבִילָה.&nbsp; כֵּיצַד:&nbsp; מִי שֶׁטָּבַל בְּלֹא כַּוָּנָה--הֲרֵי זֶה טָהוֹר לַחֻלִּין, וְאָסוּר בְּמַעֲשֵׂר שֵׁנִי עַד שֶׁיִּתְכַּוַּן לִטְבֹּל לַמַּעֲשֵׂר.</p>

<p><b>יג,ה</b>&nbsp;&nbsp;טָבַל לְמַעֲשֵׂר שֵׁנִי--הֲרֵי זֶה בְּחֶזְקַת טַהְרָה לַמַּעֲשֵׂר, וְאָסוּר בַּתְּרוּמָה; טָבַל לַתְּרוּמָה--הֻחְזַק לַתְּרוּמָה, וְאָסוּר בַּקֹּדֶשׁ; טָבַל לַקֹּדֶשׁ--הֻחְזַק לַקֹּדֶשׁ, וְאָסוּר לַחַטָּאת; טָבַל לַחַטָּאת--הֻחְזַק לַכֹּל, שֶׁהַטּוֹבֵל לֶחָמוּר הֻחְזַק לַקַּל.&nbsp; טָבַל סְתָם, וְלֹא נִתְכַּוַּן לְאֶחָד מִכָּל אֵלּוּ--הֲרֵי זֶה טָהוֹר לַחֻלִּין בִּלְבָד; וְטָמֵא כְּשֶׁהָיָה, אַפִלּוּ לַמַּעֲשֵׂר.</p>

<p><b>יג,ו</b>&nbsp;&nbsp;וְכֵן הַנּוֹטֵל יָדָיו, אוֹ הִטְבִּילָן--צָרִיךְ כַּוָּנָה אַפִלּוּ לַמַּעֲשֵׂר.&nbsp; וּמִן הַמַּעֲשֵׂר וָמַעְלָה, צָרִיךְ כַּוָּנָה; אֲבָל לַחֻלִּין, אֵינוּ צָרִיךְ כַּוָּנָה.&nbsp; וְכָל הַמַּעֲלוֹת הָאֵלּוּ, מִדִּבְרֵי סוֹפְרִים; אֲבָל דִּין תּוֹרָה--הוֹאִיל וְטָבַל מִכָּל מָקוֹם, הֲרֵי הוּא טָהוֹר לַכֹּל.</p>

<p><b>יג,ז</b>&nbsp;&nbsp;[ג] מִי שֶׁהָיָה טָהוֹר לַתְּרוּמָה, וְהִסִּיעַ אֶת לִבּוֹ מִלֶּאֱכֹל--נִטְמָא בְּהֶסַּח הַדַּעַת, וְאָסוּר לֶאֱכֹל תְּרוּמָה עַד שֶׁיִּטְבֹּל פַּעַם שְׁנִיָּה; וְאֵינוּ צָרִיךְ הַעְרֵב שֶׁמֶשׁ.&nbsp; הָיוּ יָדָיו טְהוֹרוֹת לַתְּרוּמָה, וְהִסִּיעַ אֶת לִבּוֹ מִלֶּאֱכֹל--אַף עַל פִּי שֶׁיֹּאמַר יוֹדֵעַ אֲנִי שֶׁלֹּא נִטְמְאוּ יָדַי--הֲרֵי יָדָיו טְמֵאוֹת בְּהֶסַּח הַדַּעַת, שֶׁהַיָּדַיִם עַסְקָנִיּוֹת.</p>

<p><b>יג,ח</b>&nbsp;&nbsp;אִם לַתְּרוּמָה כֵּן, קַל וְחֹמֶר לַקֹּדֶשׁ--שֶׁכָּל הַמַּסִּיחַ דַּעְתּוֹ, צָרִיךְ טְבִילָה.&nbsp; וְאִם לֹא שָׁמַר עַצְמוֹ מִטֻּמְאַת מֵת, וְלֹא יָדַע בַּוַּדַּאי שֶׁלֹּא נִטְמָא--הֲרֵי זֶה צָרִיךְ הַזָּיָה שְׁלִישִׁי וּשְׁבִיעִי, מִפְּנֵי הֶסַּח הַדַּעַת; וְאִם יָדַע שֶׁלֹּא נִטְמָא בְּמֵת, וְהִסִּיחַ דַּעְתּוֹ מִשְּׁאָר הַטֻּמְאוֹת--הֲרֵי זֶה צָרִיךְ טְבִילָה וְהַעְרֵב שֶׁמֶשׁ, אַף לַתְּרוּמָה.&nbsp; וְדָבָר בָּרוּר הוּא, שֶׁכָּל הַטְּבִילוֹת הָאֵלּוּ מִדִּבְרֵיהֶם.</p>

<p><b>יג,ט</b>&nbsp;&nbsp;[ד] וְכֵן גָּזְרוּ חֲכָמִים עַל הַכֵּלִים הַנִּמְצָאִין בַּשְּׁוָקִים וּבָרְחוֹבוֹת, אַפִלּוּ בַּמִּדְבָּרוֹת--שֶׁיִּהְיוּ בְּחֶזְקַת טֻמְאָה:&nbsp; שֶׁמֶּא בְּזָב נִטְמְאוּ, אוֹ בְּמֵת.&nbsp; וְכֵן הָרֻקִּין הַנִּמְצָאִין שָׁם, בְּחֶזְקַת טֻמְאָה--שֶׁמֶּא רֹק זָב וְכַיּוֹצֶא בּוֹ הוּא, הָרֹק הַזֶּה.</p>

<p><b>יג,י</b>&nbsp;&nbsp;[ה] כָּל הַכֵּלִים הַנִּמְצָאִין בִּירוּשָׁלַיִם--טְהוֹרִין, אַפִלּוּ נִמְצְאוּ דֶּרֶךְ יְרִידָה לְבֵית הַטְּבִילָה:&nbsp; שֶׁלֹּא גָזְרוּ טֻמְאָה עַל הַכֵּלִים הַנִּמְצָאִין בִּירוּשָׁלַיִם--חוּץ מִן הַסַּכִּינִין לִשְׁחִיטַת הַקֳּדָשִׁים, מִפְּנֵי חֻמְרַת הַקֳּדָשִׁים.</p>

<p><b>יג,יא</b>&nbsp;&nbsp;בַּמֶּה דְּבָרִים אֲמוּרִים, בְּסַכִּין הַנִּמְצֵאת בִּירוּשָׁלַיִם בִּשְׁאָר יְמוֹת הַשָּׁנָה; אֲבָל אִם מָצָא סַכִּין בִּירוּשָׁלַיִם בְּיוֹם אַרְבָּעָה עָשָׂר בְּנִיסָן--שׁוֹחֵט בָּהּ הַקֳּדָשִׁים מִיָּד, וְאַפִלּוּ חָל אַרְבָּעָה עָשָׂר לִהְיוֹת בַּשַּׁבָּת:&nbsp; שֶׁלֹּא גָזְרוּ עַל הַסַּכִּינִין הַנִּמְצָאִין בַּיּוֹם הַזֶּה.&nbsp; וְכֵן אִם מְצָאָהּ בְּיוֹם טוֹב--שׁוֹחֵט בָּהּ מִיָּד, שֶׁחֶזְקַת כָּל הַכֵּלִים בְּיוֹם טוֹב טְהוֹרִין.</p>

<p><b>יג,יב</b>&nbsp;&nbsp;[ו] מָצָא הַסַּכִּין בְּיוֹם שְׁלוֹשָׁה עָשָׂר--מַזֶּה עָלֶיהָ וּמַטְבִּילָהּ, וְשׁוֹחֵט בָּהּ לְמָחָר:&nbsp; מִפְּנֵי שֶׁעָשׂוּ אוֹתָהּ בְּיוֹם זֶה, כְּאִלּוּ יוֹם שְׁלוֹשָׁה עָשָׂר שְׁבִיעִי שֶׁלָּהּ.&nbsp; [ז] מָצָא סַכִּין קְשׁוּרָה לַסַּכִּין הַיְּדוּעָה אֶצְלוֹ, בֵּין בְּיוֹם טוֹב בֵּין בִּשְׁאָר הַיָּמִים--הֲרֵי הִיא כָּמוֹהָ:&nbsp; אִם טְהוֹרָה, טְהוֹרָה; וְאִם טְמֵאָה, טְמֵאָה.</p>

<p><b>יג,יג</b>&nbsp;&nbsp;[ח] כָּל הָרֻקִּין הַנִּמְצָאִין בִּירוּשָׁלַיִם בְּאֶמְצַע הַדֶּרֶךְ--גָּזְרוּ עֲלֵיהֶן טֻמְאָה, כִּשְׁאָר הָרֻקִּין הַנִּמְצָאִין בְּכָל מָקוֹם; וְכָל הָרֻקִּין הַנִּמְצָאִין בַּצְּדָדִין בִּירוּשָׁלַיִם, טְהוֹרִים--שֶׁהַפְּרוּשִׁים הֶן שֶׁמְּהַלְּכִין בַּצְּדָדִין, כְּדֵי שֶׁלֹּא יִטַּמְּאוּ בְּמַגַּע עַמֵּי הָאָרֶץ.&nbsp; וּבְשָׁעַת הָרֶגֶל--שֶׁבְּאֶמְצַע הַדֶּרֶךְ טְהוֹרִים, שֶׁכָּל יִשְׂרָאֵל טְהוֹרִים בָּרֶגֶל; וְשֶׁבַּצְּדָדִין טְמֵאִים, שֶׁהַטְּמֵאִים בָּרֶגֶל מוּעָטִים, וְהֶן פּוֹרְשִׁין לִצְדַדֵי הַדְּרָכִים.</p>

<p><b>יג,יד</b>&nbsp;&nbsp;[ט] כְּשֵׁם שֶׁהָרִאשׁוֹן עוֹשֶׂה שֵׁנִי, וְהַשֵּׁנִי עוֹשֶׂה שְׁלִישִׁי--כֵּן סְפֵק רִאשׁוֹן עוֹשֶׂה סְפֵק שֵׁנִי, וּסְפֵק שֵׁנִי עוֹשֶׂה סְפֵק שְׁלִישִׁי.&nbsp; [י] תְּרוּמָה וּקְדָשִׁים שֶׁנִּטְמְאוּ בִּסְפֵק אָב מֵאֲבוֹת הַטֻּמְאוֹת שֶׁלַּתּוֹרָה--הֲרֵי אֵלּוּ נִשְׂרָפִין בְּטֻמְאָה זוֹ, כְּגוֹן שֶׁנִּסְתַּפַּק לוֹ אִם נָגַע בְּאָב זֶה אוֹ לֹא נָגַע.</p>

<p><b>יג,טו</b>&nbsp;&nbsp;[יא] וְיֵשׁ שָׁם סְפֵקוֹת שְׁאֵין שׂוֹרְפִין עֲלֵיהֶן; וְאֵין אוֹכְלִין אוֹתָן אֹכָלִין שֶׁנִּסְתַּפַּק לוֹ בָּהֶן, אֵלָא תּוֹלִין--לֹא אוֹכְלִין, וְלֹא שׂוֹרְפִין.&nbsp; וְיֵשׁ שָׁם סְפֵקוֹת שֶׁשּׂוֹרְפִין עֲלֵיהֶן הַתְּרוּמָה, וְאֵין צָרִיךְ לוֹמַר קֳדָשִׁים.&nbsp; [יב] אֲבָל עַל סְפֵק סָפֵק--אֵין שׂוֹרְפִין עָלָיו תְּרוּמָה לְעוֹלָם, וְאֵין צָרִיךְ לוֹמַר קֳדָשִׁים; אֵלָא תּוֹלִין--לֹא אוֹכְלִין, וְלֹא שׂוֹרְפִין.</p>

<p><b>יג,טז</b>&nbsp;&nbsp;[יג] עַל שִׁשָּׁה סְפֵקוֹת שׂוֹרְפִין אֶת הַתְּרוּמָה, וְכֻלָּם גְּזֵרָה מִדִּבְרֵיהֶם; וְאֵלּוּ הֶן:&nbsp; עַל בֵּית הַפְּרָס, וְעַל עָפָר הַבָּא מֵאֶרֶץ הָעַמִּים, וְעַל בִּגְדֵי עַם הָאָרֶץ, וְעַל הַכֵּלִים הַנִּמְצָאִין, וְעַל הָרֻקִּין הַנִּמְצָאִין; וְעַל מֵי רַגְלֵי אָדָם טָמֵא שֶׁנִּתְעָרְבוּ בְּמֵי רַגְלֵי בְּהֵמָה מֶחְצָה לְמֶחְצָה, וְאֵין יָדוּעַ אִם בָּטְלוּ מַרְאֵיהֶן אוֹ לֹא בָטְלוּ.</p>

<p><b>יג,יז</b>&nbsp;&nbsp;כֵּיצַד:&nbsp; אִם נִטְמֵאת תְּרוּמָה מֵחֲמַת אֶחָד מִשִּׁשָּׁה אֵלּוּ--אַף עַל פִּי שֶׁעִיקַר טֻמְאָתוֹ בְּסָפֵק, הֲרֵי זוֹ תִּשָּׂרֵף:&nbsp; הוֹאִיל וּוַדַּאי סְפֵקוֹת אֵלּוּ, טָמֵא מִן הַתּוֹרָה--שֶׁהַמֵּת וְהַזָּב טְמֵאִין מִן הַתּוֹרָה.&nbsp; וְאֶחָד תְּרוּמָה שֶׁנָּגְעָה בְּאַחַת מִשֵּׁשׁ טֻמְאוֹת אֵלּוּ, אוֹ שֶׁנִּטְמֵאת מֵחֲמַת אַחַת מֵהֶן וַהֲרֵי הִיא שְׁלִישִׁי לְאַחַת מֵהֶן--הֲרֵי זוֹ תִּשָּׂרֵף.</p>

<p><b>יג,יח</b>&nbsp;&nbsp;אֲבָל אִם נִסְתַּפַּק לוֹ בְּכָל מָקוֹם אִם נָגַע בְּבֵית הַפְּרָס וּבְאֶרֶץ הָעַמִּים, אוֹ לֹא נָגַע, אִם נָגַע בִּבְגָדִים וְכֵלִים וְרֻקִּין וּמֵי רַגְלַיִם אֵלּוּ, אוֹ לֹא נָגַע--הֲרֵי אֵלּוּ תּוֹלִין:&nbsp; מִפְּנֵי שֶׁעִיקַר טֻמְאָתָן מִפְּנֵי הַסָּפֵק, שֶׁמֶּא טְמֵאִין הֶן אוֹ טְהוֹרִין, וְאִם תֹּאמַר טְמֵאִין, שֶׁמֶּא נָגַע שֶׁמֶּא לֹא נָגַע; וְנִמְצְאוּ שְׁנֵי סְפֵקוֹת, וְאֵין שׂוֹרְפִין עַל שְׁנֵי סְפֵקוֹת, אֵלָא תּוֹלִין כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יד</h2>

<p><b>יד,א</b>&nbsp;&nbsp;שְׁנֵים עָשָׂר סְפֵקוֹת, טִהֲרוּ חֲכָמִים; וְאֵלּוּ הֶן:&nbsp; (א) סְפֵק מַיִם שְׁאוּבִין לַמִּקְוָה; (ב) סְפֵק טֻמְאָה צָפָה עַל פְּנֵי הַמַּיִם; (ג) סְפֵק מַשְׁקִין לְטַמֵּא אֲחֵרִים, אֲבָל לְטֻמְאַת עַצְמָן טְמֵאִים בְּסָפֵק; (ד) סְפֵק הַיָּדַיִם--בֵּין לְטֻמְאַת עַצְמָן, בֵּין לְטַמֵּא אֲחֵרִים, בֵּין לְטַהְרַת יָדַיִם מִטֻּמְאָתָן; (ה) סְפֵק דִּבְרֵי סוֹפְרִים; (ו) סְפֵק הַחֻלִּין; (ז) סְפֵק הַקָּרְבָּנוֹת; (ח) סְפֵק נְגָעִים; (ט) סְפֵק עוֹבֵר וְעוֹמֵד; (י) סְפֵק שְׁרָצִים; (יא) סְפֵק רְשׁוּת הָרַבִּים; (יב) סְפֵק שְׁתֵּי רְשׁוּיוֹת.</p>

<p><b>יד,ב</b>&nbsp;&nbsp;סְפֵק מַיִם שְׁאוּבִין לַמִּקְוָה כֵּיצַד:&nbsp; שְׁלֹשֶׁת לוֹגִין מַיִם שְׁאוּבִין שֶׁנָּפְלוּ לַמִּקְוָה, פְּסָלוּהוּ; סְפֵק נָפְלוּ סְפֵק לֹא נָפְלוּ, וְאַפִלּוּ נָפְלוּ, סְפֵק יֵשׁ בָּהֶן כַּשֵּׁעוּר אוֹ אֵין בָּהֶן--סְפֵקוֹ טָהוֹר, וַהֲרֵי הַמִּקְוָה בְּכַשְׁרוּתוֹ.&nbsp; וְאֵין מוֹרִין לוֹ לִטְבֹּל בְּמִקְוָה זוֹ וְלַעֲשׂוֹת טְהָרוֹת, לְכַתְּחִלָּה; וְאִם טָבַל וְעָשָׂה, טְהָרוֹתָיו טְהוֹרוֹת.</p>

<p><b>יד,ג</b>&nbsp;&nbsp;סְפֵק טֻמְאָה צָפָה עַל פְּנֵי הַמַּיִם כֵּיצַד:&nbsp; שֶׁרֶץ שֶׁהָיָה צָף עַל פְּנֵי הַמַּיִם, בֵּין שֶׁהָיוּ הַמַּיִם בְּכֵלִים בֵּין שֶׁהָיוּ בְּקַרְקָעוֹת, וְיָרַד לַמַּיִם, אַפִלּוּ אֵין שָׁם אֵלָא מְלוֹא אָדָם וְטֻמְאָה--הֲרֵי זֶה טָהוֹר, עַד שֶׁיֵּדַע בַּוַּדַּאי שֶׁנָּגַע; וְלֹא אָמְרוּ סְפֵק טֻמְאָה צָפָה טָהוֹר, אֵלָא לַשֶּׁרֶץ בִּלְבָד.&nbsp; וְכָל הַנִּתְלִין וְהַנִּגְרָרִין, הֲרֵי הֶן כְּמֻנָּחִין.</p>

<p><b>יד,ד</b>&nbsp;&nbsp;שֶׁרֶץ שֶׁהָיָה מֻנָּח בִּכְלִי, וּכְלִי צָף עַל פְּנֵי הַמַּיִם, אוֹ שֶׁהָיָה מֻנָּח עַל הַמֵּת אוֹ עַל הַנְּבֵלָה, וְאַפִלּוּ נִמּוֹחָה נְבֵלָה אוֹ בְּשַׂר מֵת שֶׁתַּחְתָּיו, אוֹ שֶׁהָיָה מֻנָּח עַל שִׁכְבַת זֶרַע, הַצָּפִין עַל פְּנֵי הַמַּיִם--הֲרֵי זֶה כְּמֻנָּח עַל הָאָרֶץ:&nbsp; שֶׁסְּפֵקוּ בִּרְשׁוּת הַיָּחִיד, טָמֵא כְּמוֹ שֶׁיִּתְבָּאַר.</p>

<p><b>יד,ה</b>&nbsp;&nbsp;הָיָה שֶׁרֶץ עַל גַּבֵּי שֶׁרֶץ צָף עַל פְּנֵי הַמַּיִם--הֲרֵי זֶה כְּטֻמְאָה עָבָה שֶׁצָּפָה עַל פְּנֵי הַמַּיִם, וּסְפֵקוֹ טָהוֹר.&nbsp; הָיָה מֻנָּח עַל גַּבֵּי מֵי חַטָּאת, וּמֵי חַטָּאת צָף עַל פְּנֵי הַמַּיִם--הֲרֵי זֶה סְפֵק אִם הוּא כְּמֻנָּח, אוֹ אֵינוּ כְּמֻנָּח; לְפִיכָּךְ יֵרָאֶה לִי שֶׁסְּפֵקוּ טָהוֹר.</p>

<p><b>יד,ו</b>&nbsp;&nbsp;[ה] כְּדֶרֶךְ שֶׁטִּהֲרוּ חֲכָמִים סְפֵק טֻמְאָה צָפָה עַל פְּנֵי הַמַּיִם, בֵּין בְּכֵלִים בֵּין בְּקַרְקָעוֹת--כָּךְ טִהֲרוּ סְפֵק טַהְרָה הַצָּפָה עַל פְּנֵי הַמַּיִם, בֵּין בְּכֵלִים בֵּין בְּקַרְקָעוֹת.</p>

<p><b>יד,ז</b>&nbsp;&nbsp;כֵּיצַד:&nbsp; עֲרֵבָה שְׁהִיא טְמֵא מֵת, וְכִכַּר תְּרוּמָה כָּרוּךְ בְּסִיב אוֹ בִּנְיָר וְנָתוּן בְּתוֹכָהּ, וְיָרְדוּ לְתוֹכָהּ מֵי גְּשָׁמִים וְנִתְמַלֵּאת, וְנִפְשַׁט הַנְּיָר, וַהֲרֵי הַכִּכָּר צָף עַל פְּנֵי הַמַּיִם, וְהַנְּיָר מַבְדִּיל בֵּינוֹ לְבֵין הַמַּיִם, וּסְפֵק נָגַע צִדּוֹ בָּעֲרֵבָה סְפֵק לֹא נָגַע--הֲרֵי הוּא בְּטַהְרָתוֹ, מִפְּנֵי שְׁהוּא צָף.</p>

<p><b>יד,ח</b>&nbsp;&nbsp;[ו] שֶׁרֶץ שֶׁנִּמְצָא צָף עַל גַּבֵּי בּוֹר בְּתוֹךְ הַגַּת--לַתְּרוּמָה, סְפֵקוֹ טָמֵא; וְלַפּוֹעֲלִין, סְפֵקוֹ טָהוֹר, מִפְּנֵי שְׁהִיא טֻמְאָה צָפָה.</p>

<p><b>יד,ט</b>&nbsp;&nbsp;[ז] סְפֵק מַשְׁקִין--לְטַמֵּא אֲחֵרִים, טָהוֹר; וּלְטֻמְאַת עַצְמָן, טָמֵא.&nbsp; כֵּיצַד:&nbsp; הָיָה מַקֵּל בְּיָדוֹ, וּבְרֹאשׁוֹ מַשְׁקִין טְמֵאִין, וּזְרָקָן לְבֵין כִּכָּרוֹת טְהוֹרוֹת--סְפֵק נָגְעוּ, הֲרֵי אֵלּוּ טְהוֹרוֹת.&nbsp; וְכֵן אִם נִסְתַּפַּק לוֹ אִם נָגְעוּ מַשְׁקִין טְמֵאִין בִּכְלִי זֶה, אוֹ לֹא נָגְעוּ--הֲרֵי הַכְּלִי טָהוֹר; וְכֵן אִם נִסְתַּפַּק לוֹ אִם נָגְעוּ מַשְׁקִין אֵלּוּ הַטְּמֵאִין בְּמַשְׁקִין אֲחֵרִים, אוֹ לֹא נָגְעוּ--הֲרֵי הַמַּשְׁקִין הָאֲחֵרִים טְהוֹרִין.</p>

<p><b>יד,י</b>&nbsp;&nbsp;אֲבָל טָמֵא שֶׁפָּשַׁט יָדוֹ אוֹ רַגְלוֹ לְבֵין מַשְׁקִין טְהוֹרִין, אוֹ שֶׁזָּרַק כִּכָּר טָמֵא לְבֵין מַשְׁקִין טְהוֹרִין, סְפֵק נָגַע בַּמַּשְׁקִין, סְפֵק לֹא נָגַע--הֲרֵי אֵלּוּ טְמֵאִין בְּסָפֵק.&nbsp; וְכֵן כָּל כַּיּוֹצֶא בְּזֶה.</p>

<p><b>יד,יא</b>&nbsp;&nbsp;[ח] חָבִית שְׁהִיא מְלֵאָה מַשְׁקִין, וּפָשַׁט הַטָּמֵא אֶת יָדוֹ לְאַוֵּירָהּ, סְפֵק נָגַע בַּמַּשְׁקִין, סְפֵק לֹא נָגַע--הַמַּשְׁקִין טְמֵאִין; וְהֶחָבִית טְהוֹרָה, שְׁאֵין סְפֵק הַמַּשְׁקִין מְטַמֵּא.</p>

<p><b>יד,יב</b>&nbsp;&nbsp;וְכֵן אִם נִכְנְסוּ מַשְׁקִין שְׁהֶן טְמֵאִין מִסָּפֵק לְאַוֵּיר הֶחָבִית, הֲרֵי הֶחָבִית טְהוֹרָה; וְהַמַּשְׁקִין שֶׁבְּתוֹכָהּ טְהוֹרִין, שְׁאֵינָן מִטַּמְּאִין אֵלָא מִן הֶחָבִית.&nbsp; וְאִם נִתְעָרְבוּ מַשְׁקִין אֵלּוּ הַסָּפֵק בְּמַשְׁקִין שֶׁבֶּחָבִית--הֲרֵי כָּל הַמַּשְׁקִין שֶׁבֶּחָבִית טְמֵאִין בְּסָפֵק, וְהֶחָבִית טְהוֹרָה.&nbsp; וְכֵן אִם נָפְלוּ מַשְׁקִין אֵלּוּ לְתוֹךְ הַתַּנּוּר, הֲרֵי הַתַּנּוּר וְהַפַּת טְהוֹרִין.</p>

<p><b>יד,יג</b>&nbsp;&nbsp;[ט] הַמְּרַבֵּץ בֵּיתוֹ בְּמַיִם טְמֵאִין אוֹ שֶׁזְּלָפָן, וְהָיוּ שָׁם טְהָרוֹת, סְפֵק נִתְּזוּ עֲלֵיהֶן, סְפֵק לֹא נִתְּזוּ--סְפֵקוֹ טָהוֹר.&nbsp; [י] זָלַף מַשְׁקִין טְהוֹרִין וּטְמֵאִין בְּתוֹךְ הַבַּיִת, וְנִמְצְאוּ אַחַר כָּךְ מַשְׁקִין עַל הַכִּכָּר שֶׁלַּתְּרוּמָה--נְטָלָהּ וְנִשְׁאַל עָלֶיהָ, הֲרֵי זוֹ טְהוֹרָה:&nbsp; שֶׁסָּפֵק הַמַּשְׁקִין לְטַמֵּא, טָהוֹר.</p>

<p><b>יד,יד</b>&nbsp;&nbsp;הִנִּיחַ הַכִּכָּר עַד שֶׁנָּגְבוּ הַמַּיִם שֶׁעָלֶיהָ, הֲרֵי זוֹ טְמֵאָה בְּסָפֵק:&nbsp; שֶׁסְּפֵק טֻמְאָה בִּרְשׁוּת הַיָּחִיד טָמֵא, כְּמוֹ שֶׁיִּתְבָּאַר; וַהֲרֵי אֵין כָּאן מַשְׁקִין, אֵלָא כִּכָּר שְׁהִיא סְפֵק טְמֵאָה סְפֵק טְהוֹרָה.</p>

<p><b>יד,טו</b>&nbsp;&nbsp;[יא] סְפֵק יָדַיִם, בֵּין לְהִטַּמֵּא, בֵּין לְטַמֵּא אֲחֵרִים, בֵּין לְטַהְרָתָן--טָהוֹר.&nbsp; כֵּיצַד:&nbsp; הָיוּ יָדָיו טְהוֹרוֹת וּלְפָנָיו שְׁנֵי כִּכָּרִים טְמֵאִין, סְפֵק נָגַע סְפֵק לֹא נָגַע, אוֹ שֶׁהָיוּ יָדָיו טְמֵאוֹת וּלְפָנָיו שְׁנֵי כִּכָּרִים טְהוֹרִים, סְפֵק נָגַע סְפֵק לֹא נָגַע, אוֹ שֶׁהָיוּ יָדָיו אַחַת טְמֵאָה וְאַחַת טְהוֹרָה וּלְפָנָיו שְׁנֵי כִּכָּרִים טְהוֹרִים, נָגַע בְּאֶחָד מֵהֶן סְפֵק בַּטְּמֵאָה נָגַע סְפֵק בַּטְּהוֹרָה נָגַע, אוֹ שֶׁהָיוּ יָדָיו טְהוֹרוֹת וּלְפָנָיו שְׁנֵי כִּכָּרִים אֶחָד טָמֵא וְאֶחָד טָהוֹר, וְנָגַע בְּאֶחָד מֵהֶן סְפֵק בַּטָּמֵא נָגַע סְפֵק בַּטָּהוֹר נָגַע, אוֹ שֶׁהָיוּ יָדָיו אַחַת טְמֵאָה וְאַחַת טְהוֹרָה וּלְפָנָיו כִּכָּר טָמֵא וְכִכָּר טָהוֹר, וְנָגַע בִּשְׁתֵּיהֶן סְפֵק טְמֵאָה בַּטָּמֵא וּטְהוֹרָה בַּטָּהוֹר אוֹ טְמֵאָה בַּטָּהוֹר וּטְהוֹרָה בַּטָּמֵא--הַיָּדַיִם כְּמוֹת שֶׁהָיוּ, וְהַכִּכָּרִים כְּמוֹת שֶׁהָיוּ.</p>

<p><b>יד,טז</b>&nbsp;&nbsp;וְכֵן אִם הָיוּ יָדָיו טְמֵאוֹת וְהִטְבִּילָן אוֹ נְטָלָן, סְפֵק שֶׁהַמַּיִם שֶׁטִּהֲרָן בָּהֶן כְּשֵׁרִין לַיָּדַיִם סְפֵק שְׁהֶן פְּסוּלִין, סְפֵק יֵשׁ בָּהֶן כַּשֵּׁעוּר סְפֵק שְׁאֵין בָּהֶן, סְפֵק שֶׁהָיָה דָּבָר חוֹצֵץ עַל יָדוֹ סְפֵק שֶׁלֹּא הָיָה--הֲרֵי יָדָיו טְהוֹרוֹת.</p>

<p><b>יד,יז</b>&nbsp;&nbsp;[יב] הָיְתָה יָדוֹ אַחַת טְמֵאָה, וְאֵינוּ יוֹדֵעַ אֵיזוֹ הִיא--אוֹמְרִין לוֹ שֶׁלֹּא יַעֲשֶׂה טְהָרוֹת, עַד שֶׁיִּטֹּל שְׁתֵּי יָדָיו; וְאִם נָגַע בְּאַחַת מֵהֶן בַּטְּהָרוֹת, קֹדֶם שֶׁיִּטֹּל--טְהָרוֹתָיו טְהוֹרוֹת.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק טו</h2>

<p><b>טו,א</b>&nbsp;&nbsp;סְפֵק דִּבְרֵי סוֹפְרִים כֵּיצַד:&nbsp; סְפֵק אָכַל אֹכָלִין טְמֵאִין וְשָׁתָה מַשְׁקִין טְמֵאִין, סְפֵק שֶׁלֹּא אָכַל וְשֶׁלֹּא שָׁתָה, סְפֵק שֶׁבָּא רֹאשׁוֹ וְרֻבּוֹ בְּמַיִם שְׁאוּבִין אוֹ שֶׁנָּפְלוּ עָלָיו מַיִם שְׁאוּבִין, סְפֵק שֶׁלֹּא בָא וְלֹא נָפְלוּ--הֲרֵי זֶה טָהוֹר.</p>

<p><b>טו,ב</b>&nbsp;&nbsp;וְכֵן אִם אָכַל אֹכָלִין טְמֵאִין אוֹ שָׁתָה מַשְׁקִין טְמֵאִין, אוֹ בָּא בְּמַיִם שְׁאוּבִין אוֹ נָפְלוּ עָלָיו מַיִם שְׁאוּבִין, וּסְפֵק נָגַע בִּטְהָרוֹת אֵלּוּ, סְפֵק לֹא נָגַע--הֲרֵי טְהָרוֹת אֵלּוּ טְהוֹרוֹת.</p>

<p><b>טו,ג</b>&nbsp;&nbsp;וְכֵן הָאוֹכֵל סְפֵק אֹכָלִין טְמֵאִין, וְהַשּׁוֹתֶה מַשְׁקִין שְׁהֶן טְמֵאִין בְּסָפֵק--הֲרֵי הוּא טָהוֹר; וְכֵן הָאוֹכֵל תְּרוּמָה תְּלוּיָה, טָהוֹר.&nbsp; וְכֵן כָּל כַּיּוֹצֶא בְּאֵלּוּ מִוַּלְדֵי הַטֻּמְאוֹת, שְׁהֶן מִדִּבְרֵי סוֹפְרִים--סְפֵקָן טָהוֹר.&nbsp; אֲבָל אָב שְׁהוּא מִדִּבְרִי סוֹפְרִים, סְפֵקוֹ טָמֵא; אֲבָל אִם הָיָה הָאָב עַצְמוֹ טָמֵא בְּסָפֵק, כְּגוֹן בֵּית הַפְּרָס וְאֶרֶץ הָעַמִּים--שְׁאֵין שׂוֹרְפִין עַל סְפֵק מַגָּעָן כְּמוֹ שֶׁבֵּאַרְנוּ.</p>

<p><b>טו,ד</b>&nbsp;&nbsp;[ב] סְפֵק הַחֻלִּין--הִיא טַהְרַת אוֹכְלֵי חֻלֵּיהֶן בְּטַהְרָה, וְהֶן הַנִּקְרָאִין פְּרוּשִׁים--כֵּיצַד:&nbsp; אוֹכְלֵי חֻלֵּיהֶן בְּטַהְרָה שֶׁנֻּלַּד לָהֶן סְפֵק טֻמְאָה בְּטַהְרוֹתֵיהֶן--הֲרֵי אֵלּוּ טְהוֹרִין כְּכָל הַסְּפֵקוֹת כֻּלָּן, וְאֵין לָהֶן טֻמְאָה אֵלָא טֻמְאָה וַדָּאִית.</p>

<p><b>טו,ה</b>&nbsp;&nbsp;[ג] סְפֵק הַקָּרְבָּנוֹת כֵּיצַד:&nbsp; מְחֻסַּר כִּפּוּרִים שֶׁיֵּשׁ עָלָיו סְפֵק חָמֵשׁ קָרְבָּנוֹת--כְּגוֹן הָאִשָּׁה שֶׁיֵּשׁ עָלֶיהָ סְפֵק חָמֵשׁ זִיבוֹת, אוֹ סְפֵק חָמֵשׁ לִידוֹת--מֵבִיא קָרְבָּן אֶחָד, וְטָהַר לֶאֱכֹל בַּקֳּדָשִׁים; וְאֵין הַשְּׁאָר עָלָיו חוֹבָה, כְּמוֹ שֶׁבֵּאַרְנוּ בְּהִלְכּוֹת מְחֻסְּרֵי כַּפָּרָה.</p>

<p><b>טו,ו</b>&nbsp;&nbsp;[ד] סְפֵק נְגָעִים כֵּיצַד:&nbsp; עַד שֶׁלֹּא נִזְקַק לַטֻּמְאָה--סְפֵקוֹ טָהוֹר, כְּמוֹ שֶׁבֵּאַרְנוּ בְּפֵרֶק שִׁשִּׁי מֵהִלְכּוֹת נְגָעִים.</p>

<p><b>טו,ז</b>&nbsp;&nbsp;[ה] סְפֵק עוֹמֵד וְעוֹבֵר כֵּיצַד:&nbsp; מְצֹרָע שֶׁהָיָה יוֹשֵׁב תַּחַת הָאִילָן וְעָבַר הַטָּהוֹר, סְפֵק הֶאֱהִיל עָלָיו הָאִילָן וְנִטְמָא, סְפֵק לֹא הֶאֱהִיל עָלָיו, וְכֵן אִם הָיָה הַטָּהוֹר יוֹשֵׁב תַּחַת הָאִילָן וְהַמְּצֹרָע עוֹבֵר תַּחְתָּיו, סְפֵק עָמַד הַמְּצֹרָע וְנִטְמָא הַטָּהוֹר, סְפֵק לֹא עָמַד--סְפֵקוֹ טָהוֹר.</p>

<p><b>טו,ח</b>&nbsp;&nbsp;[ו] סְפֵק שְׁרָצִים, זֶה סְפֵק הַנִּזְרָקִין.&nbsp; כֵּיצַד:&nbsp; זָרַק שֶׁרֶץ אוֹ דָּבָר טָמֵא לְבֵין הַכִּכָּרוֹת, אוֹ שֶׁזָּרַק כִּכָּר טָהוֹר לְבֵין הַטְּמֵאוֹת, סְפֵק נָגַע, סְפֵק לֹא נָגַע--הֲרֵי זֶה טָהוֹר, הוֹאִיל וּמָצָא הַכִּכָּר הַטָּהוֹר שְׁאֵינוּ נוֹגֵעַ בְּטֻמְאָה:&nbsp; שֶׁכָּל הַטֻּמְאוֹת, כְּשָׁעַת מְצִיאָתָן; וְאֵין אוֹמְרִין שֶׁמֶּא נָגַע בּוֹ וְאַחַר כָּךְ נָפַל בְּצִדּוֹ, אֵלָא הֲרֵי הֶן כְּשָׁעַת מְצִיאָתָן.</p>

<p><b>טו,ט</b>&nbsp;&nbsp;[ז] הַשֶּׁרֶץ בְּפִי הַחֻלְדָּה, וּמְהַלֶּכֶת עַל גַּבֵּי כִּכָּרוֹת שֶׁלִּתְרוּמָה, סְפֵק נָגַע, סְפֵק לֹא נָגַע--סְפֵקוֹ טָהוֹר, מִפְּנֵי שֶׁלֹּא נָחָה הַטֻּמְאָה; הָיְתָה מְהַלֶּכֶת בּוֹ, וְנָגַע בַּכִּכָּרוֹת, סְפֵק חַי, סְפֵק מֵת--הֲרֵי הֶן טְהוֹרוֹת.</p>

<p><b>טו,י</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁנְּטָלַתּוּ וְהָלְכָה לָהּ.&nbsp; אֲבָל אִם נִמְצָא בְּפִיהָ, הֲרֵי הַכִּכָּרוֹת טְמֵאוֹת; רָאוּהוּ חַי בְּפִיהָ--אַף עַל פִּי שֶׁמְּצָאוּהוּ מֵת בְּפָנֶיהָ, הֲרֵי אֵלּוּ טְהוֹרוֹת.</p>

<p><b>טו,יא</b>&nbsp;&nbsp;וְכֵן הַשֶּׁרֶץ בְּפִי הַחֻלְדָּה, וְהַנְּבֵלָה בְּפִי הַכֶּלֶב, וְעָבְרוּ בֵּין הַטְּהוֹרִים, אוֹ שֶׁעָבְרוּ הַטְּהוֹרִים בֵּינֵיהֶן--סְפֵקוֹ טָהוֹר, מִפְּנֵי שְׁאֵין לַטֻּמְאָה מָקוֹם קָבוּעַ.&nbsp; הָיוּ מְנַקְּרִין בָּהֶן עַל הָאָרֶץ--הֲרֵי הֶן כְּמֻנָּחִין וּמְטַמְּאִין לְמַפְרֵעַ מִסָּפֵק, אִם הָיוּ בִּרְשׁוּת הַיָּחִיד כְּמוֹ שֶׁיִּתְבָּאַר.</p>

<p><b>טו,יב</b>&nbsp;&nbsp;[ח] סְפֵק רְשׁוּת הָרַבִּים כֵּיצַד:&nbsp; טֻמְאָה שְׁהִיא מֻנַּחַת בִּרְשׁוּת הָרַבִּים, סְפֵק נָגַע בָּהּ, סְפֵק לֹא נָגַע--סְפֵקוֹ טָהוֹר; הָיְתָה מֻנַּחַת בִּרְשׁוּת הַיָּחִיד, וּסְפֵק נָגַע בָּהּ, סְפֵק לֹא נָגַע--סְפֵקוֹ טָמֵא.&nbsp; וְכָל אֵלּוּ הַסְּפֵקוֹת שֶׁטִּהֲרוּ חֲכָמִים, אַפִלּוּ בִּרְשׁוּת הַיָּחִיד, מִפְּנֵי שְׁאֵין בָּהֶן דַּעַת לְהִשָּׁאֵל כְּמוֹ שֶׁיִּתְבָּאַר.</p>

<p><b>טו,יג</b>&nbsp;&nbsp;[ט] סְפֵק שְׁתֵּי רְשׁוּיוֹת כֵּיצַד:&nbsp; הָיָה דָּבָר טָמֵא בִּרְשׁוּת הַיָּחִיד וְדָבָר טָהוֹר בִּרְשׁוּת הָרַבִּים, אוֹ שֶׁהָיָה הַדָּבָר הַטָּמֵא בִּרְשׁוּת הָרַבִּים וְהַדָּבָר הַטָּהוֹר בִּרְשׁוּת הַיָּחִיד, וְנָגַע בְּאֶחָד מֵהֶן, וְאֵין יָדוּעַ בְּאֵיזֶה מֵהֶן נָגַע, אוֹ שֶׁהֵסִיט אֶת אֶחָד מֵהֶן, וְאֵין יָדוּעַ אֵיזֶה הֵסִיט, אִם הָיָה הַדָּבָר הַטָּמֵא מְטַמֵּא בַּמַּשָּׂא, אוֹ שֶׁהָיָה אֶחָד מֵהֶן מְטַמֵּא בָּאֹהֶל, וְהֶאֱהִיל עַל אֶחָד מֵהֶן, וְאֵין יָדוּעַ עַל אֵיזֶה מֵהֶן הֶאֱהִיל--הֲרֵי זֶה טָהוֹר.</p>

<p><b>טו,יד</b>&nbsp;&nbsp;אַף עַל פִּי שֶׁסְּפֵק רְשׁוּת הָרַבִּים טָהוֹר, כְּשֶׁיָּבוֹא לִשְׁאֹל, אוֹמְרִין לוֹ אִם טָבַלְתָּ, אֵין בְּכָּךְ הֶפְסֵד.&nbsp; אִם טָבַל, הֲרֵי זֶה מְשֻׁבָּח; וְאִם לֹא טָבַל, וְעָשָׂה טְהָרוֹת--הֲרֵי הֶן טְהוֹרוֹת, שֶׁסְּפֵק רְשׁוּת הָרַבִּים טָהוֹר.</p>

<p><b>טו,טו</b>&nbsp;&nbsp;[י] שֶׁרֶץ שֶׁנִּמְצָא שָׂרוּף וּמֻנָּח עַל גַּבֵּי אֹכָלִין, וְכֵן טְלִית שֶׁנִּמְצֵאת מְהוּהָה, וּמַחַט שֶׁנִּמְצֵאת שְׁבוּרָה אוֹ חֲלוּדָה, בֵּין הַכֵּלִים--הֲרֵי אֵלּוּ טְהוֹרִין, בֵּין בִּרְשׁוּת הַיָּחִיד בֵּין בִּרְשׁוּת הָרַבִּים; וְאֵין אוֹמְרִין שֶׁמֶּא אַחַר שֶׁנָּגַע בְּאֹכָלִין נִשְׂרַף, וְאַחַר שֶׁנִּטְמְאוּ הַכֵּלִים בְּמַגַּע הַטְּלִית, וְהַמַּחַט נִשְׁבְּרָה אוֹ הֻחְלְדָה, וּבָלְתָה הַטְּלִית עַד שֶׁטָּהֲרָה:&nbsp; שֶׁכָּל הַטֻּמְאוֹת, כְּשָׁעַת מְצִיאָתָן.</p>

<p><b>טו,טז</b>&nbsp;&nbsp;[יא] שְׁנֵי עֵדִים אוֹמְרִין לוֹ נִטְמֵאתָ, וְהוּא אוֹמֵר טָהוֹר אֲנִי--הוּא נֶאֱמָן עַל יְדֵי עַצְמוֹ.&nbsp; וְאַף עַל פִּי כֵן, אֵין אוֹמְרִין לוֹ עֲסֹק בַּטְּהָרוֹת; אֵלָא אִם עָשָׂה טְהָרוֹת--הֲרֵי הֶן טְהוֹרוֹת, וְיָחוּשׁ עַל עַצְמוֹ.&nbsp; עֵד אוֹמֵר נִטְמָא, וּשְׁנַיִם אוֹמְרִים לֹא נִטְמָא--בֵּין בִּרְשׁוּת הָרַבִּים, בֵּין בִּרְשׁוּת הַיָּחִיד--טָהוֹר.</p>

<p><b>טו,יז</b>&nbsp;&nbsp;שְׁנַיִם אוֹמְרִים נִטְמָא, וְעֵד אוֹמֵר לֹא נִטְמָא--בֵּין בִּרְשׁוּת הָרַבִּים, בֵּין בִּרְשׁוּת הַיָּחִיד--הֲרֵי זֶה טָמֵא.&nbsp; עֵד אוֹמֵר נִטְמָא, וְעֵד אוֹמֵר לֹא נִטְמָא, אִשָּׁה אוֹמֶרֶת נִטְמָא, וְאִשָּׁה אוֹמֶרֶת לֹא נִטְמָא--בִּרְשׁוּת הַיָּחִיד, טָמֵא; בִּרְשׁוּת הָרַבִּים, טָהוֹר.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק טז</h2>

<p><b>טז,א</b>&nbsp;&nbsp;מִפְּנֵי מַה טִהֲרוּ חֲכָמִים סְפֵק רְשׁוּת הָרַבִּים:&nbsp; שֶׁהֲרֵי הַצִּבּוּר עוֹשִׂין הַפֶּסַח בְּטֻמְאָה, בִּזְמָן שֶׁהַטְּמֵאִים מְרֻבִּין.&nbsp; אִם טֻמְאָה וַדָּאִית נִדְחֵית מִפְּנֵיהֶן, קַל וְחֹמֶר לִסְפֵק טֻמְאָה--שֶׁאִסּוּר כָּל הַסְּפֵקוֹת מִדִּבְרֵיהֶם, כְּמוֹ שֶׁבֵּאַרְנוּ בְּהִלְכּוֹת בִּיאוֹת אֲסוּרוֹת.</p>

<p><b>טז,ב</b>&nbsp;&nbsp;וּמִפְּנֵי מַה הִחְמִירוּ בִּסְפֵק רְשׁוּת הַיָּחִיד:&nbsp; שֶׁהֲרֵי סוֹטָה שֶׁנִּסְתְּרָה--אַף עַל פִּי שֶׁהַדָּבָר סָפֵק--הֲרֵי הִיא טְמֵאָה לְבַעְלָהּ, עַד שֶׁתִּשְׁתֶּה.&nbsp; [ב] וּכְשֵׁם שֶׁהַסּוֹטָה וּבוֹעֲלָהּ שְׁנַיִם, כָּךְ סְפֵק טֻמְאָה בִּשְׁנַיִם; אֲבָל אִם הָיוּ שְׁלוֹשָׁה בִּרְשׁוּת הַיָּחִיד--הֲרֵי סְפֵק טֻמְאָתָן שָׁם טָהוֹר, כִּרְשׁוּת הָרַבִּים.</p>

<p><b>טז,ג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה זֶה שֶׁנִּטְמָא בִּסְפֵק יֵשׁ בּוֹ דַּעַת לְהִשָּׁאֵל וְלִדְרֹשׁ מִמֶּנּוּ מַה שֶׁאֵרַע לוֹ כַּסּוֹטָה; אֲבָל אִם הָיָה חֵרֵשׁ אוֹ שׁוֹטֶה, אוֹ קָטָן שְׁאֵינוּ יוֹדֵעַ לְהָשִׁיב עַל הָעִנְיָן כְּשֶׁשּׁוֹאֲלִין אוֹתוֹ--הֲרֵי סְפֵקוֹ טָהוֹר.</p>

<p><b>טז,ד</b>&nbsp;&nbsp;כֵּיצַד:&nbsp; חֵרֵשׁ אוֹ שׁוֹטֶה אוֹ קָטָן שְׁאֵין בּוֹ דַּעַת לְהִשָּׁאֵל שֶׁנִּמְצְאוּ בֶּחָצֵר אוֹ בְּמָבוֹי שֶׁיֵּשׁ בּוֹ טֻמְאָה, סְפֵק נָגְעוּ סְפֵק לֹא נָגְעוּ--הֲרֵי אֵלּוּ טְהוֹרִין; וְכֵן כָּל שְׁאֵין לוֹ דַּעַת לְהִשָּׁאֵל--אַף עַל פִּי שֶׁנֻּלַּד לוֹ הַסָּפֵק בִּרְשׁוּת הַיָּחִיד, סְפֵקוֹ טָהוֹר.&nbsp; [ג] הַסּוֹמֶה, וְהַיָּשֵׁן, וְהַמְּהַלֵּךְ בַּלַּיְלָה--סְפֵקוֹ בִּרְשׁוּת הַיָּחִיד טָמֵא, מִפְּנֵי שֶׁיֵּשׁ לוֹ דַּעַת לְהִשָּׁאֵל.</p>

<p><b>טז,ה</b>&nbsp;&nbsp;בַּמֶּה דְּבָרִים אֲמוּרִים שֶׁכָּל שְׁאֵין בּוֹ דַּעַת לְהִשָּׁאֵל, סְפֵקוֹ טָהוֹר--בְּשֶׁהָיָה הַדָּבָר שָׁקוּל, וְאֵין שָׁם חֲזָקָה; אֲבָל אִם הָיָה הַדָּבָר יָדוּעַ שֶׁחֶזְקָתוֹ שֶׁנִּטְמָא, הֲרֵי זֶה טָמֵא.&nbsp; כֵּיצַד:&nbsp; תִּינוֹק טָמֵא שֶׁנִּמְצָא בְּצַד הָעִיסָה, וְהַבָּצֵק בְּיָדוֹ--הֲרֵי הָעִיסָה טְמֵאָה:&nbsp; שֶׁדֶּרֶךְ הַתִּינוֹק לְטַפַּח, וּבְכָּךְ הִיא חֶזְקָתוֹ; וְאֵין שׂוֹרְפִין עַל חֲזָקָה זוֹ.</p>

<p><b>טז,ו</b>&nbsp;&nbsp;[ד] הָיוּ מַשְׁקִין טְמֵאִין וּבָצֵק טָהוֹר, וּבְהֵמָה אוֹ חַיָּה אוֹ עוֹפוֹת בַּבַּיִת, וְנִמְצָא בַּבָּצֵק מְקוֹם נְשִׁיכָתָן--חֲזָקָה שֶׁשָּׁתוּ מַשְׁקִין, וְנָשְׁכוּ בַּבָּצֵק וְטִמְּאוּהוּ.&nbsp; אִם הָיָה שָׁם פָּרָה, וּבֵין הַמַּשְׁקִין וְהַבָּצֵק כְּדֵי שֶׁתְּלַחַךְ אֶת לְשׁוֹנָהּ--הֲרֵי הַבָּצֵק טָהוֹר; וּבִשְׁאָר כָּל הַבְּהֵמָה, כְּדֵי שֶׁתְּנַגַּב אֶת פִּיהָ:&nbsp; פָּחוּת מִזֶּה, הַבָּצֵק טָמֵא.&nbsp; וְאִם הָיָה כֶּלֶב--אַפִלּוּ הָיוּ הַמַּשְׁקִין בְּצַד הַבָּצֵק, הֲרֵי זֶה טָהוֹר:&nbsp; שְׁאֵין דַּרְכּוֹ שֶׁלַּכֶּלֶב לְהַנִּיחַ הַמָּזוֹן, וְלֵילֵךְ לוֹ אֶל הַמַּיִם.</p>

<p><b>טז,ז</b>&nbsp;&nbsp;נִמְצָא בַּבָּצֵק נְקִירַת הַתֻּרְנְגוֹלִין--אִם יֵשׁ בֵּין הַמַּשְׁקִין וְהַבָּצֵק כְּדֵי שֶׁיְּנַגְּבוּ אֶת פִּיהֶן בָּאָרֶץ, הַבָּצֵק טָהוֹר; וְאִם לָאו, טָמֵא--שֶׁחֶזְקָתָן שֶׁשָּׁתוּ, וְנָקְרוּ בַּבָּצֵק בַּמַּשְׁקִין שֶׁבְּפִיהֶן.</p>

<p><b>טז,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיוּ הַמַּשְׁקִין צְלוּלִין, שֶׁבָּבוּאָה שֶׁלְּתִינוֹק נִכֶּרֶת בָּהֶן; אֲבָל עֲכוּרִין, הַבָּצֵק טָהוֹר--שֶׁאִלּוּ נָקְרוּ בַּמַּשְׁקִין, הָיָה מְקוֹם הַמַּשְׁקִין נִכָּר בַּבָּצֵק.&nbsp; וְאִם הָיוּ צְלוּלִין--אַף עַל פִּי שֶׁהַבָּצֵק בְּחֶזְקַת טֻמְאָה, אֵין שׂוֹרְפִין עַל חֲזָקָה זוֹ אֵלָא תּוֹלִין.</p>

<p><b>טז,ט</b>&nbsp;&nbsp;[ה] אֵיזוֹ הִיא חֲזָקָה שֶׁשּׂוֹרְפִין עָלֶיהָ בִּרְשׁוּת הַיָּחִיד:&nbsp; עִיסָה בַּבַּיִת וּשְׁרָצִים וּצְפַרְדְּעִים מְנֻפָּלִין שָׁם, וְנִמְצְאוּ חֲתִכּוֹת מִבְּשָׂרָן בָּעִיסָה--אִם רֹב הַמְּנֻפָּלִין שְׁרָצִים, הָעִיסָה טְמֵאָה וְתִשָּׂרֵף; וְאִם הָרֹב צְפַרְדְּעִים, טְהוֹרָה.</p>

<p><b>טז,י</b>&nbsp;&nbsp;[ו] הָיוּ טְמָאוֹת וּטְהָרוֹת בְּצִדּוֹ אוֹ לְמַעְלָה מִמֶּנּוּ, וְנִתְעַטַּף בִּטְלִיתוֹ, וּסְפֵק נָגְעוּ, סְפֵק לֹא נָגְעוּ בְּעֵת שֶׁנִּתְעַטַּף--אִם הָיוּ בִּרְשׁוּת הַיָּחִיד, סְפֵקוֹ טָמֵא:&nbsp; שֶׁסְּפֵק טֻמְאָה הַבָּאָה בִּידֵי אָדָם, נִשְׁאָלִין עָלֶיהָ; אַפִלּוּ בִּכְלִי הַמֻּנָּח עַל גַּבֵּי קַרְקָע, הֲרֵי זֶה טָמֵא כְּמוֹ שֶׁיֵּשׁ בּוֹ דַּעַת לְהִשָּׁאֵל.&nbsp; וְאִם הָיוּ בִּרְשׁוּת הָרַבִּים, סְפֵקוֹ טָהוֹר; וְאִם אֵי אִפְשָׁר שֶׁלֹּא יִגַּע, סְפֵקוֹ טָמֵא.</p>

<p><b>טז,יא</b>&nbsp;&nbsp;[ז] כִּכָּר שֶׁלִּתְרוּמָה שְׁהוּא נָתוּן עַל גַּבֵּי הַדַּף, וּמַדְרֵס נָתוּן תַּחְתָּיו, וְאֵי אִפְשָׁר לוֹ כְּשֶׁיִּפֹּל שֶׁלֹּא יִגַּע בַּמַּדְרֵס--אַף עַל פִּי שְׁהוּא בִּמְקוֹם מִדְרוֹן, וּבָא וּמָצָא הַכִּכָּר בְּמָקוֹם אַחֵר--הֲרֵי הוּא בְּטַהְרָתוֹ:&nbsp; שֶׁאֲנִי אוֹמֵר אָדָם בָּא וּנְטָלוֹ, וּנְתָנוֹ בְּמָקוֹם זֶה; וְאִם אָמַר בָּרִיא לִי שֶׁלֹּא בָא אָדָם לְכָאן, טָמֵא--שֶׁוַּדַּאי נָפַל, וְנָגַע בַּמַּדְרֵס כְּשֶׁנָּפַל.</p>

<p><b>טז,יב</b>&nbsp;&nbsp;[ח] תִּינוֹק שֶׁנִּמְצָא בְּצַד בֵּית הַקְּבָרוֹת, וְהַשּׁוֹשַׁנִּים בְּיָדוֹ--אַף עַל פִּי שְׁאֵין שָׁם שׁוֹשַׁנִּים אֵלָא בִּמְקוֹם הַטֻּמְאָה, סְפֵקוֹ טָהוֹר:&nbsp; שֶׁמֶּא אַחֵר לִקְּטָן, וּנְתָנָן לוֹ.&nbsp; וְכֵן חֲמוֹר הָעוֹמֵד בְּבֵית הַקְּבָרוֹת, כֵּלָיו טְהוֹרִין; וְאֵין אוֹמְרִין שֶׁמֶּא נִתְמַעַךְ בָּהֶן, וְנָגְעוּ בְּקֶבֶר--מִפְּנֵי שְׁאֵין בּוֹ דַּעַת לְהִשָּׁאֵל, וּכְשֶׁנִּמְצְאוּ לֹא נִמְצְאוּ נוֹגְעִין, וְכָל הַטֻּמְאוֹת, כְּשָׁעַת מְצִיאָתָן.</p>

<p><b>טז,יג</b>&nbsp;&nbsp;[ט] תִּינוֹק שֶׁהָיָה תּוֹפֵס בְּיָדוֹ שֶׁלְּאָבִיו, אוֹ שֶׁהָיָה רוֹכֵב עַל גַּבֵּי כְּתֵפוֹ שֶׁלְּאָבִיו--סְפֵקוֹ בִּרְשׁוּת הַיָּחִיד, טָמֵא:&nbsp; מִפְּנֵי שֶׁאָבִיו נִשְׁאָל עָלָיו.&nbsp; [י] וְאַרְבַּע סְפֵקוֹת אָמְרוּ חֲכָמִים בַּתִּינוֹק:&nbsp; תִּינוֹק שְׁאֵינוּ יָכוֹל לְהַלַּךְ, שֶׁהִנִּיחַתּוּ אִמּוֹ וּבָאָה וּמָצְאָה אוֹתוֹ כְּמוֹת שְׁהוּא בִּמְקוֹמוֹ--טָהוֹר; וְאֵין אוֹמְרִין שֶׁמֶּא טְמֵאָה בָּאָה, וּנִשְּׁקַתּוּ וְגִפְּפַתּוּ.</p>

<p><b>טז,יד</b>&nbsp;&nbsp;הִתְחִיל הַתִּינוֹק לָצֵאת וּלְהִכָּנֵס--בְּגָדָיו טְהוֹרִין, וְאֵינָן מַדְרֵס כִּשְׁאָר בִּגְדֵי עַמֵּי הָאָרֶץ; וְאַף עַל פִּי שְׁהֶן טְהוֹרִין, וְאֵינָן מַדְרֵס כִּשְׁאָר בִּגְדֵי עַמֵּי הָאָרֶץ--אֵין עוֹשִׂין עַל גַּבֵּיהֶן טְהָרוֹת.&nbsp; הִגְדִּיל עַד שֶׁיִּהְיֶה בּוֹ דַּעַת לְהִשָּׁאֵל, סְפֵקוֹ טָמֵא בִּרְשׁוּת הַיָּחִיד.&nbsp; הִגְדִּיל עַד שֶׁיִּהְיֶה בּוֹ דַּעַת לִשְׁמֹר אֶת גּוּפוֹ, אוֹכְלִין עַל גַּב גּוּפוֹ טְהָרוֹת; יוֹדֵעַ לִשְׁמֹר אֶת יָדָיו, אוֹכְלִין עַל גַּב יָדָיו טְהָרוֹת.</p>

<p><b>טז,טו</b>&nbsp;&nbsp;כֵּיצַד בּוֹדְקִין אוֹתוֹ:&nbsp; מַטְבִּילִין אוֹתוֹ, וְנוֹתְנִין לוֹ חֻלִּין לְשֵׁם תְּרוּמָה--אִם הָיָה יוֹדֵעַ לִשְׁמֹר אֶת גּוּפוֹ, אוֹכְלִין עַל גַּב גּוּפוֹ טְהָרוֹת; וְאִם הָיָה יוֹדֵעַ לִשְׁמֹר אֶת יָדָיו, אוֹכְלִין עַל גַּב יָדָיו טְהָרוֹת.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יז</h2>

<p><b>יז,א</b>&nbsp;&nbsp;כַּזַּיִת מִן הַמֵּת בְּפִי הָעוֹרֵב, סְפֵק הֶאֱהִיל עַל הָאָדָם וְעַל הַכֵּלִים בִּרְשׁוּת הַיָּחִיד, סְפֵק שֶׁלֹּא הֶאֱהִיל--הֲרֵי הָאָדָם טָמֵא מִסָּפֵק:&nbsp; וְהוּא, שֶׁיִּהְיֶה בּוֹ דַּעַת לְהִשָּׁאֵל.&nbsp; וְהַכֵּלִים טְהוֹרִין, מִפְּנֵי שְׁאֵין לָהֶן דַּעַת לְהִשָּׁאֵל.</p>

<p><b>יז,ב</b>&nbsp;&nbsp;וְכֵן הַמְּמַלֵּא בִּכְלִי, וְנָתַן בַּעֲשָׂרָה כֵּלִים, וְנִמְצָא הַשֶּׁרֶץ בְּאֶחָד מֵהֶן--הוּא טָמֵא; וְכֻלָּן טְהוֹרִין, אַף עַל פִּי שֶׁכֻּלָּן סָפֵק שֶׁמֶּא הַשֶּׁרֶץ בַּכְּלִי שֶׁמִּלָּא בּוֹ הָיָה תְּחִלָּה, מִפְּנֵי שְׁהֶן כֵּלִים, וְאֵין בָּהֶן דַּעַת לְהִשָּׁאֵל.&nbsp; וְאִם הָיָה לַכְּלִי שֶׁמִּלָּא בּוֹ אֻגְנַיִם--הוֹאִיל וְאִפְשָׁר שֶׁיָּצְאוּ הַמַּיִם וְיִתְאַחַר בּוֹ הַשֶּׁרֶץ, כֻּלָּן טְמֵאִים.</p>

<p><b>יז,ג</b>&nbsp;&nbsp;וְכֵן הַמְּמַלֵּא בַּעֲשָׂרָה דְּלָיִים זֶה אַחַר זֶה, וְנָתַן בַּעֲשָׂרָה כֵּלִים מִדְּלִי אֶחָד לִכְלִי אַחֵר, וְאֵין יָדוּעַ הָרִאשׁוֹן מִן הָאַחֲרוֹן, וְנִמְצָא הַשֶּׁרֶץ בִּכְלִי אֶחָד מֵהֶן--הֲרֵי הַתִּשְׁעָה כֵּלִים עִם עֲשֶׂרֶת הַדְּלָיִים טְהוֹרִין, שֶׁאֲנִי אוֹמֵר שֶׁמֶּא בִּכְלִי זֶה הָיָה הַשֶּׁרֶץ מִתְּחִלָּתוֹ; וְאִם יֵשׁ לַדְּלָיִים אֻגְנַיִם, הֲרֵי כָּל הַדְּלָיִים עִם כָּל הַכֵּלִים טְמֵאִין.</p>

<p><b>יז,ד</b>&nbsp;&nbsp;וְהַמְּעַרֶּה מִכְּלִי לִכְלִי, וְנִמְצָא הַשֶּׁרֶץ בַּתַּחְתּוֹן--הָעֶלְיוֹן טָהוֹר; וְאֵין אוֹמְרִין מִן הָעֶלְיוֹן נָפַל, אֵלָא שֶׁמֶּא בַּתַּחְתּוֹן הָיָה, מִפְּנֵי שְׁהֶן כֵּלִים, וְאֵין לָהֶן דַּעַת לְהִשָּׁאֵל.&nbsp; וְכֵן כָּל כַּיּוֹצֶא בְּזֶה.</p>

<p><b>יז,ה</b>&nbsp;&nbsp;[ב] קֻפָּה שֶׁנִּשְׁתַּמַּשׁ בָּהּ טְהָרוֹת, וְנִמְצָא בָּהּ שֶׁרֶץ--אִם יֵשׁ לָהּ שׁוּלַיִם, אוֹ אֻגְנַיִם אַף עַל פִּי שְׁאֵין לָהּ שׁוּלַיִם--הֲרֵי כָּל הַטְּהָרוֹת שֶׁנִּשְׁתַּמְּשׁוּ בָּהּ טְמֵאוֹת:&nbsp; וְאַפִלּוּ הָיְתָה בְּדוּקָה וּמְכֻסָּה--שֶׁמֶּא עִם הַגְבָּהַת יָדוֹ מִן הַבְּדִיקָה, נָפַל הַשֶּׁרֶץ.</p>

<p><b>יז,ו</b>&nbsp;&nbsp;אַפִלּוּ נִשְׁתַּמַּשׁ בָּהּ בַּטְּהָרוֹת בְּזָוִית זוֹ, וְטִלְטְלָהּ לְזָוִית אַחֶרֶת, וְנִמְצָא בָּהּ הַשֶּׁרֶץ--כֻּלָּן טְמֵאוֹת:&nbsp; לְפִי שֶׁמַּחְזִיקִין טֻמְאָה מִמָּקוֹם לְמָקוֹם לִתְלוֹת, אֲבָל לֹא לִשְׂרֹף.</p>

<p><b>יז,ז</b>&nbsp;&nbsp;[ג] הַזּוֹלֵף אֶת הַבּוֹר, וּמִלָּא מִמֶּנּוּ חָבִיּוֹת--אִם הָיָה מַשְׁקִיעַ כָּל חָבִית וְחָבִית בַּבּוֹר וּמְמַלֵּא אוֹתָהּ, וְנִמְצָא הַשֶּׁרֶץ בָּרִאשׁוֹנָה--כֻּלָּן טְמֵאוֹת.&nbsp; נִמְצָא בָּאַחֲרוֹנָה--הִיא טְמֵאָה, וְכֻלָּן טְהוֹרוֹת:&nbsp; שֶׁאֲנִי אוֹמֵר אַחַר שֶׁמִּלָּא אֶת הָרִאשׁוֹנוֹת, נָפַל הַשֶּׁרֶץ לַבּוֹר.</p>

<p><b>יז,ח</b>&nbsp;&nbsp;הָיָה זוֹלֵף בִּכְלִי, וְנוֹתֵן לְתוֹךְ הֶחָבִיּוֹת עַד שֶׁמִּלָּא אוֹתָן, וְנִמְצָא הַשֶּׁרֶץ בְּאַחַת מֵהֶן--הִיא טְמֵאָה בִּלְבָד, וְכֻלָּן טְהוֹרוֹת:&nbsp; שֶׁאֲנִי אוֹמֵר בְּזוֹ בִּלְבָד נָפַל הַשֶּׁרֶץ, אוֹ הָיָה בָּהּ עַד שֶׁלֹּא זָלַף לְתוֹכָהּ.&nbsp; וּלְפִיכָּךְ אִם הָיָה בּוֹדֵק כָּל חָבִית וְחָבִית מֵהֶן, וְאַחַר כָּךְ נוֹתֵן בָּהּ הַיַּיִן, וּמְכַסֶּה אוֹתָהּ אַחַר שֶׁזּוֹלֵף לְתוֹכָהּ, וְנִמְצָא הַשֶּׁרֶץ בְּאַחַת מֵהֶן--כֻּלָּן טְמֵאוֹת; וְכֵן אִם נִמְצָא הַשֶּׁרֶץ בַּבּוֹר, אוֹ בַּכְּלִי שֶׁזּוֹלֵף בּוֹ--הַכֹּל טָמֵא.</p>

<p><b>יז,ט</b>&nbsp;&nbsp;[ד] הָיָה קוֹצֶה זֵיתִים מִן הַמַּעְטֵן, וּמַעֲלֶה אוֹתָן לַגָּג, וְנִמְצָא הַשֶּׁרֶץ בַּגָּג--זֵיתִים שֶׁבַּמַּעְטֵן טְהוֹרִים; נִמְצָא בַּמַּעְטֵן, הַמַּעְטֵן טָמֵא; נִמְצָא בֵּין הַכּוֹתָל לַזֵּיתִים, הַזֵּיתִים טְהוֹרִים.</p>

<p><b>יז,י</b>&nbsp;&nbsp;נִמְצָא הַשֶּׁרֶץ בְּתוֹךְ גּוּשׁ שֶׁלְּזֵיתִים, וְהַגּוּשׁ בַּגָּג--אִם בְּתוֹךְ שְׁלוֹשָׁה יָמִים, אַף הַמַּעְטֵן טָמֵא:&nbsp; שֶׁאֲנִי אוֹמֵר גּוּשׁ זֶה מִן הַמַּעְטֵן עָלָה, וְהַשֶּׁרֶץ בְּתוֹכוֹ.&nbsp; וְאִם נִמְצָא אַחַר שְׁלוֹשָׁה יָמִים מִשֶּׁהֶעֱלָה הַזֵּיתִים לַגָּג, הֲרֵי הַמַּעְטֵן טָהוֹר:&nbsp; שֶׁמֶּא בַּגָּג נִתְקַבְּצוּ וְנַעֲשׂוּ גּוּשׁ, בְּתוֹךְ הַשְּׁלוֹשָׁה יָמִים.</p>

<p><b>יז,יא</b>&nbsp;&nbsp;[ה] הַקּוֹרֵץ מִקְרֶצֶת מִן הָעִיסָה, וְנִמְצָא שֶׁרֶץ בַּמִּקְרֶצֶת--הַמִּקְרֶצֶת לְבַדָּהּ טְמֵאָה; נִמְצָא בָּעִיסָה, הָעִיסָה לְבַדָּהּ טְמֵאָה; נִמְצָא בְּתוֹךְ הַמִּקְרֶצֶת, אַף הָעִיסָה טְמֵאָה.</p>

<p><b>יז,יב</b>&nbsp;&nbsp;[ו] אֹכֶל טָמֵא שֶׁנִּמְצֵאת גַּרְעִנָּה שֶׁלּוֹ בְּתוֹךְ הַכִּכָּר, אוֹ עַל גַּבֵּי תַּבְשִׁיל רוֹתֵחַ--אַף עַל פִּי שְׁאֵין עָלֶיהָ מַשְׁקֶה רוֹתֵחַ, הֲרֵי הֶן טְמֵאִים:&nbsp; שֶׁאֲנִי אוֹמֵר הָאֹכֶל כֻּלּוֹ נָפַל שָׁם וְנִמּוֹחַ בְּתוֹךְ הַכִּכָּר, אוֹ מֵחֲמַת הָרְתִיחָה, וְנִשְׁאֲרָה גַּרְעִנָּתוֹ.</p>

<p><b>יז,יג</b>&nbsp;&nbsp;נִמְצֵאת הַגַּרְעִנָּה עַל גַּבֵּי הַכִּכָּר, אוֹ בְּתוֹךְ תַּבְשִׁיל צוֹנֵן--הֲרֵי אֵלּוּ טְהוֹרִין, אַף עַל פִּי שֶׁיֵּשׁ עָלֶיהָ מַשְׁקֶה:&nbsp; שֶׁאֲנִי אוֹמֵר גַּרְעִנָּה זוֹ לְבַדָּהּ נָפְלָה אַחַר שֶׁאָבַד הָאֹכֶל מֵעָלֶיהָ, שֶׁהֲרֵי אֵינָהּ מְטַמְּאָה.</p>

<p><b>יז,יד</b>&nbsp;&nbsp;[ז] הָיוּ בַּבַּיִת אֹכָלִין טְמֵאִים וְאֹכָלִין טְהוֹרִים, וְנִמְצֵאת גַּרְעִנָּה בַּבַּיִת--הוֹלְכִין אַחַר הָרֹב; וְכֵן אִם הָיוּ דָּמִים טְמֵאִים וְדָמִים טְהוֹרִים בְּתוֹךְ הַבַּיִת, וְנִמְצָא דָּם עַל הָאֹכֶל--הוֹלְכִין אַחַר הָרֹב.&nbsp; מַעֲשֶׂה הָיָה בְּכִכָּר שֶׁלִּתְרוּמָה שֶׁנִּמְצָא עָלָיו דָּם, וּבָא מַעֲשֶׂה לִפְנֵי חֲכָמִים וְטִהֲרוּהוּ:&nbsp; שֶׁאַפִלּוּ נֹאמַר דַּם הַשֶּׁרֶץ הוּא--אֲנִי אוֹמֵר דָּם שֶׁרֶץ חַי הוּא, שְׁהוּא טָהוֹר.</p>

<p><b>יז,טו</b>&nbsp;&nbsp;[ח] עִיר שֶׁיֵּשׁ בָּהּ נְבֵלוֹת וּשְׁחוּטוֹת--בָּשָׂר הַנִּמְצָא בָּהּ, הוֹלְכִין בּוֹ אַחַר הָרֹב; וְכֵן אִם הָיָה הַנִּמְצָא סְפֵק שֶׁרֶץ, סְפֵק צְפַרְדֵּעַ--הוֹלְכִין אַחַר הָרֹב שֶׁיֵּשׁ בְּאוֹתָהּ הָעִיר בְּאוֹתוֹ הַזְּמָן.&nbsp; זֶה הַכְּלָל--בַּנִּמְצָא, הֲלֹךְ אַחַר הָרֹב.</p>

<p><b>יז,טז</b>&nbsp;&nbsp;[ט] הָאִשָּׁה שֶׁהָיְתָה מְגַבֶּבֶת גְּבַבָה בֶּחָצֵר, וְנִמְצָא שֶׁרֶץ בְּתוֹךְ הַגְּבַבָה--הֲרֵי זוֹ טְהוֹרָה, שְׁאֵין הַשֶּׁרֶץ מְטַמֵּא בַּמַּשָּׂא.&nbsp; נִמְצָא עַל גַּבֵּי הַגְּבַבָה--הֲרֵי זוֹ טְמֵאָה, שֶׁמֶּא נָגְעָה בּוֹ.&nbsp; הָיְתָה כּוֹבֶרֶת בִּכְבָרָה, וְנִמְצָא שֶׁרֶץ בְּתוֹךְ הַפֵּרוֹת שֶׁבַּכְּבָרָה--הֲרֵי זוֹ טְהוֹרָה.&nbsp; נִמְצָא עַל גַּבֵּי הַכְּבָרָה--הֲרֵי זוֹ סְפֵק טְמֵאָה, שֶׁמֶּא נָגְעָה בּוֹ; וְכָל סָפֵק בִּרְשׁוּת הַיָּחִיד, טָמֵא כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יח</h2>

<p><b>יח,א</b>&nbsp;&nbsp;כָּל שֶׁאַתָּה יָכוֹל לְרַבּוֹת סְפֵקוֹת וּסְפֵק סְפֵקוֹת--בִּרְשׁוּת הָרַבִּים, טָהוֹר; וּבִרְשׁוּת הַיָּחִיד, טָמֵא.&nbsp; כֵּיצַד:&nbsp; נִכְנַס לְמָבוֹי וְהַטֻּמְאָה בְּחָצֵר, סְפֵק נִכְנַס לֶחָצֵר סְפֵק לֹא נִכְנַס, טֻמְאָה בְּבַיִת, סְפֵק נִכְנַס לַבַּיִת סְפֵק לֹא נִכְנַס, וְאַפִלּוּ נִכְנַס, סְפֵק הָיְתָה שָׁם בְּעֵת שֶׁנִּכְנַס סְפֵק שֶׁלֹּא הָיְתָה שָׁם, וְאִם תֹּאמַר הָיְתָה שָׁם, סְפֵק יֵשׁ בָּהּ כַּשֵּׁעוּר סְפֵק שְׁאֵין בָּהּ, וְאִם תֹּאמַר יֵשׁ בָּהּ, סְפֵק שְׁהִיא טֻמְאָה סְפֵק שְׁאֵינָהּ טֻמְאָה, וְאַפִלּוּ הִיא טֻמְאָה, סְפֵק נָגַע סְפֵק לֹא נָגַע--סְפֵקוֹ טָמֵא, שֶׁהַמָּבוֹי רְשׁוּת הַיָּחִיד.</p>

<p><b>יח,ב</b>&nbsp;&nbsp;תִּשְׁעָה צְפַרְדְּעִים וְשֶׁרֶץ אֶחָד בִּרְשׁוּת הַיָּחִיד, וְנָגַע בְּאֶחָד מֵהֶן, וְאֵינוּ יוֹדֵעַ אֵיזֶה הוּא--סְפֵקוֹ טָמֵא; תִּשְׁעָה שְׁרָצִים וּצְפַרְדֵּעַ אֶחָד בִּרְשׁוּת הָרַבִּים, וְנָגַע בְּאֶחָד מֵהֶן--סְפֵקוֹ טָהוֹר.&nbsp; זֶה הַכְּלָל:&nbsp; כָּל סָפֵק בִּרְשׁוּת הָרַבִּים--טָהוֹר, עַד שֶׁיֹּאמַר נִטְמֵאתִי בַּוַּדַּאי; וְכָל סָפֵק בִּרְשׁוּת הַיָּחִיד--טָמֵא, עַד שֶׁיֹּאמַר וַדַּאי שֶׁלֹּא נִטְמֵאתִי.</p>

<p><b>יח,ג</b>&nbsp;&nbsp;לְפִיכָּךְ עַצְמוֹת הַמֵּת וְעֶצֶם נְבֵלָה בִּרְשׁוּת הָרַבִּים, אוֹ גּוּשׁ מֵאֶרֶץ טְהוֹרָה וְגוּשִׁים מִבֵּית הַפְּרָס אוֹ מֵאֶרֶץ הָעַמִּים, וְנָגַע בְּאֶחָד מֵהֶן אוֹ הֱסִיטוֹ, וְאֵין יָדוּעַ בְּמַה נָגַע מֵהֶן; כַּזַּיִת מִן הַמֵּת וְכַזַּיִת מִן הַנְּבֵלָה, וְהֶאֱהִיל עַל אַחַת מֵהֶן וְאֵין יָדוּעַ עַל אֵיזֶה מֵהֶן הֶאֱהִיל; שְׁנֵי שָׁבִילִין אֶחָד טָמֵא וְאֶחָד טָהוֹר, הָלַךְ בְּאֶחָד מֵהֶן וְאֵין יָדוּעַ בְּאֵיזֶה הָלַךְ; אוֹ שֶׁנָּגַע בְּאָדָם זֶה בַּדֶּרֶךְ, וְאֵין יָדוּעַ אִם הוּא טָמֵא וְאִם הוּא טָהוֹר; אוֹ שֶׁהָיוּ שְׁנֵי אֲנָשִׁים אֶחָד טָמֵא וְאֶחָד טָהוֹר, וְנָגַע בְּאֶחָד מֵהֶן וְאֵין יָדוּעַ בְּאֵיזֶה מֵהֶן נָגַע:&nbsp; בְּכָל אֵלּוּ הַסְּפֵקוֹת, טָהוֹר.</p>

<p><b>יח,ד</b>&nbsp;&nbsp;[ג] הַמּוֹצֶא מֵת מֻשְׁכָּב לְרָחְבּוֹ שֶׁלַּדֶּרֶךְ--אִם הָיָה שָׁלֵם, וְהוּא מִן הַקָּצֶה אֶל הַקָּצֶה--הֲרֵי זֶה טָמֵא לַתְּרוּמָה, שֶׁחֶזְקָתוֹ שֶׁנָּגַע; הָיָה לוֹ מָקוֹם לַעֲבֹר, אוֹ שֶׁהָיָה מְשֻׁבָּר וּמְפֹרָק שֶׁאִפְשָׁר שֶׁעָבַר בֵּין שׁוֹקָיו וּפְרָקָיו--הֲרֵי זֶה טָהוֹר.&nbsp; וְאִם הָיָה קֶבֶר לְכָל רֹחַב הַדֶּרֶךְ--הַקֶּבֶר מְצָרְפוֹ, וְהָעוֹבֵר שָׁם טָמֵא:&nbsp; שְׁאֵין זֶה כִּשְׁאָר סְפֵקוֹת, אֵלָא חֶזְקָתוֹ שֶׁנָּגַע.</p>

<p><b>יח,ה</b>&nbsp;&nbsp;[ד] שֶׁרֶץ שֶׁנִּמְצָא בַּמָּבוֹי--מְטַמֵּא לְמַפְרֵעַ, עַד הָעֵת שֶׁיֹּאמַר בָּדַקְתִּי אֶת הַמָּבוֹי הַזֶּה בְּיוֹם פְּלוֹנִי וְלֹא הָיָה בּוֹ שֶׁרֶץ:&nbsp; אַפִלּוּ כִּבְּדוֹ, וְלֹא בְּדָקוֹ--הֲרֵי זֶה מְטַמֵּא לְמַפְרֵעַ, מִקֹּדֶם הַכִּבּוּד.&nbsp; בַּמֶּה דְּבָרִים אֲמוּרִים, שֶׁמְּצָאוֹ יָבֵשׁ; אֲבָל אִם מְצָאוֹ לַח--אֵינוּ מְטַמֵּא לְמַפְרֵעַ אֵלָא עַד שָׁעָה שֶׁאִפְשָׁר שֶׁיָּמוּת בָּהּ, וְיִהְיֶה עַתָּה לַח כְּמוֹ שֶׁנִּמְצָא.</p>

<p><b>יח,ו</b>&nbsp;&nbsp;[ה] שְׁנֵי רֻקִּין בִּרְשׁוּת הַיָּחִיד, אֶחָד טָהוֹר וְאֶחָד מִן הָרֻקִּין הַנִּמְצָאִים שֶׁגָּזְרוּ עֲלֵיהֶן טֻמְאָה כְּמוֹ שֶׁבֵּאַרְנוּ, וְנָגַע בְּאֶחָד מֵהֶן אוֹ הֱסִיטוֹ, וְאֵין יָדוּעַ אֵיזֶה מֵהֶן--תּוֹלִין עָלָיו אֶת הַתְּרוּמָה, מִפְּנֵי שְׁהֶן שְׁנֵי סְפֵקוֹת:&nbsp; סְפֵק בַּטָּהוֹר נָגַע, סְפֵק בַּנִּמְצָא; וְאִם תֹּאמַר בַּנִּמְצָא--סְפֵק שְׁהוּא טָמֵא, סְפֵק שְׁהוּא טָהוֹר.</p>

<p><b>יח,ז</b>&nbsp;&nbsp;הָיוּ שְׁנֵי הָרֻקִּין בִּרְשׁוּת הָרַבִּים--אִם הָיוּ נְגוּבִין וּמֻנָּחִין שָׁם וְנָגַע בְּאֶחָד מֵהֶן, סְפֵקוֹ טָהוֹר.&nbsp; נָשָׂא אֶחָד מֵהֶן, תּוֹלִין עָלָיו--שֶׁהֲרֵי מִשֶּׁנְּשָׂאוֹ, אֵינוּ מֻנָּח בִּרְשׁוּת הָרַבִּים.&nbsp; וְכֵן אִם הָיָה אֶחָד מֵהֶן לַח, וְנִתְלָה בּוֹ הָרֹק הַלַּח--תּוֹלִין עָלָיו:&nbsp; שֶׁהֲרֵי אֵינוּ מֻנָּח בִּרְשׁוּת הָרַבִּים כְּדֵי שֶׁיִּהְיֶה סְפֵקוֹ טָהוֹר, אֵלָא הֲרֵי הוּא עַל בִּגְדוֹ.</p>

<p><b>יח,ח</b>&nbsp;&nbsp;כְּבָר בֵּאַרְנוּ שְׁאִם נָגַע בְּרֹק הַנִּמְצָא אוֹ נְשָׂאוֹ אוֹ הֱסִיטוֹ, בְּכָל מָקוֹם--שׂוֹרְפִין עָלָיו אֶת הַתְּרוּמָה כְּבֵית הַפְּרָס וְכַיּוֹצֶא בָּהּ, שֶׁשּׂוֹרְפִין עַל וַדַּאי מַגָּעָן בְּכָל מָקוֹם.&nbsp; [ו] מִי שֶׁיָּשַׁב בִּרְשׁוּת הָרַבִּים, וּבָא אֶחָד וְדָרַס עַל בְּגָדָיו, אוֹ שֶׁרָקַק וְנָגַע בּוֹ הָרֹק--עַל הָרֹק, שׂוֹרְפִין אֶת הַתְּרוּמָה.&nbsp; וְעַל בְּגָדָיו, הוֹלְכִין אַחַר הָרֹב:&nbsp; אִם רֹב הָעִיר טְמֵאִים, בְּגָדָיו מַדְרֵס; וְאִם רֹב הָעִיר טְהוֹרִים, הֲרֵי זֶה טָהוֹר.</p>

<p><b>יח,ט</b>&nbsp;&nbsp;[ז] מִי שֶׁאָבַד לוֹ כְּלִי, וּמְצָאוֹ בִּרְשׁוּת הַיָּחִיד--הֲרֵי זֶה טָמֵא מַדְרֵס, וְטָמֵא טְמֵא מֵת.&nbsp; אָבַד לוֹ בִּרְשׁוּת הָרַבִּים, וּמְצָאוֹ בִּרְשׁוּת הָרַבִּים--אִם אָבַד בַּיּוֹם, וּמְצָאוֹ בּוֹ בַּיּוֹם--טָהוֹר; אָבַד בַּיּוֹם וּמְצָאוֹ בַּלַּיְלָה, אוֹ שֶׁאָבַד בַּלַּיְלָה וּמְצָאוֹ בַּיּוֹם, אוֹ שֶׁאָבַד בַּיּוֹם וּמְצָאוֹ בַּיּוֹם שֶׁלְּאַחֲרָיו--הֲרֵי זֶה בְּחֶזְקַת טָמֵא.&nbsp; זֶה הַכְּלָל--כָּל שֶׁעָבַר עָלָיו הַלַּיְלָה אוֹ מִקְצָתוֹ, טָמֵא.</p>

<p><b>יח,י</b>&nbsp;&nbsp;[ח] הִנִּיחַ כְּלִי אוֹ שְׁכָחוֹ בִּרְשׁוּת הָרַבִּים--אַף עַל פִּי שֶׁעָבַר עָלָיו הַלַּיְלָה, טָהוֹר; הִנִּיחַ אוֹ שָׁכַח בִּרְשׁוּת הַיָּחִיד--הֲרֵי זֶה טָמֵא מַדְרֵס, וְטָהוֹר מִטְּמֵא מֵת.&nbsp; וּמִפְּנֵי מַה לֹא הִחְמִירוּ בְּשׁוֹכֵחַ וּמַנִּיחַ כַּמְּאַבֵּד--מִפְּנֵי שְׁאֵינוּ דָּבָר מָצוּי תָּמִיד, לֹא גָזְרוּ עָלָיו.&nbsp; [ט] הַמְּאַבֵּד וּמָצָא בְּתוֹךְ הַבַּיִת--הֲרֵי זֶה טָהוֹר, מִפְּנֵי שְׁהוּא בְּחֶזְקַת שִׁמּוּר.</p>

<p><b>יח,יא</b>&nbsp;&nbsp;[י] הַשּׁוֹטֵחַ כֵּלִים בִּרְשׁוּת הָרַבִּים, הֲרֵי אֵלּוּ טְהוֹרִים.&nbsp; וּבִרְשׁוּת הַיָּחִיד--טְמֵאִים, שֶׁמֶּא נָגְעוּ בָּהֶן טְמֵאִים; וְאִם הָיָה מְשַׁמְּרָן, טְהוֹרִים.&nbsp; נָפְלוּ וְהָלַךְ לַהֲבִיאָם--טְמֵאִים, שֶׁהֲרֵי נֶעֶלְמוּ מֵעֵינָיו.&nbsp; וְכֵן מִי שֶׁאָבְדוּ כֵּלָיו בִּרְשׁוּת הַיָּחִיד, וּמְצָאָן אַפִלּוּ בּוֹ בַּיּוֹם--הֲרֵי הֶן מַדְרֵס וּטְמֵא מֵת, כְּמוֹ שֶׁבֵּאַרְנוּ.</p>

<p><b>יח,יב</b>&nbsp;&nbsp;[יא] שׁוֹטָה אַחַת בָּעִיר, אוֹ נָכְרִית--כָּל הָרֻקִּין שֶׁבָּעִיר בְּחֶזְקַת טֻמְאָה לְעוֹלָם, בְּכָל מָקוֹם.&nbsp; [יב] מִי שֶׁדָּרְסָה אִשָּׁה עַל בְּגָדָיו, אוֹ שֶׁיָּשְׁבָה עִמּוֹ בַּסְּפִינָה--אִם מַכִּירַתּוּ שְׁהוּא אוֹכֵל בַּתְּרוּמָה, כֵּלָיו טְהוֹרִין; וְאִם לָאו, יִשְׁאֲלֶנָּה.&nbsp; [יג] מִי שֶׁיָּשַׁן בִּרְשׁוּת הָרַבִּים, וְעָמַד--כֵּלָיו טְהוֹרִים.&nbsp; [יד] נָגַע בִּרְשׁוּת הָרַבִּים בְּאֶחָד בַּלַּיְלָה, וְאֵין יָדוּעַ אִם חַי אִם מֵת, וּבַשַּׁחַר עָמַד, וּמְצָאוֹ מֵת--הֲרֵי זֶה טָמֵא:&nbsp; שֶׁכָּל הַטֻּמְאוֹת, כְּשָׁעַת מְצִיאָתָן.&nbsp; וְאִם רָאָהוּ חַי בָּעֶרֶב, וּבַשַּׁחַר מְצָאוֹ מֵת--הֲרֵי זֶה סָפֵק בִּרְשׁוּת הָרַבִּים, וְטָהוֹר.</p>

<p><b>יח,יג</b>&nbsp;&nbsp;[טו] הַמְּסֻכָּן בִּרְשׁוּת הַיָּחִיד, וְנִתְעַלַּף וְאֵין יָדוּעַ אִם עֲדַיִן הוּא חַי, וְהוֹצִיאוּהוּ לִרְשׁוּת הָרַבִּים, וְחָזְרוּ וְהִכְנִיסוּהוּ לִרְשׁוּת הַיָּחִיד--כִּשְׁהוּא בִּרְשׁוּת הַיָּחִיד, סְפֵקוֹ טָמֵא; וְכִשְׁהוּא בִּרְשׁוּת הָרַבִּים, סְפֵקוֹ טָהוֹר.</p>

<p><b>יח,יד</b>&nbsp;&nbsp;מַעֲשֶׂה בְּאֶחָד שֶׁהָיָה מְסֻכָּן, וְהוֹלִיכוּהוּ מֵעִיר לְעִיר בְּמִטָּה, וְהָיוּ כִּתּוֹת מִתְחַלְּפוֹת תַּחְתָּיו, וּבָאַחֲרוֹנָה נִמְצָא מֵת; וְלֹא טִמְּאוּ חֲכָמִים אֵלָא כַּת אַחֲרוֹנָה בִּלְבָד.</p>

<p><b>יח,טו</b>&nbsp;&nbsp;[טז] טָמֵא שֶׁהָיָה עוֹמֵד וּמְדַבֵּר עַל הַבּוֹר, וְנִתְּזָה צִנּוֹרָה מִפִּיו, סְפֵק הִגִּיעָה לַבּוֹר, סְפֵק לֹא הִגִּיעָה--אִם הָיָה בּוֹר שֶׁלְּשֶׁמֶן, סְפֵקוֹ טָמֵא בִּרְשׁוּת הַיָּחִיד; וְאִם הָיָה בּוֹר שֶׁלְּיַיִן, סְפֵקוֹ טָהוֹר בְּכָל מָקוֹם--מִפְּנֵי שֶׁשְּׂפַת הַבּוֹר קוֹלֶטֶת.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק יט</h2>

<p><b>יט,א</b>&nbsp;&nbsp;שְׁנֵי שָׁבִילִין אֶחָד טָמֵא וְאֶחָד טָהוֹר, הָלַךְ בְּאֶחָד מֵהֶן וְאֵין יָדוּעַ בְּאֵיזֶה הָלַךְ, וְעָשָׂה טְהָרוֹת, וְנֶאֶכְלוּ, וְהִזָּה שְׁלִישִׁי וּשְׁבִיעִי וְטָבַל וְטָהַר, וְהָלַךְ בַּשֵּׁנִי וְעָשָׂה טְהָרוֹת--הֲרֵי אֵלּוּ טְהוֹרוֹת; וְאִם קַיָּמוֹת הָרִאשׁוֹנוֹת--אֵלּוּ וְאֵלּוּ תְּלוּיוֹת, שֶׁבַּוַּדַּאי שֶׁאֶחָד מִן הַטְּהָרוֹת טָמֵא.&nbsp; וְאִם לֹא טָהַר בִּנְתַּיִם, הָרִאשׁוֹנוֹת תְּלוּיוֹת; וְהַשְּׁנִיּוֹת יִשָּׂרְפוּ--שֶׁהֲרֵי הֶן טְמֵאוֹת בַּוַּדַּאי, שֶׁזֶּה טָמֵא הוּא מִפְּנֵי שֶׁהָלַךְ בִּשְׁנֵי שָׁבִילִין.</p>

<p><b>יט,ב</b>&nbsp;&nbsp;וְכֵן הַצְּפַרְדֵּעַ וְהַשֶּׁרֶץ בִּרְשׁוּת הָרַבִּים, וְאֵין צוּרָתָן נִכֶּרֶת וְאֵין יָדוּעַ אֵיזֶה הוּא הַשֶּׁרֶץ, וְנָגַע בְּאֶחָד מֵהֶן וְעָשָׂה טְהָרוֹת וְנֶאֶכְלוּ, וְטָבַל וְנָגַע בַּשֵּׁנִי וְעָשָׂה טְהָרוֹת--הֲרֵי אֵלּוּ טְהוֹרוֹת; וְאִם קַיָּמוֹת הָרִאשׁוֹנוֹת, אֵלּוּ וְאֵלּוּ תְּלוּיוֹת.&nbsp; וְאִם לֹא טָבַל בִּנְתַּיִם--הָרִאשׁוֹנוֹת תְּלוּיוֹת, וְהַשְּׁנִיּוֹת יִשָּׂרְפוּ.</p>

<p><b>יט,ג</b>&nbsp;&nbsp;[ב] שְׁנֵי שָׁבִילִין אֶחָד טָמֵא וְאֶחָד טָהוֹר, הָלַךְ בְּאֶחָד מֵהֶן וְעָשָׂה טְהָרוֹת, וּבָא חֲבֵרוֹ, וְהָלַךְ בַּשֵּׁנִי וְעָשָׂה טְהָרוֹת--אִם בָּאוּ וְנִשְׁאֲלוּ זֶה אַחַר זֶה--מוֹרִין לְכָל אֶחָד מֵהֶן בִּפְנֵי עַצְמוֹ, שְׁהוּא טָהוֹר; בָּאוּ שְׁנֵיהֶן כְּאַחַת, אוֹ שֶׁבָּא הָאֶחָד וְשָׁאַל עָלָיו וְעַל חֲבֵרוֹ וְאָמַר שְׁנַיִם הָיִינוּ וּבִשְׁנֵי הַשָּׁבִילִין הָלַכְנוּ וּשְׁתֵּי טְהָרוֹת עָשִׂינוּ--הֲרֵי שְׁנֵיהֶן טְמֵאִין, וּטְהָרוֹת שֶׁעָשׂוּ נִשְׂרָפוֹת.</p>

<p><b>יט,ד</b>&nbsp;&nbsp;וְכֵן אִם נִטְמְאוּ בְּטֻמְאָה קַלָּה.&nbsp; כֵּיצַד:&nbsp; שְׁנֵי כִּכָּרִים אֶחָד טָמֵא וְאֶחָד טָהוֹר, אָכַל אֶת אֶחָד מֵהֶן וְעָשָׂה טְהָרוֹת, וּבָא חֲבֵרוֹ, וְאָכַל אֶת הַשֵּׁנִי וְעָשָׂה טְהָרוֹת--אִם נִשְׁאֲלוּ זֶה אַחַר זֶה, שְׁנֵיהֶן טְהוֹרִין:&nbsp; מִפְּנֵי שְׁהֶן סְפֵק דִּבְרֵי סוֹפְרִים, שְׁהוּא מִכְּלַל הַסְּפֵקוֹת שֶׁטִּהֲרוּ חֲכָמִים כְּמוֹ שֶׁבֵּאַרְנוּ.</p>

<p><b>יט,ה</b>&nbsp;&nbsp;נִשְׁאֲלוּ שְׁנֵיהֶן כְּאַחַת, אוֹ שֶׁשָּׁאַל עָלָיו וְעַל חֲבֵרוֹ--שְׁנֵיהֶן טְמֵאִין מִסָּפֵק, וְטַהְרוֹתֵיהֶם נִשְׂרָפוֹת:&nbsp; שֶׁוַּדַּאי אַחַת מִן הַטְּהָרוֹת טְמֵאָה.&nbsp; וְאַפִלּוּ כִּכָּר אַחַת טְמֵאָה שֶׁנִּתְעָרְבָה בְּמֵאָה כִּכָּרוֹת טְהוֹרוֹת--הֲרֵי כֻּלָּן טְמֵאִין, וְיִשָּׂרְפוּ.</p>

<p><b>יט,ו</b>&nbsp;&nbsp;[ג] כִּכָּר טָמֵא שֶׁנִּתְעָרַב בְּתִשְׁעָה כִּכָּרוֹת טְהוֹרִין, וּבָאוּ חֲמִשָּׁה בְּנֵי אָדָם וְאָכְלוּ חֲמִשָּׁה כִּכָּרוֹת מֵהֶן, וּבָאוּ חֲמִשָּׁה בְּנֵי אָדָם אַחֲרוֹנִים וְאָכְלוּ הַחֲמִשָּׁה הַנִּשְׁאָרוֹת--הֲרֵי הָרִאשׁוֹנִים טְמֵאִין, שְׁאֵין לָהֶן אֲנָשִׁים אֲחֵרִים שֶׁיִּתְלוּ בָּהֶן; וְהַחֲמִשָּׁה אֲנָשִׁים הָאַחֲרוֹנִים טְהוֹרִין, מִפְּנֵי שְׁהֶן תּוֹלִין בָּרִאשׁוֹנִים.</p>

<p><b>יט,ז</b>&nbsp;&nbsp;[ד] שֵׁנִי שָׁבִילִין אֶחָד טָמֵא וְאֶחָד טָהוֹר, וְהָלְכוּ בָּהֶן שְׁנֵי אֲנָשִׁים אִישׁ אֶחָד טָהוֹר וְאִישׁ אֶחָד טָמֵא, אַפִלּוּ הָיָה הָאֶחָד תָּלוּי--הֲרֵי זֶה הַטָּהוֹר תּוֹלֶה בַּתָּלוּי; וְאוֹמְרִין זֶה הַטָּהוֹר, הָלַךְ בַּשָּׁבִיל הַטָּהוֹר וַהֲרֵי הוּא בְּטַהְרָתוֹ, וְזֶה הַתָּלוּי, הָלַךְ בַּשָּׁבִיל הַטָּמֵא--וְאַף עַל פִּי שֶׁנִּשְׁאֲלוּ שְׁנֵיהֶן כְּאֶחָד.
<br>&nbsp;</p>

<h2>הִלְכּוֹת שְׁאָר אֲבוֹת הַטֻּמְאוֹת פֵּרֶק כ</h2>

<p><b>כ,א</b>&nbsp;&nbsp;כָּל מָקוֹם שְׁהוּא רְשׁוּת הָרַבִּים לְעִנְיַן שַׁבָּת, כָּךְ הוּא רְשׁוּת הָרַבִּים לְעִנְיַן טֻמְאָה.&nbsp; [ב] וְאַרְבַּע אַמּוֹת הַסְּמוּכוֹת לִרְשׁוּת הָרַבִּים, הֲרֵי הֶן כִּרְשׁוּת הָרַבִּים לַטֻּמְאָה; וְכֵן הַכַּרְמְלִית, כְּגוֹן הַיָּם וְהָאִצְטְוָנִית--הֲרֵי הֶן כִּרְשׁוּת הָרַבִּים לַטֻּמְאָה.</p>

<p><b>כ,ב</b>&nbsp;&nbsp;[ג] יֵשׁ שָׁם מְקוֹמוֹת--אַף עַל פִּי שְׁהֶן רְשׁוּת הַיָּחִיד לַשַּׁבָּת, הֲרֵי הֶן כִּרְשׁוּת הָרַבִּים לְעִנְיַן טֻמְאָה; וְאֵלּוּ הֶן:&nbsp; הַשָּׁבִילִין המְּפֻלָּשִׁין לְשִׁיחִין וּלְבוֹרוֹת וּלְגִתּוֹת, וְהַבִּקְעָה הַמֻּקֶּפֶת גָּדֵר בִּימֵי הַחַמָּה; וּבְסִילְקֵי מְלָכִים--שְׁהוּא בִּנְיָן רָחֵב הַרְבֵּה לַעֲמֹד בּוֹ אַנְשֵׁי הַמֶּרְכָּבָה, וְיֵשׁ לוֹ פְּתָחִים הַרְבֵּה פְּתוּחִין לִרְשׁוּת הָרַבִּים; וְהַפּוֹרָן--וְהוּא הַבִּנְיָן הַגָּדוֹל שֶׁיֵּשׁ לוֹ שְׁנֵי פְּתָחִים זֶה כְּנֶגֶד זֶה, וְחָצֵר שֶׁהָרַבִּים נִכְנָסִין בְּפֶתַח זֶה וְיוֹצְאִין בְּפֶתַח אַחֵר.</p>

<p><b>כ,ג</b>&nbsp;&nbsp;וְכֵן מְבוֹאוֹת הַיּוֹרְדִין לַיָּם אוֹ לַנָּהָר, אַף עַל פִּי שֶׁגְּדוּרִין מִכָּאן וּמִכָּאן וְרַבִּים מְטַפְּסִין וְעוֹלִין בָּהֶן, וְהַבִּימוֹסוֹת, וְהַמֶּרְחֲצָאוֹת--הֲרֵי הֶן כִּרְשׁוּת הָרַבִּים לַטֻּמְאָה.&nbsp; וְכֵן כָּל הָעֲזָרָה, כִּרְשׁוּת הָרַבִּים לַטֻּמְאָה.</p>

<p><b>כ,ד</b>&nbsp;&nbsp;גַּגּוֹת הָעִיר שֶׁדֶּרֶךְ הָעִיר עוֹבֶרֶת עֲלֵיהֶן, רְשׁוּת הָרַבִּים לַטֻּמְאָה.&nbsp; [ה] הַגִּנָּה--בִּזְמָן שְׁהִיא מִשְׁתַּמֶּרֶת, רְשׁוּת הַיָּחִיד; וּבִזְמָן שְׁאֵינָהּ מִשְׁתַּמֶּרֶת, רְשׁוּת הָרַבִּים לַטֻּמְאָה.&nbsp; וְכֵן בְּסִילְקֵי גְּדוֹלָה--בִּזְמָן שֶׁפּוֹתְחִין אוֹתָהּ, רְשׁוּת הָרַבִּים לַטֻּמְאָה; וּבִזְמָן שֶׁנּוֹעֲלִין אוֹתָהּ, רְשׁוּת הַיָּחִיד לַכֹּל.</p>

<p><b>כ,ה</b>&nbsp;&nbsp;[ו] הַבִּקְעָה הַמֻּקֶּפֶת גָּדֵר--בִּימוֹת הַגְּשָׁמִים, רְשׁוּת הַיָּחִיד לַשַּׁבָּת וְלַטֻּמְאָה; וְאִם לֹא הָיְתָה מֻקֶּפֶת, הֲרֵי הִיא רְשׁוּת הַיָּחִיד לַטֻּמְאָה בִּלְבָד.&nbsp; וּבִקְעָה שֶׁעָבְרוּ עָלֶיהָ יְמוֹת הַגְּשָׁמִים--הֲרֵי הִיא רְשׁוּת הַיָּחִיד לַטֻּמְאָה, אַפִלּוּ בִּימוֹת הַחַמָּה.&nbsp; וְאֵלּוּ הֶן יְמוֹת הַחַמָּה, מִשֶּׁתֵּעָקֵר הַתְּבוּאָה מִתּוֹכָהּ; וְאֵלּוּ הֶן יְמוֹת הַגְּשָׁמִים, מִשֶּׁתֵּרֵד רְבִיעָה שְׁנִיָּה.</p>

<p><b>כ,ו</b>&nbsp;&nbsp;בֵּין הָעִגּוּלִין שֶׁלָּעֲנָבִים לַזּוֹגִין, רְשׁוּת הָרַבִּים לַטֻּמְאָה.&nbsp; [ז] כֶּרֶם--שֶׁלִּפְנֵי הַבּוֹצְרִים, רְשׁוּת הַיָּחִיד; וְשֶׁלְּאַחַר הַבּוֹצְרִים, רְשׁוּת הָרַבִּים לַטֻּמְאָה.&nbsp; אֵימָתַי, בִּזְמָן שֶׁהָרַבִּים נִכְנָסִין בְּרוּחַ זוֹ וְיוֹצְאִין בְּרוּחַ שֶׁכְּנֶגְדָּהּ.</p>

<p><b>כ,ז</b>&nbsp;&nbsp;שְׁאָר כָּל הַמְּקוֹמוֹת חוּץ מֵאֵלּוּ שֶׁבֵּאַרְנוּ דִּינָם--שְׁהֶן רְשׁוּת הַיָּחִיד לַשַּׁבָּת, כָּךְ הֶן רְשׁוּת הַיָּחִיד לְעִנְיַן טֻמְאָה.&nbsp; [ח] וְיֵשׁ מְקוֹמוֹת שְׁאֵינָן רְשׁוּת הַיָּחִיד לַשַּׁבָּת, וְאַף עַל פִּי כֵן הֲרֵי הֶן רְשׁוּת הַיָּחִיד לְעִנְיַן טֻמְאָה--מִפְּנֵי שְׁאֵין הָעָם מִשְׁתַּמְּשִׁין בָּהֶן; וְאֵלּוּ הֶן--הָאִילָנוֹת וְחוֹרֵי רְשׁוּת הָרַבִּים, אַף עַל פִּי שְׁאֵין בָּהֶן אַרְבָּעָה עַל אַרְבָּעָה.</p>

<p><b>כ,ח</b>&nbsp;&nbsp;כֵּיצַד:&nbsp; אִילָן שְׁהוּא עוֹמֵד בִּרְשׁוּת הָרַבִּים, וְטֻמְאָה בְּתוֹכוֹ--עָלָה לְרֹאשׁוֹ, סְפֵק נָגַע סְפֵק לֹא נָגַע--סְפֵקוֹ טָמֵא; הִכְנִיס יָדוֹ לְחוֹר שֶׁיֵּשׁ בּוֹ טֻמְאָה, סְפֵק נָגַע סְפֵק לֹא נָגַע--סְפֵקוֹ טָמֵא.</p>

<p><b>כ,ט</b>&nbsp;&nbsp;חָנוּת שְׁהִיא טְמֵאָה, וּפְתוּחָה לִרְשׁוּת הָרַבִּים, סְפֵק נִכְנַס סְפֵק לֹא נִכְנַס--סְפֵקוֹ טָהוֹר:&nbsp; שֶׁכָּל הֶחָנוּת כְּמוֹ שֶׁרֶץ הַמֻּנָּח בִּרְשׁוּת הָרַבִּים, שֶׁסְּפֵק מַגָּעוֹ טָהוֹר.&nbsp; הָיוּ שְׁתֵּי חֲנִיּוֹת אַחַת טְמֵאָה וְאַחַת טְהוֹרָה--נִכְנַס לְאַחַת מֵהֶן, סְפֵק לַטְּמֵאָה נִכְנַס סְפֵק לַטְּהוֹרָה נִכְנַס--סְפֵקוֹ טָמֵא:&nbsp; שֶׁזֶּה סְפֵק רְשׁוּת הַיָּחִיד, שֶׁהֶחָנוּת רְשׁוּת הַיָּחִיד.</p>

<p><b>כ,י</b>&nbsp;&nbsp;וְכֵן בִּקְעָה בִּימוֹת הַגְּשָׁמִים שֶׁיֵּשׁ בָּהּ שָׂדוֹת הַרְבֵּה, וּבָהּ שָׂדֶה אַחַת טְמֵאָה, וְאָמַר נִכְנַסְתִּי לְבִקְעָה זוֹ, וְאֵינִי יוֹדֵעַ אִם נִכְנַסְתִּי לְאוֹתָהּ שָׂדֶה אוֹ לֹא נִכְנַסְתִּי--סְפֵקוֹ טָמֵא:&nbsp; שֶׁסְּפֵק טֻמְאָה בִּרְשׁוּת הַיָּחִיד, אַפִלּוּ סְפֵק בִּיאָה--טָמֵא.</p>

<p><b>כ,יא</b>&nbsp;&nbsp;[י] מְקוֹם שֶׁהָיָה רְשׁוּת הַיָּחִיד, וְנַעֲשָׂה רְשׁוּת הָרַבִּים, וְחָזַר וְנַעֲשָׂה רְשׁוּת הַיָּחִיד--כִּשְׁהוּא רְשׁוּת הַיָּחִיד, סְפֵקוֹ טָמֵא; וְכִשְׁהוּא רְשׁוּת הָרַבִּים, סְפֵקוֹ טָהוֹר.</p>

<p><b>כ,יב</b>&nbsp;&nbsp;[יא] דְּבָרִים שְׁהֶן בִּרְשׁוּת הָרַבִּים, הֲרֵי הֶן כִּרְשׁוּת הָרַבִּים.&nbsp; כֵּיצַד:&nbsp; קֻפָּה בִּרְשׁוּת הָרַבִּים גְּבוֹהָה עֲשָׂרָה טְפָחִים, וְהַטֻּמְאָה בְּתוֹכָהּ, סְפֵק נָגַע סְפֵק לֹא נָגַע--סְפֵקוֹ טָהוֹר; הִכְנִיס יָדוֹ לְתוֹכָהּ, סְפֵק נָגַע סְפֵק לֹא נָגַע--סְפֵקוֹ טָמֵא.</p>

<p><b>כ,יג</b>&nbsp;&nbsp;הָיְתָה כְּפִישָׁה נְתוּנָה עַל כְּתֵפוֹ, וְכִכַּר תְּרוּמָה כָּרוּךְ בְּסִיב אוֹ בִּנְיָר וְנָתוּן לְתוֹכָהּ, סְפֵק נָגַע בָּהּ אַחֵר, סְפֵק לֹא נָגַע--סְפֵקוֹ טָמֵא.</p>

<p><b>כ,יד</b>&nbsp;&nbsp;[יב] חֲמוֹר בִּרְשׁוּת הָרַבִּים גָּבוֹהַּ עֲשָׂרָה טְפָחִים, וְטֻמְאָה נְתוּנָה עַל גַּבָּיו, סְפֵק נָגַע סְפֵק לֹא נָגַע--סְפֵקוֹ טָהוֹר; פָּשַׁט יָדוֹ עַל גַּבָּיו, סְפֵק נָגַע סְפֵק לֹא נָגַע--סְפֵקוֹ טָמֵא.&nbsp; וְכֵן סֶלַע הַמֻּנָּח בִּרְשׁוּת הָרַבִּים גָּבוֹהַּ עֲשָׂרָה טְפָחִים, וְטֻמְאָה נְתוּנָה עָלָיו, סְפֵק נָגַע סְפֵק לֹא נָגַע--סְפֵקוֹ טָהוֹר; עָלָה בְּרֹאשׁ הַסֶּלַע, סְפֵק נָגַע סְפֵק לֹא נָגַע--סְפֵקוֹ טָמֵא.</p>

<p><b>כ,טו</b>&nbsp;&nbsp;[יג] הָיָה זֶה רוֹכֵב עַל חֲמוֹרוֹ וְזֶה רוֹכֵב עַל חֲמוֹרוֹ, וּמְהַלְּכִין בַּדֶּרֶךְ, סְפֵק נָגְעוּ זֶה בְּזֶה, סְפֵק לֹא נָגְעוּ; תִּינוֹק טָמֵא מֻרְכָּב עַל כְּתֵפוֹ שֶׁלְּאָבִיו, וְתִינוֹק טָהוֹר מֻרְכָּב עַל כְּתֵפוֹ שֶׁלְּאָבִיו, וְהָלְכוּ זֶה בְּצַד זֶה, סְפֵק נָגַע סְפֵק לֹא נָגַע; חֲבִלָּה עַל כְּתֵפוֹ, וְהָרֹק מֻדְבָּק בַּכּוֹתָל, סְפֵק נָגַע סְפֵק לֹא נָגַע; כֵּלִים שְׁטוּחִין בִּרְשׁוּת הָרַבִּים לְמַעְלָה מֵעֲשָׂרָה, וְהַטָּמֵא עוֹבֵר, סְפֵק הֵסִיט סְפֵק לֹא הֵסִיט:&nbsp; הַכֹּל טָהוֹר.
<br>&nbsp;</p>
</div>
</body></html>
