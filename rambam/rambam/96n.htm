<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הקרבנות - הלכות תמורה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת תְּמוּרָה</h1>

<p>יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא יָמִיר; (ב) שֶׁתִּהְיֶה הַתְּמוּרָה קֹדֶשׁ, אִם הֵמִיר; (ג) שֶׁלֹּא יְשַׁנֶּה הַקֳּדָשִׁים מִקְּדֻשָּׁה לִקְדֻשָּׁה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת תְּמוּרָה פֵּרֶק א</h2>

<p><b>א,א</b>&nbsp;&nbsp;כָּל הַמֵּמִיר--לוֹקֶה עַל כָּל בְּהֵמָה וּבְהֵמָה שֶׁיָּמִיר, שֶׁנֶּאֱמָר "לֹא יַחֲלִיפֶנּוּ, וְלֹא-יָמִיר אֹתוֹ" (ויקרא כז,י):&nbsp; וְאַף עַל פִּי שֶׁלֹּא עָשָׂה מַעֲשֶׂה.&nbsp; מִפִּי הַשְּׁמוּעָה לָמְדוּ שֶׁכָּל מִצְוַת לֹא תַעֲשֶׂה שְׁאֵין בָּהּ מַעֲשֶׂה, אֵין לוֹקִין עָלֶיהָ--חוּץ מִנִּשְׁבָּע, וּמֵמִיר, וּמְקַלֵּל אֶת חֲבֵרוֹ בְּשֵׁם; שְׁלוֹשָׁה לָאוִין אֵלּוּ--אֵי אִפְשָׁר שֶׁיִּהְיֶה בָּהֶן מַעֲשֶׂה כְּלָל, וְלוֹקִין עֲלֵיהֶן.</p>

<p><b>א,ב</b>&nbsp;&nbsp;וְלָמָּה לוֹקִין עַל הַתְּמוּרָה, וַהֲרֵי לָאו שֶׁבָּהּ נִתָּק לַעֲשֵׂה--שֶׁהֲרֵי נֶאֱמָר "וְאִם-הָמֵר יָמִיר .&nbsp;.&nbsp;. וְהָיָה-הוּא וּתְמוּרָתוֹ יִהְיֶה-קֹּדֶשׁ" (ויקרא כז,י):&nbsp; מִפְּנֵי שֶׁיֵּשׁ בָּהּ עֲשֵׂה, וּשְׁנֵי לָאוִין; וְעוֹד, שְׁאֵין לָאו שֶׁבָּהּ שׁוֹוֶה לַעֲשֵׂה, שֶׁהַצִּבּוּר וְהַשֻּׁתָּפִין אֵין עוֹשִׂין תְּמוּרָה, אִם הֵמִירוּ--וְאַף עַל פִּי שְׁהֶן מֻזְהָרִין שֶׁלֹּא יָמִירוּ.</p>

<p><b>א,ג</b>&nbsp;&nbsp;נִמְצֵאתָ אוֹמֵר שֶׁהַיָּחִיד שֶׁהֵמִיר--הֲרֵי הַתְּמוּרָה קֹדֶשׁ, וְאַפִלּוּ הֵמִיר בַּשַּׁבָּת; וְלוֹקֶה אַרְבָּעִים.&nbsp; וְאֶחָד מִן הַשֻּׁתָּפִין שֶׁהֵמִיר, אוֹ מִי שֶׁהֵמִיר בְּקָרְבָּן מִקָּרְבְּנוֹת הַצִּבּוּר--הוֹאִיל וְיֵשׁ לוֹ בָּהֶן שֻׁתָּפוּת, הֲרֵי זֶה לוֹקֶה; וְאֵין הַתְּמוּרָה קֹדֶשׁ.</p>

<p><b>א,ד</b>&nbsp;&nbsp;[ב] אֶחָד הַמֵּמִיר בְּזָדוֹן אוֹ שֶׁהֵמִיר בִּשְׁגָגָה--הֲרֵי זֶה עוֹשֶׂה תְּמוּרָה, וְלוֹקֶה.&nbsp; כֵּיצַד:&nbsp; הַמִּתְכַּוֵּן לוֹמַר הֲרֵי זוֹ תְּמוּרַת עוֹלָה שֶׁיֵּשׁ לִי, וְאָמַר הֲרֵי זוֹ תְּמוּרַת שְׁלָמִים שֶׁיֵּשׁ לִי--הֲרֵי זוֹ תְּמוּרָה, וְלוֹקֶה.&nbsp; אֲבָל אִם דִּמָּה שֶׁמֻּתָּר לְהָמִיר, וְהֵמִיר, אוֹ שֶׁאָמַר אִכָּנֵס לְבַיִת זֶה וְאָמִיר מִדַּעְתִּי, וְנִכְנַס וְשָׁכַח וְהֵמִיר שֶׁלֹּא מִדַּעְתּוֹ--הֲרֵי זוֹ תְּמוּרָה, וְאֵינוּ לוֹקֶה עָלֶיהָ.</p>

<p><b>א,ה</b>&nbsp;&nbsp;[ג] אֵין אָדָם מֵמִיר בְּהֶמְתּוֹ, בְּקָרְבָּן שְׁאֵינוּ שֶׁלּוֹ; וְאִם אָמַר בַּעַל הַקָּרְבָּן, כָּל הָרוֹצֶה לְהָמִיר בִּבְהֶמְתִּי יָבוֹא וְיָמִיר--הֲרֵי זֶה מֵמִיר בָּהּ.&nbsp; הֵמִיר קָרְבָּנוֹ בִּבְהֵמָה שְׁאֵינָהּ שֶׁלּוֹ--אֵינָהּ תְּמוּרָה, שְׁאֵין אָדָם מַקְדִּישׁ דָּבָר שְׁאֵינוּ שֶׁלּוֹ.</p>

<p><b>א,ו</b>&nbsp;&nbsp;[ד] הַמִּתְכַּפֵּר--הוּא שֶׁעוֹשֶׂה תְּמוּרָה, אֲבָל לֹא הַמַּקְדִּישׁ.&nbsp; כֵּיצַד:&nbsp; הִקְדִּישׁ בְּהֵמָה שֶׁיִּתְכַּפַּר בָּהּ חֲבֵרוֹ, כְּגוֹן שֶׁהִקְדִּישׁ קָרְבְּנוֹת נָזִיר שֶׁיִּתְכַּפַּר בָּהֶן פְּלוֹנִי הַנָּזִיר--אוֹתוֹ הַנָּזִיר, הוּא שֶׁעוֹשֶׂה בָּהֶן תְּמוּרָה; אֲבָל לֹא זֶה שֶׁהִקְדִּישׁ, לְפִי שְׁאֵינָן שֶׁלּוֹ.</p>

<p><b>א,ז</b>&nbsp;&nbsp;[ה] הַיּוֹרֵשׁ מֵמִיר.&nbsp; הִנִּיחַ בְּהֵמָה לִשְׁנֵי בָּנָיו, וּמֵת--הֲרֵי זוֹ קְרֵבָה; וְאֵין מְמִירִין בָּהּ, שֶׁהֲרֵי הֶם בָּהּ שֻׁתָּפִין, וְהַשֻּׁתָּפִין אֵין עוֹשִׂין תְּמוּרָה, כְּמוֹ שֶׁבֵּאַרְנוּ.</p>

<p><b>א,ח</b>&nbsp;&nbsp;[ו] אֵין קָדְשֵׁי גּוֹיִים עוֹשִׂין תְּמוּרָה, מִן הַתּוֹרָה; אֲבָל מִדִּבְרֵי סוֹפְרִים שֶׁהַגּוֹי שֶׁהֵמִיר, הֲרֵי זוֹ תְּמוּרָה.&nbsp; הִקְדִּישׁ הַגּוֹי בְּהֵמָה שֶׁיִּתְכַּפַּר בָּהּ יִשְׂרָאֵל, וְהֵמִיר בָּהּ הַגּוֹי--הֲרֵי זוֹ סְפֵק תְּמוּרָה.</p>

<p><b>א,ט</b>&nbsp;&nbsp;[ז] אֶחָד אֲנָשִׁים וְאֶחָד נָשִׁים--אִם הֵמִירוּ, עוֹשִׂין תְּמוּרָה.&nbsp; [ח] קָטָן שֶׁהִגִּיעַ לְעוֹנַת נְדָרִים שֶׁהֵמִיר--אַף עַל פִּי שְׁאֵינוּ לוֹקֶה, יֵשׁ בּוֹ סְפֵק אִם עוֹשֶׂה תְּמוּרָה אוֹ אֵינוּ עוֹשֶׂה.</p>

<p><b>א,י</b>&nbsp;&nbsp;[ט] אֵין הַכּוֹהֲנִים מְמִירִין בַּחַטָּאת, וּבָאָשָׁם--שֶׁאַף עַל פִּי שְׁהֶם שֶׁלָּהֶם, אֵינָן זוֹכִין בָּהֶן מֵחַיִּים:&nbsp; שְׁאֵין לָהֶם בַּבָּשָׂר, עַד שֶׁיִּזָּרֵק הַדָּם.&nbsp; וְאֵין הַכּוֹהֲנִים מְמִירִין בַּבְּכוֹר--שֶׁאַף עַל פִּי שְׁהוּא זוֹכֶה בּוֹ מֵחַיִּים, אֵינוּ זוֹכֶה בּוֹ מִתְּחִלָּה:&nbsp; שֶׁהֲרֵי תְּחִלָּתוֹ, בְּבֵית יִשְׂרָאֵל הוּא.</p>

<p><b>א,יא</b>&nbsp;&nbsp;אֲבָל הַבְּעָלִים שֶׁהֵמִירוּ בַּבְּכוֹר, כָּל זְמָן שְׁהוּא בְּבֵיתָם--עוֹשִׂין תְּמוּרָה; וְכֵן כּוֹהֵן שֶׁהֵמִיר בַּבְּכוֹר שֶׁנֻּלַּד לוֹ, לֹא בַּבְּכוֹר שֶׁלָּקַח מִיִּשְׂרָאֵל--הֲרֵי זוֹ תְּמוּרָה.</p>

<p><b>א,יב</b>&nbsp;&nbsp;[י] אֵילוֹ שֶׁלְּכוֹהֵן גָּדוֹל, עוֹשֶׂה תְּמוּרָה; אֲבָל פָּרוֹ אֵינוּ עוֹשֶׂה תְּמוּרָה, אַף עַל פִּי שְׁהוּא מִשֶּׁלּוֹ--הוֹאִיל וְאֶחָיו הַכּוֹהֲנִים מִתְּכַּפְּרִין בּוֹ, הֲרֵי הֶן כְּשֻׁתָּפִין בּוֹ.</p>

<p><b>א,יג</b>&nbsp;&nbsp;[יא] הָעוֹפוֹת וְהַמְּנָחוֹת--אֵינָן עוֹשִׂין תְּמוּרָה, שֶׁלֹּא נֶאֱמָר אֵלָא "בְּהֵמָה" (ויקרא כז,י).&nbsp; [יב] קָרְבְּנוֹת בֶּדֶק הַבַּיִת--אֵינָן עוֹשִׂין תְּמוּרָה, שֶׁנֶּאֱמָר בַּמַּעֲשֵׂר "לֹא יְבַקֵּר בֵּין-טוֹב לָרַע, וְלֹא יְמִירֶנּוּ" (ויקרא כז,לג).&nbsp; וַהֲלוֹא הַמַּעֲשֵׂר בִּכְלַל כָּל הַקֳּדָשִׁים הָיָה, וְלָמָּה יָצָא--לְלַמַּד עַל הַכֹּל:&nbsp; מַה מַעֲשֵׂר קָרְבַּן יָחִיד, יָצְאוּ קָרְבְּנוֹת צִבּוּר; וְכֵן הַשֻּׁתָּפִין.&nbsp; מַה מַעֲשֵׂר קָרְבַּן מִזְבֵּחַ, יָצְאוּ קָדְשֵׁי בֶּדֶק הַבַּיִת.&nbsp; מַה מַעְשַׂר בְּהֵמָה הֻקַּשׁ לְמַעְשַׂר דָּגָן, שְׁאֵין חַיָּבִין בּוֹ אֵלָא יִשְׂרָאֵל וְלֹא גּוֹיִים--יָצְאוּ קָרְבְּנוֹת גּוֹיִים, שְׁאֵין עוֹשִׂין תְּמוּרָה, כְּמוֹ שֶׁבֵּאַרְנוּ.</p>

<p><b>א,יד</b>&nbsp;&nbsp;[יג] הַמַּקְדִּישׁ בַּעֲלַת מוּם קָבוּעַ, אֵינָהּ עוֹשָׂה תְּמוּרָה--מִפְּנֵי שֶׁלֹּא נִתְקַדַּשׁ גּוּפָהּ קִדּוּשׁ גָּמוּר, וְאֵינָהּ אֵלָא קְדֻשַּׁת דָּמִים; אֲבָל הַמַּקְדִּישׁ בַּעֲלַת מוּם עוֹבֵר, אוֹ שֶׁהִקְדִּישׁ תְּמִימָה וְאַחַר כָּךְ נֻלַּד לָהּ מוּם קָבוּעַ--הֲרֵי זוֹ עוֹשָׂה תְּמוּרָה.</p>

<p><b>א,טו</b>&nbsp;&nbsp;[יד] אֶחָד הַמֵּמִיר תָּמִים בְּבַעַל מוּם, אוֹ בַּעַל מוּם בְּתָמִים, אוֹ שֶׁהֵמִיר בָּקָר בְּצֹאן, אוֹ צֹאן בְּבָקָר, אוֹ כְּבָשִׂים בְּעִזִּים, אוֹ עִזִּים בִּכְבָשִׂים, אוֹ נְקֵבוֹת בִּזְכָרִים, אוֹ זְכָרִים בִּנְקֵבוֹת, אוֹ שֶׁהֵמִיר אֶחָד בְּמֵאָה, אוֹ מֵאָה בְּאֶחָד, בֵּין בְּבַת אַחַת, בֵּין בְּזֶה אַחֵר זֶה--הֲרֵי אֵלּוּ תְּמוּרָה, וְלוֹקֶה כְּמִנְיַן הַבְּהֵמוֹת שֶׁהֵמִיר.</p>

<p><b>א,טז</b>&nbsp;&nbsp;[טו] אֵין הַתְּמוּרָה עוֹשָׂה תְּמוּרָה, וְלֹא וֶלֶד בֶּהֱמַת הַהֶקְדֵּשׁ עוֹשֶׂה תְּמוּרָה:&nbsp; שֶׁנֶּאֱמָר "וְהָיָה-הוּא וּתְמוּרָתוֹ יִהְיֶה-קֹּדֶשׁ" (ויקרא כז,י; ויקרא כז,לג)--"הוּא", וְלֹא וַלְדוֹ; "וּתְמוּרָתוֹ", וְלֹא תְּמוּרַת תְּמוּרָתוֹ.&nbsp; אֲבָל הַמֵּמִיר בִּבְהֵמָה, וְחָזַר וְהֵמִיר בָּהּ, וְחָזַר וְהֵמִיר--אַפִלּוּ אֶלֶף, כֻּלָּן תְּמוּרָה; וְלוֹקֶה עַל כָּל אֶחָד וְאֶחָד, כְּמוֹ שֶׁבֵּאַרְנוּ.</p>

<p><b>א,יז</b>&nbsp;&nbsp;[טז] אֵין מְמִירִין אֵבָרִים אוֹ עֻבְרִים בִּשְׁלֵמִים, וְלֹא שְׁלֵמִים בָּהֶן.&nbsp; כֵּיצַד:&nbsp; הָאוֹמֵר רַגְלָהּ שֶׁלִּבְהֵמָה זוֹ, אוֹ יָדָהּ, תַּחַת עוֹלָה זוֹ, אוֹ שֶׁאָמַר עֹבֶר בְּהֵמָה זוֹ תַּחַת עוֹלָה זוֹ--אֵינָהּ תְּמוּרָה; וְכֵן הָאוֹמֵר בְּהֵמָה זוֹ תַּחַת יָדָהּ אוֹ רַגְלָהּ שֶׁלְּעוֹלָה זוֹ, אוֹ שֶׁאָמַר בְּהֵמָה זוֹ תַּחַת עֻבְרָהּ שֶׁלְּחַטָּאת זוֹ--אֵינָהּ תְּמוּרָה.</p>

<p><b>א,יח</b>&nbsp;&nbsp;[יז] הַמֵּמִיר בְּכִלְאַיִם, אוֹ בִּטְרֵפָה, וְיוֹצֵא דֹּפֶן, אוֹ בְּטֻמְטוֹם וְאַנְדְּרֻגִּינוֹס--אֵין הַקְּדֻשָּׁה חָלָה עֲלֵיהֶן.&nbsp; וַהֲרֵי זֶה כְּמִי שֶׁהֵמִיר בְּגָמָל אוֹ בַּחֲמוֹר, לְפִי שְׁאֵין בְּמִינָן קָרְבָּן; וּלְפִיכָּךְ אֵינוּ לוֹקֶה.&nbsp; מַה בֵּין אֵלּוּ לְבַעַל מוּם--בַּעַל מוּם, יֵשׁ בְּמִינוֹ קָרְבָּן; אֵלּוּ, אֵין בְּמִינָן קָרְבָּן.</p>

<p><b>א,יט</b>&nbsp;&nbsp;[יח] הָרוֹבֵעַ וְהַנִּרְבָּע--הֲרֵי הֶן כְּבַעַל מוּם, וְעוֹשִׂין תְּמוּרָה; וְכֵן כָּל כַּיּוֹצֶא בָּהֶן.&nbsp; [יט] בְּהֵמָה שֶׁחֶצְיָהּ קֹדֶשׁ, וְחֶצְיָהּ חֹל--לֹא עוֹשָׂה תְּמוּרָה, וְלֹא נַעֲשֵׂית תְּמוּרָה.</p>

<p><b>א,כ</b>&nbsp;&nbsp;כָּל הַחַטָּאוֹת שֶׁדִּינָן שֶׁיָּמוּתוּ, אֵינָן עוֹשִׂין תְּמוּרָה; וְכָל חַטָּאת שֶׁדִּינָהּ שֶׁתִּרְעֶה עַד שֶׁיִּפֹּל בָּהּ מוּם וְתִמָּכֵר, עוֹשָׂה תְּמוּרָה.&nbsp; [כא] הַמַּפְרִישׁ נְקֵבָה לְפִסְחוֹ אוֹ לְעוֹלָתוֹ אוֹ לַאֲשָׁמוֹ--עוֹשָׂה תְּמוּרָה, אַף עַל פִּי שְׁאֵינָן רְאוּיִין לִקָּרֵב:&nbsp; הוֹאִיל וְיָרְדוּ לִקְדֻשַּׁת דָּמִים, וַהֲרֵי הֶן תְּמִימִים--יָרְדוּ לִקְדֻשַּׁת הַגּוּף.</p>

<p><b>א,כא</b>&nbsp;&nbsp;אֲבָל הַמַּפְרִישׁ שָׂעִיר לְחַטָּאתוֹ, וְנָשִׂיא שֶׁהִפְרִישׁ שְׂעִירָה לְחַטָּאתוֹ, וְכוֹהֵן גָּדוֹל שֶׁהִפְרִישׁ פָּרָה לְחַטָּאתוֹ--אֵינָן עוֹשִׂין תְּמוּרָה:&nbsp; שֶׁכָּל הַמְּשַׁנֶּה בְּחַטָּאת--לֹא נִתְקַדְּשָׁה כְּלָל, וְאַפִלּוּ קְדֻשַּׁת דָּמִים, כְּמוֹ שֶׁבֵּאַרְנוּ בְּהִלְכּוֹת פְּסוּלֵי הַמֻּקְדָּשִׁין.
<br>&nbsp;</p>

<h2>הִלְכּוֹת תְּמוּרָה פֵּרֶק ב</h2>

<p><b>ב,א</b>&nbsp;&nbsp;הַתְּמוּרָה--הִיא שֶׁיֹּאמַר בַּעַל הַקָּרְבָּן עַל בֶּהֱמַת חֻלִּין שֶׁיֵּשׁ לוֹ, הֲרֵי זוֹ תַּחַת זוֹ, אוֹ הֲרֵי זוֹ חֲלִיפַת זוֹ; וְאֵין צָרִיךְ לוֹמַר אִם אָמַר הֲרֵי זוֹ תַּחַת חַטָּאת זוֹ, אוֹ תַּחַת עוֹלָה זוֹ--שְׁהִיא תְּמוּרָה.&nbsp; וְכֵן אִם אָמַר הֲרֵי זוֹ תַּחַת חַטָּאת שֶׁיֵּשׁ לִי בְּתוֹךְ הַבַּיִת, אוֹ תַּחַת עוֹלָה שֶׁיֵּשׁ לִי בְּמָקוֹם פְּלוֹנִי--הֲרֵי זוֹ תְּמוּרָה:&nbsp; וְהוּא, שֶׁיֵּשׁ לוֹ.</p>

<p><b>ב,ב</b>&nbsp;&nbsp;אֲבָל אִם אָמַר עַל בֶּהֱמַת חֻלִּין, הֲרֵי זוֹ תַּחַת עוֹלָה, אוֹ הֲרֵי זוֹ תַּחַת חַטָּאת--לֹא אָמַר כְּלוּם; וְכֵן אִם אָמַר הֲרֵי זוֹ מְחֻלֶּלֶת עַל זוֹ, אֵינָהּ תְּמוּרָה.</p>

<p><b>ב,ג</b>&nbsp;&nbsp;[ב] הָיוּ לְפָנָיו שְׁתֵּי בְּהֵמוֹת, אַחַת חֻלִּין וְאַחַת הֶקְדֵּשׁ שֶׁנָּפַל בָּהּ מוּם, הִנִּיחַ יָדוֹ עַל בֶּהֱמַת חֻלִּין וְאָמַר, הֲרֵי זוֹ תַּחַת זוֹ--הֲרֵי זוֹ תְּמוּרָה, וְלוֹקֶה; הִנִּיחַ יָדוֹ עַל בֶּהֱמַת הֶקְדֵּשׁ וְאָמַר, הֲרֵי זוֹ תַּחַת זוֹ--הֲרֵי זֶה חִלְּלָהּ עַל בֶּהֱמַת הַחֻלִּין, וְאֵין זוֹ תְּמוּרָה אֵלָא כְּפוֹדֶה בַּעֲלַת מוּם בְּזוֹ הַבְּהֵמָה.</p>

<p><b>ב,ד</b>&nbsp;&nbsp;[ג] הָיוּ לְפָנָיו שָׁלוֹשׁ בְּהֵמוֹת קָדְשֵׁי מִזְבֵּחַ, וְאַחַת מֵהֶן בַּעֲלַת מוּם שֶׁהֲרֵי הִיא עוֹמֶדֶת לְפִדְיוֹן, וְשָׁלוֹשׁ בְּהֵמוֹת תְּמִימוֹת חֻלִּין, וְאָמַר הֲרֵי אֵלּוּ תַּחַת אֵלּוּ--הֲרֵי שְׁתַּיִם מִן הַחֻלִּין תַּחַת שְׁתַּיִם הַתְּמִימוֹת, תְּמוּרָתָן תְּמוּרָה, וְלוֹקֶה עֲלֵיהֶן שְׁתַּיִם.&nbsp; וְהַבְּהֵמָה הַשְּׁלִישִׁית--הִיא תַּחַת בַּעֲלַת מוּם שֶׁנִּתְחַלְּלָה עָלֶיהָ, וּלְחַלְּלָהּ נִתְכַּוַּן וְלֹא לְהָמִיר בָּהּ:&nbsp; שֶׁכֵּיוָן שֶׁיֵּשׁ לְפָנָיו דֶּרֶךְ אִסּוּר, וְהִיא הַתְּמוּרָה, וְדֶרֶךְ הֶתֵּר, וְהוּא הַחִלּוּל--חֲזָקָה הִיא, שְׁאֵין אָדָם מַנִּיחַ הַהֶתֵּר וְעוֹשֶׂה הָאִסּוּר; וּלְפִיכָּךְ אֵינוּ לוֹקֶה שָׁלוֹשׁ מַלְקִיּוֹת.</p>

<p><b>ב,ה</b>&nbsp;&nbsp;וְכֵן אִם אָמַר עֶשֶׂר בְּהֵמוֹת אֵלּוּ תַּחַת עֶשֶׂר אֵלּוּ, וְאַחַת מֵהֶן בַּעֲלַת מוּם--אֵינוּ לוֹקֶה אֵלָא תֵּשַׁע מַלְקִיּוֹת:&nbsp; שֶׁהַבְּהֵמָה הָעֲשִׂירִית--לְחַלְּלָהּ נִתְכַּוַּן, וְלֹא לְהָמִיר בָּהּ; שֶׁאַף עַל פִּי שֶׁהֻחְזַק זֶה בְּמַלְקִיּוֹת הַרְבֵּה, הוֹאִיל וְיֵשׁ שָׁם דֶּרֶךְ הֶתֵּר, אֵינוּ מַנִּיחַ דֶּרֶךְ הַהֶתֵּר, וְעוֹשֶׂה הָאִסּוּר.</p>

<p><b>ב,ו</b>&nbsp;&nbsp;שְׁתֵּי בְּהֵמוֹת שֶׁלְּהֶקְדֵּשׁ, וְאַחַת מֵהֶן בַּעֲלַת מוּם, וּשְׁתֵּי בְּהֵמוֹת שֶׁלְּחֻלִּין, וְאַחַת מֵהֶן בַּעֲלַת מוּם, וְאָמַר הֲרֵי אֵלּוּ תַּחַת אֵלּוּ--הֲרֵי הַתְּמִימָה תְּמוּרַת הַתְּמִימָה, וְלוֹקֶה אַחַת; וּבַעֲלַת הַמּוּם מְחֻלֶּלֶת עַל בַּעֲלַת הַמּוּם--שְׁאֵינוּ מַנִּיחַ הַהֶתֵּר, וְעוֹשֶׂה הָאִסּוּר.</p>

<p><b>ב,ז</b>&nbsp;&nbsp;[ד] הָאוֹמֵר הֲרֵי זוֹ תְּמוּרַת עוֹלָה וּשְׁלָמִים--דְּבָרָיו קַיָּמִין, וְתִמָּכֵר, וְיָבִיא בַּחֲצִי דָּמֶיהָ תְּמוּרַת עוֹלָה, וּבַחֲצִי דָּמֶיהָ תְּמוּרַת שְׁלָמִים.&nbsp; אָמַר הֲרֵי זוֹ תְּמוּרַת עוֹלָה וּתְמוּרַת שְׁלָמִים--אִם לְכָּךְ נִתְכַּוַּן מִתְּחִלָּה, דְּבָרָיו קַיָּמִין; וְאִם לֹא נִתְכַּוַּן בַּתְּחִלָּה אֵלָא לִתְמוּרַת עוֹלָה, וְחָזַר וְאָמַר וּתְמוּרַת שְׁלָמִים--אַף עַל פִּי שֶׁחָזַר בְּתוֹךְ כְּדֵי דִּבּוּר--אֵין תּוֹפְסִין אֵלָא לָשׁוֹן רִאשׁוֹן, וַהֲרֵי הִיא תְּמוּרַת עוֹלָה בִּלְבָד.
<br>&nbsp;</p>

<h2>הִלְכּוֹת תְּמוּרָה פֵּרֶק ג</h2>

<p><b>ג,א</b>&nbsp;&nbsp;כֵּיצַד דִּין הַתְּמוּרוֹת לִקָּרֵב:&nbsp; תְּמוּרַת הָעוֹלָה, תִּקָּרֵב עוֹלָה; וְאִם הָיְתָה תְּמוּרָתָהּ נְקֵבָה, אוֹ בַּעֲלַת מוּם--תִּרְעֶה הַנְּקֵבָה עַד שֶׁיִּפֹּל בָּהּ מוּם וְתִמָּכֵר, וְיָבִיא בְּדָמֶיהָ עוֹלָה.</p>

<p><b>ג,ב</b>&nbsp;&nbsp;תְּמוּרַת הַחַטָּאת, תָּמוּת כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין.&nbsp; תְּמוּרַת הָאָשָׁם--תִּרְעֶה עַד שֶׁיִּפֹּל בָּהּ מוּם, וְיִפְּלוּ דָּמֶיהָ לִנְדָבָה.</p>

<p><b>ג,ג</b>&nbsp;&nbsp;תְּמוּרַת הַשְּׁלָמִים, כִּשְׁלָמִים לְכָל דָּבָר--טְעוּנָה סְמִיכָה, וּנְסָכִים, וּתְנוּפַת חָזֶה וְשׁוֹק.&nbsp; תְּמוּרַת הַתּוֹדָה, כַּתּוֹדָה, אֵלָא שְׁאֵינָהּ טְעוּנָה לֶחֶם, כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין.</p>

<p><b>ג,ד</b>&nbsp;&nbsp;תְּמוּרַת הַפֶּסַח--אִם הֵמִיר בּוֹ קֹדֶם חֲצוֹת יוֹם אַרְבָּעָה עָשָׂר, אֵין תְּמוּרָתוֹ קְרֵבָה, אֵלָא תִּרְעֶה עַד שֶׁיִּפֹּל בָּהּ מוּם, וְיָבִיא בְּדָמֶיהָ שְׁלָמִים; וְאִם הֵמִיר בּוֹ אַחַר חֲצוֹת, הֲרֵי הַתְּמוּרָה עַצְמָהּ תִּקָּרֵב שְׁלָמִים.</p>

<p><b>ג,ה</b>&nbsp;&nbsp;תְּמוּרַת הַבְּכוֹר וְהַמַּעֲשֵׂר--אֵינָן קְרֵבִין לְעוֹלָם, שֶׁנֶּאֱמָר בַּבְּכוֹר "לַה' הוּא" (ויקרא כז,כו; ויקרא כז,ל):&nbsp; מִפִּי הַשְּׁמוּעָה לָמְדוּ הוּא קָרֵב, וְאֵין תְּמוּרָתוֹ קְרֵבָה; וְדִין הַמַּעֲשֵׂר, כַּבְּכוֹר.&nbsp; תְּמוּרָתָן תִּרְעֶה עַד שֶׁיִּפֹּל בָּהּ מוּם, וְתֵאָכֵל:&nbsp; [ב] תְּמוּרַת הַבְּכוֹר, לַכּוֹהֲנִים; וּתְמוּרַת הַמַּעֲשֵׂר, לַבְּעָלִים.&nbsp; וּכְשֵׁם שְׁאֵין פּוֹדִין בְּכוֹר וּמַעֲשֵׂר שֶׁנָּפַל בָּהֶן מוּם, כְּמוֹ שֶׁבֵּאַרְנוּ בְּהִלְכּוֹת אִסּוּרֵי מִזְבֵּחַ--כָּךְ אֵין פּוֹדִין תְּמוּרָתָן.</p>

<p><b>ג,ו</b>&nbsp;&nbsp;[ג] בְּהֵמָה שֶׁהִקְדִּישָׁהּ חֶצְיָהּ עוֹלָה וְחֶצְיָהּ שְׁלָמִים, תְּמוּרָתָהּ כָּמוֹהָ; וְכֵן כָּל בֶּהֱמַת הֶקְדֵּשׁ שְׁאֵינָהּ קְרֵבָה מִפְּנֵי תְּחִלַּת הֶקְדֵּשָׁהּ, הֲרֵי תְּמוּרָתָהּ כָּמוֹהָ.&nbsp; אָמַר חֲצִי בְּהֵמָה זוֹ תְּמוּרָה וְחֶצְיָהּ עוֹלָה, הֲרֵי זוֹ תִּקָּרֵב עוֹלָה; חֶצְיָהּ עוֹלָה וְחֶצְיָהּ מַעֲשֵׂר, תִּקָּרֵב עוֹלָה; חֶצְיָהּ תְּמוּרָה וְחֶצְיָהּ מַעֲשֵׂר--הֲרֵי זוֹ סָפֵק, וְאֵינָהּ קְרֵבָה.</p>

<p><b>ג,ז</b>&nbsp;&nbsp;[ד] הַמַּקְדִּישׁ בַּעֲלַת מוּם עוֹבֵר, וְאֵין צָרִיךְ לוֹמַר תְּמִימָה, וְאַחַר כָּךְ נֻלַּד בָּהּ מוּם קָבוּעַ וְנִפְדֵּית, וְהֵמִיר בָּהּ אַחַר שֶׁנִּפְדֵּית--הֲרֵי זוֹ תְּמוּרָה.&nbsp; וְאֵינָהּ קְרֵבָה וְאֵינָהּ נִפְדֵּית, אֵלָא מַנִּיחָהּ עַד שֶׁתָּמוּת:&nbsp; אֵינָהּ קְרֵבָה, מִפְּנֵי שֶׁבָּאָה מִכּוֹחַ קְדֻשָּׁה דְּחוּיָה; וְאֵינָהּ נִפְדֵּית, שְׁאֵין בְּכוֹחַ קְדֻשָּׁתָהּ לִתְפֹּס פִּדְיוֹנָהּ.</p>

<p><b>ג,ח</b>&nbsp;&nbsp;[ה] כָּל הַתְּמוּרוֹת שֶׁהָיוּ בַּעֲלֵי מוּמִין קְבוּעִין, מִתְּחִלָּתָן--הֲרֵי אֵלּוּ יִפָּדוּ; וְאֵינָן יוֹצְאִין לְחֻלִּין לְכָל דָּבָר, כְּדֵי שֶׁיִּהְיוּ מֻתָּרִין בְּגִזָּה וַעֲבוֹדָה אַחַר פִּדְיוֹנָן--שֶׁהַקְּדֻשָּׁה חָלָה בַּתְּמוּרָה עַל בַּעֲלַת מוּם קָבוּעַ:&nbsp; שֶׁנֶּאֱמָר "אוֹ-רַע בְּטוֹב" (ויקרא כז,י)--וְ"רַע" הָאָמוּר כָּאן, הוּא בַּעַל מוּם וְכַיּוֹצֶא בּוֹ שְׁאֵינוּ רָאוּי לְקָרְבָּן, וְאַף עַל פִּי כֵן כָּתוּב בּוֹ, "יִהְיֶה-קֹּדֶשׁ" (שם).</p>

<p><b>ג,ט</b>&nbsp;&nbsp;[ו] עוֹלָה שֶׁנִּתְעָרְבָה בִּזְבָחִים, וְהֵמִיר בְּאֶחָד מִן הַתַּעֲרֹבֶת--הֲרֵי זֶה מֵבִיא בְּהֵמָה אַחֶרֶת וְאוֹמֵר, אִם תְּמוּרַת עוֹלָה הִיא זוֹ, הֲרֵי בְּהֵמָה זוֹ שְׁלָמִים, וְאִם תְּמוּרַת שְׁלָמִים הִיא, הֲרֵי בְּהֵמָה זוֹ עוֹלָה; וְנִמְצֵאת בְּהֵמָה שֶׁהֵבִיא עִם הַתְּמוּרָה, כְּעוֹלָה וּשְׁלָמִים שֶׁנִּתְעָרְבוּ זֶה בְּזֶה.</p>

<p><b>ג,י</b>&nbsp;&nbsp;חָזַר וְהֵמִיר בְּאַחַת מִשְּׁתֵּיהֶן, וְאֵין יָדוּעַ בְּאֵיזוֹ מֵהֶן הֵמִיר--מֵבִיא זֶבַח אַחֵר מִתּוֹךְ בֵּיתוֹ, וְאוֹמֵר עַל הַתְּמוּרָה הַשְּׁנִיָּה, אִם תְּמוּרַת תְּמוּרָה הִיא זוֹ, הֲרֵי זֶה שֶׁהֵבִיא חֻלִּין, וְאִם תְּמוּרַת עוֹלָה אוֹ שְׁלָמִים הִיא, הֲרֵי זֶה שֶׁהֵבִיא עוֹלָה אוֹ שְׁלָמִים; וַהֲרֵי זֶה שֶׁהֵבִיא עִם הַתְּמוּרָה הַשְּׁנִיָּה, כְּזֶבַח וּתְמוּרָה שֶׁנִּתְעָרְבוּ זֶה בְּזֶה.&nbsp; וּכְבָר בֵּאַרְנוּ דִּין הַתַּעֲרֹבֶת, בְּהִלְכּוֹת פְּסוּלֵי הַמֻּקְדָּשִׁין.</p>

<p><b>ג,יא</b>&nbsp;&nbsp;[ז] שְׁלָמִים שֶׁנִּתְעָרְבוּ בִּבְכוֹר אוֹ בְּמַעֲשֵׂר, וְהֵמִיר בְּאֶחָד מֵהֶן--הֲרֵי זֶה לֹא יִקָּרֵב; אֵלָא יִרְעֶה עַד שֶׁיִּפֹּל בּוֹ מוּם, וְיֵאָכֵל כַּבְּכוֹר אוֹ כַּמַּעֲשֵׂר כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת תְּמוּרָה פֵּרֶק ד</h2>

<p><b>ד,א</b>&nbsp;&nbsp;כֵּיצַד דִּין וַלְדוֹת הַקֳּדָשִׁים:&nbsp; וֶלֶד שְׁלָמִים, וּוֶלֶד תְּמוּרַת שְׁלָמִים--הֲרֵי אֵלּוּ כַּשְּׁלָמִים, וְהֶן עַצְמָן כַּשְּׁלָמִים לְכָל דָּבָר.&nbsp; וְכֵן וֶלֶד הַתּוֹדָה, וּוֶלֶד תְּמוּרָתָהּ--הֲרֵי אֵלּוּ יִקָּרְבוּ כַּתּוֹדָה, אֵלָא שְׁאֵין טְעוּנִין לֶחֶם:&nbsp; שְׁאֵין מְבִיאִין לֶחֶם אֵלָא עִם הַתּוֹדָה עַצְמָהּ, שֶׁנֶּאֱמָר "עַל-זֶבַח הַתּוֹדָה" (ויקרא ז,יב)--עָלָיו, וְלֹא עַל וַלְדָהּ וְלֹא עַל תְּמוּרָתָהּ כְּמוֹ שֶׁבֵּאַרְנוּ.</p>

<p><b>ד,ב</b>&nbsp;&nbsp;בַּמֶּה דְּבָרִים אֲמוּרִים, בַּוְּלָדוֹת עַצְמָן; אֲבָל וַלְדֵי וְלָדוֹת, אֵינָן קְרֵבִין--שֶׁמִּתּוֹךְ מַעֲשָׂיו נִכָּר שְׁהוּא מַשְׁהֶה אוֹתָן כְּדֵי לְגַדַּל מֵהֶן עֲדָרִים עֲדָרִים, וּלְפִיכָּךְ קוֹנְסִין אוֹתוֹ וְלֹא יַקְרִיבֵן.</p>

<p><b>ד,ג</b>&nbsp;&nbsp;[ב] וֶלֶד הַחַטָּאת--יָמוּת, וְאֵין צָרִיךְ לוֹמַר וֶלֶד תְּמוּרָתָהּ.&nbsp; [ג] הַשּׁוֹחֵט אֶת הַחַטָּאת, וּמָצָא בָּהּ בֶּן אַרְבָּעָה חַי--הֲרֵי זֶה נֶאֱכָל כִּבְשַׂר הַחַטָּאת:&nbsp; שֶׁוַּלְדֵי הַקֳּדָשִׁים, בִּמְעֵי אִמָּן הֶן קְדוֹשִׁים.</p>

<p><b>ד,ד</b>&nbsp;&nbsp;[ה] וֶלֶד תְּמוּרַת הָעוֹלָה, וּוֶלֶד וַלְדָהּ עַד סוֹף הָעוֹלָם--הֲרֵי אֵלּוּ כָּעוֹלָה, וְהֶן עַצְמָן יִקָּרְבוּ עוֹלָה.&nbsp; הִפְרִישׁ נְקֵבָה לְעוֹלָתוֹ, וְיָלְדָה--אַף עַל פִּי שֶׁיָּלְדָה זָכַר--יִרְעֶה עַד שֶׁיִּפֹּל בּוֹ מוּם, וְיָבִיא בְּדָמָיו עוֹלָה.</p>

<p><b>ד,ה</b>&nbsp;&nbsp;[ד] וֶלֶד תְּמוּרַת הָאָשָׁם, וּוֶלֶד וַלְדָהּ עַד סוֹף הָעוֹלָם--יִרְעוּ עַד שֶׁיִּפֹּל בָּהֶן מוּם, וְיִמָּכְרוּ וְיִפְּלוּ דְּמֵיהֶן לִנְדָבָה; וְאִם יָלְדָה זָכָר אַחַר שֶׁהִקְרִיב אֲשָׁמוֹ, הַוֶּלֶד עַצְמוֹ יִקָּרֵב עוֹלָה.&nbsp; הִפְרִישׁ נְקֵבָה לַאֲשָׁמוֹ, וְיָלְדָה--תִּרְעֶה הִיא וּבְנָהּ עַד שֶׁיִּפֹּל בָּהֶן מוּם, וְיִמָּכְרוּ וְיָבִיא בִּדְמֵי שְׁנֵיהֶם אֲשָׁמוֹ; וְאִם כְּבָר הִקְרִיב אֲשָׁמוֹ, יִפְּלוּ דְּמֵיהֶן לִנְדָבָה.</p>

<p><b>ד,ו</b>&nbsp;&nbsp;כְּבָר בֵּאַרְנוּ בְּמַעֲשֵׂה הַקָּרְבָּנוֹת, שֶׁכָּל מָקוֹם שֶׁאָנוּ אוֹמְרִין יִפְּלוּ לִנְדָבָה--הוּא שֶׁיִּתֵּן הַמָּעוֹת לַשּׁוֹפָרוֹת שֶׁהָיוּ בַּמִּקְדָּשׁ, שֶׁבֵּאַרְנוּ כַּמָּה הֶן בִּשְׁקָלִים; וּבֵית דִּין מַקְרִיבִין בְּאוֹתָן הַמָּעוֹת עוֹלוֹת נְדָבָה, וְנִסְכֵּיהֶם מִשֶּׁלַּצִּבּוּר, וְאֵינָן טְעוּנוֹת סְמִיכָה.&nbsp; אֲבָל מְקוֹם שֶׁנֶּאֱמָר הוּא עַצְמוֹ יִקָּרֵב עוֹלָה, אוֹ יָבִיא בְּדָמָיו עוֹלָה--הֲרֵי זוֹ טְעוּנָה סְמִיכָה, וּנְסָכֶיהָ מִשֶּׁלּוֹ.</p>

<p><b>ד,ז</b>&nbsp;&nbsp;[ו] וֶלֶד הַמַּעֲשֵׂר, וּוֶלֶד תְּמוּרַת הַמַּעֲשֵׂר, וּוֶלֶד תְּמוּרַת הַבְּכוֹר, וּוַלְדוֹת וַלְדוֹתֵיהֶן עַד סוֹף הָעוֹלָם--הֲרֵי אֵלּוּ לֹא יִקָּרְבוּ; אֵלָא יִרְעוּ עַד שֶׁיִּפֹּל בָּהֶן מוּם, וְיֵאָכְלוּ כִּבְכוֹר וּכְמַעֲשֵׂר שֶׁנָּפַל בָּהֶן מוּם.&nbsp; וַלְדוֹת תְּמוּרַת הַבְּכוֹר, לַכּוֹהֵן; וּוַלְדוֹת מַעֲשֵׂר וּתְמוּרָתוֹ, לִבְעָלָיו.</p>

<p><b>ד,ח</b>&nbsp;&nbsp;[ז] וֶלֶד תְּמוּרַת הַפֶּסַח, כִּתְמוּרַת הַפֶּסַח:&nbsp; אִם הָיְתָה אִמּוֹ קְרֵבָה שְׁלָמִים, וַלְדָהּ יִקָּרֵב שְׁלָמִים; וְאִם הָיָה דִּינָהּ שֶׁתִּמָּכֵר, וְיָבִיא בְּדָמֶיהָ שְׁלָמִים--אַף וַלְדָהּ נִמְכָּר, וְיָבִיא בְּדָמָיו שְׁלָמִים.</p>

<p><b>ד,ט</b>&nbsp;&nbsp;הִפְרִישׁ נְקֵבָה לְפִסְחוֹ וְיָלְדָה, אוֹ שֶׁהִפְרִישָׁהּ מְעֻבֶּרֶת--הִיא וּוַלְדָהּ יִרְעוּ עַד שֶׁיִּפֹּל בָּהֶן מוּם, וְיָבִיא בִּדְמֵיהֶן פֶּסַח; וְאִם נִשְׁאֲרָה נְקֵבָה זוֹ עַד אַחַר הַפֶּסַח, אוֹ שֶׁיָּלְדָה אַחַר הַפֶּסַח--תִּרְעֶה הִיא וּוַלְדָהּ עַד שֶׁיִּפֹּל בָּהֶן מוּם, וְיָבִיא בִּדְמֵיהֶן שְׁלָמִים.</p>

<p><b>ד,י</b>&nbsp;&nbsp;[ח] וַלְדוֹת הַקֳּדָשִׁים שֶׁיָּצְאוּ דֶּרֶךְ דֹּפֶן, אוֹ שֶׁיָּלְדוּ טֻמְטוֹם וְאַנְדְּרֻגִּינוֹס, וְכִלְאַיִם, וּטְרֵפָה--הֲרֵי אֵלּוּ יִפָּדוּ, וְיָבִיא בִּדְמֵיהֶן קָרְבָּן הָרָאוּי לְהָבִיא בִּדְמֵי וֶלֶד שֶׁלְּזוֹ.&nbsp; [ט] וֶלֶד בַּעֲלַת מוּם--הֲרֵי הוּא כְּוֶלֶד הַתְּמִימָה לְכָל דָּבָר, וְיִקָּרֵב כָּרָאוּי לוֹ.&nbsp; [י] קֳדָשִׁים שֶׁהִפִּילוּ נֵפֶל אוֹ שִׁלְיָה--יִקָּבְרוּ, וַהֲרֵי הֶן אֲסוּרִין בַּהֲנָיָה.</p>

<p><b>ד,יא</b>&nbsp;&nbsp;הַמְּשַׁנֶּה אֶת הַקֳּדָשִׁים מִקְּדֻשָּׁה לִקְדֻשָּׁה, עוֹבֵר בְּלֹא תַעֲשֶׂה:&nbsp; שֶׁנֶּאֱמָר בַּבְּכוֹר "לֹא-יַקְדִּישׁ אִישׁ, אֹתוֹ" (ויקרא כז,כו), שֶׁלֹּא יַעֲשֶׂנּוּ עוֹלָה וְלֹא שְׁלָמִים; וְהוּא הַדִּין לִשְׁאָר הַקֳּדָשִׁים, שְׁאֵין מְשַׁנִּין אוֹתָן מִקְּדֻשָּׁה לִקְדֻשָּׁה--אֶחָד קָדְשֵׁי מִזְבֵּחַ, וְאֶחָד קָדְשֵׁי בֶּדֶק הַבַּיִת.&nbsp; כֵּיצַד:&nbsp; אִם הִקְדִּישׁ לְבֶדֶק הַהֵיכָל, לֹא יְשַׁנֶּה לְבֶדֶק הַמִּזְבֵּחַ; וְכֵן כָּל כַּיּוֹצֶא בְּזֶה.&nbsp; וְאֵין לוֹקִין עַל לָאו זֶה.</p>

<p><b>ד,יב</b>&nbsp;&nbsp;כֵּיצַד מַעְרִימִין עַל הַבְּכוֹר, לְהַקְדִּישׁוֹ לַמִּזְבֵּחַ הֶקְדֵּשׁ אַחֵר:&nbsp; מַקְדִּישׁוֹ בַּבֶּטֶן קֹדֶם שֶׁיִּוָּלֵד, שֶׁנֶּאֱמָר "אֲשֶׁר-יְבֻכַּר לַה' .&nbsp;.&nbsp;. לֹא-יַקְדִּישׁ אִישׁ, אֹתוֹ" (ויקרא כז,כו)--מִשֶּׁיְּבֻכַּר, אֵי אַתָּה מַקְדִּישׁוֹ; אֲבָל אַתָּה מַקְדִּישׁוֹ, בַּבֶּטֶן.&nbsp; לְפִיכָּךְ יֵשׁ לוֹ לוֹמַר מַה שֶׁבְּמֵעֶיהָ שֶׁלִּמְבַכֶּרֶת זוֹ, אִם הוּא זָכָר, הֲרֵי זֶה עוֹלָה; אֲבָל אֵינוּ יָכוֹל לוֹמַר זִבְחֵי שְׁלָמִים--שְׁאֵינוּ מַפְקִיעַ אוֹתוֹ מִקְּדֻשָּׁתוֹ, כְּדֵי לֵהָנוֹת בּוֹ.&nbsp; וְאִם אָמַר עִם יְצִיאַת רֹב רֹאשׁוֹ, יִהְיֶה עוֹלָה--הֲרֵי זֶה בְּכוֹר, וְאֵינוּ עוֹלָה.</p>

<p><b>ד,יג</b>&nbsp;&nbsp;וְאֵין מַעְרִימִין עַל בֶּהֱמַת הֶקְדֵּשׁ לְהַקְדִּישׁ עֻבְרָהּ קְדֻשָּׁה אַחֶרֶת, אֵלָא הֲרֵי הוּא בִּקְדֻשַּׁת אִמּוֹ:&nbsp; שֶׁוַּלְדוֹת הַקֳּדָשִׁים, מִמְּעֵי אִמָּם הֶם קֳדָשִׁים כְּמוֹ שֶׁבֵּאַרְנוּ; וַהֲרֵי כָּל עֹבֶר מֵהֶן בִּקְדֻשַּׁת אִמּוֹ, וְאֵינוּ יָכוֹל לְשַׁנּוֹתוֹ בַּבֶּטֶן כְּדֶרֶךְ שֶׁעָשָׂה בַּבְּכוֹר--שֶׁהַבְּכוֹר, בִּיצִיאָתוֹ הוּא שֶׁמִּתְקַדֵּשׁ.</p>

<p><b>ד,יד</b>&nbsp;&nbsp;אַף עַל פִּי שֶׁכָּל חֻקֵּי הַתּוֹרָה, גְּזֵרוֹת הֶם כְּמוֹ שֶׁבֵּאַרְנוּ בְּסוֹף מְעִילָה, רָאוּי לְהִתְבּוֹנֵן בָּהֶן; וְכָל שֶׁאַתָּה יָכוֹל לִתֵּן לוֹ טַעַם, תֶּן לוֹ טַעַם:&nbsp; הֲרֵי אָמְרוּ חֲכָמִים הָרִאשׁוֹנִים, שֶׁהַמֶּלֶךְ שְׁלֹמֹה הֵבִין רֹב הַטְּעָמִים שֶׁלְּכָל חֻקֵּי הַתּוֹרָה.</p>

<p><b>ד,טו</b>&nbsp;&nbsp;יֵרָאֶה לִי שֶׁזֶּה שֶׁאָמַר הַכָּתוּב "וְהָיָה-הוּא וּתְמוּרָתוֹ יִהְיֶה-קֹּדֶשׁ" (ויקרא כז,י; ויקרא כז,לג), כְּעִנְיַן שֶׁאָמַר "וְאִם-הַמַּקְדִּישׁ--יִגְאַל, אֶת-בֵּיתוֹ:&nbsp; וְיָסַף חֲמִישִׁית כֶּסֶף-עֶרְכְּךָ, עָלָיו" (ויקרא כז,טו).&nbsp; יָרְדָה תּוֹרָה לְסוֹף מַחְשֶׁבֶת הָאָדָם, וּקְצַת יִצְרוֹ הָרַע--שֶׁטִּבְעוֹ שֶׁלָּאָדָם נוֹטֶה לְהַרְבּוֹת קִנְיָנוֹ, וְלָחוּס עַל מְמוֹנוֹ, וְאַף עַל פִּי שֶׁנָּדַר וְהִקְדִּישׁ, אִפְשָׁר שֶׁחָזַר בּוֹ וְנִחַם וְיִפְדֶּה בְּפָחוּת מִשָּׁוְיוֹ; אָמְרָה תּוֹרָה אִם פָּדָה לְעַצְמוֹ, יוֹסִיף חֹמֶשׁ.</p>

<p><b>ד,טז</b>&nbsp;&nbsp;וְכֵן אִם הִקְדִּישׁ בְּהֵמָה קְדֻשַּׁת הַגּוּף, שֶׁמֶּא יַחְזֹר בּוֹ; וְכֵיוָן שְׁאֵינוּ יָכוֹל לִפְדּוֹתָהּ, יַחְלִיפֶנָּה בִּפְחוּתָה מִמֶּנָּה, וְאִם תִּתֵּן לוֹ רְשׁוּת לְהַחְלִיף הָרַע בַּיָּפֶה, יַחְלִיף הַיָּפֶה בָּרַע וְיֹאמַר טוֹב הוּא.&nbsp; לְפִיכָּךְ סָתַם הַכָּתוּב בְּפָנָיו, שֶׁלֹּא יַחְלִיף, וּקְנָסוֹ אִם הִחְלִיף, וְאָמַר "וְהָיָה-הוּא וּתְמוּרָתוֹ יִהְיֶה-קֹּדֶשׁ" (ויקרא כז,י; ויקרא כז,לג).</p>

<p><b>ד,יז</b>&nbsp;&nbsp;וְכָל אֵלּוֹ הַדְּבָרִים--כְּדֵי לָכֹף יִצְרוֹ, וּלְתַקַּן דֵּעוֹתָיו.&nbsp; וְרוֹב דִינֵי תּוֹרָה אֵינָן אֵלָא עֵצוֹת מֵרָחוֹק מִגְּדוֹל הַעֵצָה, לְתַקַּן הַדֵּעוֹת וּלְיַשַּׁר כָּל הַמַּעֲשִׂים; וְכֵן הוּא אוֹמֵר "הֲלֹא כָתַבְתִּי לְךָ, שָׁלִשִׁים--בְּמֹעֵצוֹת וָדָעַת.&nbsp; לְהוֹדִיעֲךָ--קֹשְׁטְ, אִמְרֵי אֱמֶת; לְהָשִׁיב אֲמָרִים אֱמֶת, לְשֹׁלְחֶיךָ" (משלי כב,כ-כא).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר תְּשִׁיעִי, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, חֲמִשָּׁה וְאַרְבָּעִים:&nbsp; הִלְכּוֹת קָרְבַּן פֶּסַח, עֲשָׂרָה פְּרָקִים; הִלְכּוֹת חֲגִיגָה, שְׁלוֹשָׁה פְּרָקִים; הִלְכּוֹת בְּכוֹרוֹת, שְׁמוֹנָה פְּרָקִים; הִלְכּוֹת שְׁגָגוֹת, חֲמִשָּׁה עָשָׂר פְּרָקִים; הִלְכּוֹת מְחֻסְּרֵי כַּפָּרָה, חֲמִשָּׁה פְּרָקִים; הִלְכּוֹת תְּמוּרָה, אַרְבָּעָה פְּרָקִים.<br>&nbsp;</p>
</div>
</body></html>
