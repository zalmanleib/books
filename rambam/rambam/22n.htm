<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר אהבה - הלכות תפילה וברכת כוהנים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת תְּפִלָּה וּבִרְכַת כּוֹהֲנִים</h1>

<p>יֵשׁ בִּכְלָלָן שְׁתֵּי מִצְווֹת עֲשֵׂה:&nbsp; (א) לַעֲבֹד אֶת ה' בִּתְפִלָּה בְּכָל יוֹם; (ב) לְבָרַךְ כּוֹהֲנִים אֶת יִשְׂרָאֵל בְּכָל יוֹם.&nbsp; וּבֵאוּר שְׁתֵּי מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת תְּפִלָּה פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לְהִתְפַּלַּל בְּכָל יוֹם, שֶׁנֶּאֱמָר "וַעֲבַדְתֶּם, אֵת ה' אֱלֹהֵיכֶם" (שמות כג,כה):&nbsp; מִפִּי הַשְּׁמוּעָה לָמְדוּ שֶׁעֲבוֹדָה זוֹ--הִיא תְּפִלָּה, וְנֶאֱמָר "וּלְעָבְדוֹ, בְּכָל-לְבַבְכֶם" (דברים יא,יג); אָמְרוּ חֲכָמִים, אֵיזוֹ הִיא עֲבוֹדָה שֶׁבַּלֵּב, זוֹ הִיא תְּפִלָּה.&nbsp; וְאֵין מִנְיַן הַתְּפִלּוֹת מִן הַתּוֹרָה, וְלֹא מִשְׁנֵה הַתְּפִלָּה הַזֹּאת מִן הַתּוֹרָה.&nbsp; וְאֵין לַתְּפִלָּה זְמָן קָבוּעַ מִן הַתּוֹרָה; [ב] וּלְפִיכָּךְ נָשִׁים וַעֲבָדִים חַיָּבִין בַּתְּפִלָּה, לְפִי שְׁהִיא מִצְוַת עֲשֵׂה שֶׁלֹּא הַזְּמָן גְּרָמָהּ.</p>

<p><b>א,ב</b>&nbsp;&nbsp;אֵלָא חִיּוּב מִצְוָה זוֹ, כָּךְ הוּא--שֶׁיְּהֶא אָדָם מִתְפַּלֵּל וּמִתְחַנֵּן בְּכָל יוֹם, וּמַגִּיד שְׁבָחוֹ שֶׁלְּהַקָּדוֹשׁ בָּרוּךְ הוּא, וְאַחַר כָּךְ שׁוֹאֵל צְרָכָיו שְׁהוּא צָרִיךְ לָהֶן בְּבַקָּשָׁה וּבִתְחִנָּה, וְאַחַר כָּךְ נוֹתֵן שְׁבָח וְהוֹדָיָה לַה' עַל הַטּוֹבָה שֶׁהִשְׁפִּיעַ לוֹ:&nbsp; כָּל אֶחָד כְּפִי כּוֹחוֹ.</p>

<p><b>א,ג</b>&nbsp;&nbsp;אִם הָיָה רָגִיל, מַרְבֶּה בִּתְחִנָּה וּבַקָּשָׁה; וְאִם הָיָה עֲרַל שְׂפָתַיִם, מְדַבֵּר כְּפִי יָכְלוֹ וּבְכָל עֵת שֶׁיִּרְצֶה.&nbsp; וְכֵן מִנְיַן הַתְּפִלּוֹת, כָּל אֶחָד וְאֶחָד כְּפִי יְכָלְתּוֹ--יֵשׁ שֶׁמִּתְפַּלֵּל פַּעַם אַחַת בַּיּוֹם, וְיֵשׁ שֶׁמִּתְפַּלֵּל פְּעָמִים הַרְבֵּה.&nbsp; וְהַכֹּל הָיוּ מִתְפַּלְּלִים נֹכַח הַמִּקְדָּשׁ, בְּכָל מָקוֹם שֶׁיִּהְיֶה.&nbsp; וְכֵן הָיָה הַדָּבָר תָּמִיד מִמֹּשֶׁה רַבֵּנוּ, עַד עֶזְרָא.</p>

<p><b>א,ד</b>&nbsp;&nbsp;כֵּיוָן שֶׁגָּלוּ יִשְׂרָאֵל בִּימֵי נְבוּכַדְנֶאצַּר הָרָשָׁע, נִתְעָרְבוּ בְּפָרַס וְיָוָן וּשְׁאָר הָאֻמּוֹת, וְנֻלְּדוּ לָהֶם בָּנִים בְּאַרְצוֹת הַגּוֹיִים; וְאוֹתָן הַבָּנִים נִתְבַּלְבְּלָה שְׂפָתָם, וְהָיְתָה שְׂפַת כָּל אֶחָד וְאֶחָד מְעֹרֶבֶת מִלְּשׁוֹנוֹת הַרְבֵּה.&nbsp; וְכֵיוָן שֶׁהָיָה מְדַבֵּר, אֵינוּ יָכוֹל לְדַבַּר כָּל צְרָכָיו בְּלָשׁוֹן אַחַת אֵלָא בְּשִׁבּוּשׁ, שֶׁנֶּאֱמָר "וּבְנֵיהֶם, חֲצִי מְדַבֵּר אַשְׁדּוֹדִית, וְאֵינָם מַכִּירִים, לְדַבֵּר יְהוּדִית--וְכִלְשׁוֹן, עַם וָעָם" (נחמיה יג,כד).</p>

<p><b>א,ה</b>&nbsp;&nbsp;וּמִפְּנֵי זֶה, כְּשֶׁהָיָה אֶחָד מֵהֶן מִתְפַּלֵּל, תִּקְצַר לְשׁוֹנוֹ לִשְׁאֹל חֲפָצָיו אוֹ לְהַגִּיד שְׁבָח הַקָּדוֹשׁ בָּרוּךְ הוּא בִּלְשׁוֹן הַקֹּדֶשׁ, עַד שֶׁיְּעָרַב עִמָּהּ לְשׁוֹנוֹת אֲחֵרוֹת.&nbsp; וְכֵיוָן שֶׁרָאָה עֶזְרָא וּבֵית דִּינוֹ כָּךְ, עָמְדוּ וְתִקְּנוּ לָהֶם שְׁמוֹנֶה עֶשְׂרֵה בְּרָכוֹת עַל הַסֵּדֶר.</p>

<p><b>א,ו</b>&nbsp;&nbsp;שָׁלוֹשׁ רִאשׁוֹנוֹת, שְׁבָח לַה'; וְשָׁלוֹשׁ אַחֲרוֹנוֹת, הוֹדָיָה; וְאֶמְצָעִיּוֹת, יֵשׁ בָּהֶן שְׁאֵלַת כָּל הַדְּבָרִים שְׁהֶן כְּמוֹ אָבוֹת לְכָל חֶפְצֵי אִישׁ וְאִישׁ, וּלְצָרְכֵּי הַצִּבּוּר, כֻּלָּם--כְּדֵי שֶׁיִּהְיוּ עֲרוּכוֹת בְּפִי הַכֹּל, וְיִלְמְדוּ אוֹתָם בִּמְהֵרָה, וְתִהְיֶה תְּפִלַּת אֵלּוּ הָעִלְּגִים תְּפִלָּה שְׁלֵמָה, כִּתְפִלַּת בַּעַל הַלָּשׁוֹן הַצֶּחָה.&nbsp; וּמִפְּנֵי עִנְיָן זֶה, תִּקְּנוּ כָּל הַבְּרָכוֹת וְהַתְּפִלּוֹת הַסְּדוּרוֹת בְּפִי כָּל יִשְׂרָאֵל--כְּדֵי שֶׁיְּהֶא כָּל עִנְיַן בְּרָכָה, עָרוּךְ בְּפִי הָעִלֵּג.</p>

<p><b>א,ז</b>&nbsp;&nbsp;[ה] וְכֵן תִּקְּנוּ שֶׁיְּהֶא מִנְיַן הַתְּפִלּוֹת, כְּמִנְיַן הַקָּרְבָּנוֹת--שְׁתֵּי תְּפִלּוֹת בְּכָל יוֹם, כְּנֶגֶד שְׁנֵי תְּמִידִין.&nbsp; וְכָל יוֹם שֶׁיֵּשׁ בּוֹ קָרְבַּן מוּסָף, תִּקְּנוּ בּוֹ תְּפִלָּה שְׁלִישִׁית כְּנֶגֶד קָרְבַּן מוּסָף.&nbsp; וּתְפִלָּה שֶׁכְּנֶגֶד תָּמִיד שֶׁלְּבֹקֶר, הִיא הַנִּקְרֵאת תְּפִלַּת הַשַּׁחַר; וּתְפִלָּה שֶׁכְּנֶגֶד תָּמִיד שֶׁלְּבֵין הָעַרְבַּיִם, הִיא הַנִּקְרֵאת תְּפִלַּת מִנְחָה; וּתְפִלָּה שֶׁכְּנֶגֶד הַמּוּסָפִין, הִיא הַנִּקְרֵאת תְּפִלַּת הַמּוּסָפִין.</p>

<p><b>א,ח</b>&nbsp;&nbsp;[ו] וְכֵן הִתְקִינוּ שֶׁיְּהֶא אָדָם מִתְפַּלֵּל תְּפִלָּה אַחַת בַּלַּיְלָה, שֶׁהֲרֵי אֵבַרֵי תָּמִיד שֶׁלְּבֵין הָעַרְבַּיִם מִתְאַכְּלִין וְהוֹלְכִין כָּל הַלַּיְלָה, שֶׁנֶּאֱמָר "הִיא הָעֹלָה .&nbsp;.&nbsp;." (ויקרא ו,ב), כְּעִנְיַן שֶׁנֶּאֱמָר "עֶרֶב וָבֹקֶר וְצָהֳרַיִם, אָשִׂיחָה וְאֶהֱמֶה; וַיִּשְׁמַע קוֹלִי" (תהילים נה,יח).&nbsp; וְאֵין תְּפִלַּת עַרְבִּית חוֹבָה, כִּתְפִלַּת שַׁחְרִית וּמִנְחָה; וְאַף עַל פִּי כֵן נָהֲגוּ כָּל יִשְׂרָאֵל בְּכָל מְקוֹמוֹת מוֹשְׁבוֹתֵיהֶם לְהִתְפַּלַּל עַרְבִּית, וְקִבְּלוּהָ עֲלֵיהֶם כִּתְפִלַּת חוֹבָה.</p>

<p><b>א,ט</b>&nbsp;&nbsp;[ז] וְכֵן תִּקְּנוּ תְּפִלָּה אַחַר תְּפִלַּת הַמִּנְחָה סָמוּךְ לִשְׁקִיעַת הַחַמָּה, בְּיוֹם הַתַּעְנִית בִּלְבָד, כְּדֵי לְהוֹסִיף תְּחִנָּה וּבַקָּשָׁה, מִפְּנֵי הַתַּעְנִית; וְזוֹ הַתְּפִלָּה נִקְרֵאת תְּפִלַּת נְעִילָה, כְּלוֹמַר נִנְעֲלוּ שַׁעֲרֵי הַשָּׁמַיִם בְּעַד הַשֶּׁמֶשׁ וְנִסְתְּרָה, לְפִי שְׁאֵין מִתְפַּלְּלִין אוֹתָהּ, אֵלָא סָמוּךְ לִשְׁקִיעַת הַחַמָּה.</p>

<p><b>א,י</b>&nbsp;&nbsp;[ח] נִמְצְאוּ הַתְּפִלּוֹת בְּכָל יוֹם--שָׁלוֹשׁ, עַרְבִּית וְשַׁחְרִית וּמִנְחָה; וּבְשַׁבָּתוֹת וּבְמוֹעֲדִים וּבְרָאשֵׁי חֳדָשִׁים--אַרְבַּע, שָׁלוֹשׁ שֶׁלְּכָל יוֹם וּתְפִלַּת הַמּוּסָפִין; וּבְיוֹם הַכִּפּוּרִים--חָמֵשׁ, אַרְבַּע אֵלּוּ וּתְפִלַּת נְעִילָה.</p>

<p><b>א,יא</b>&nbsp;&nbsp;[ט] תְּפִלּוֹת אֵלּוּ--אֵין פּוֹחֲתִין מֵהֶן, אֲבָל מוֹסִיפִין עֲלֵיהֶן:&nbsp; אִם רָצָה אָדָם שֶׁיִּתְפַּלַּל כָּל הַיּוֹם כֻּלּוֹ, הָרְשׁוּת בְּיָדוֹ.&nbsp; וְכָל אוֹתָן הַתְּפִלּוֹת שֶׁיּוֹסִיף, כְּמוֹ מַקְרִיב נְדָבוֹת.&nbsp; לְפִיכָּךְ צָרִיךְ שֶׁיְּחַדַּשׁ דָּבָר בַּתְּפִלָּה בְּכָל בְּרָכָה וּבְרָכָה מִן הָאֶמְצָעִיּוֹת, מֵעֵין הַבְּרָכָה, וְאִם חִדַּשׁ אַפִלּוּ בִּבְרָכָה אַחַת, דַּיּוֹ--כְּדֵי לְהוֹדִיעַ שְׁהִיא נְדָבָה, לֹא חוֹבָה.&nbsp; וְשָׁלוֹשׁ רִאשׁוֹנוֹת וְשָׁלוֹשׁ אַחֲרוֹנוֹת--לְעוֹלָם אֵין מוֹסִיפִים בָּהֶן, וְלֹא פוֹחֲתִין מֵהֶן, וְאֵין מְשַׁנִּין בָּהֶן דָּבָר.</p>

<p><b>א,יב</b>&nbsp;&nbsp;[י] אֵין הַצִּבּוּר מִתְפַּלְּלִין תְּפִלַּת נְדָבָה, לְפִי שְׁאֵין הַצִּבּוּר מְבִיאִין קָרְבַּן נְדָבָה; וְלֹא יִתְפַּלַּל אַפִלּוּ יָחִיד מוּסָף שְׁתַּיִם, אַחַת חוֹבַת הַיּוֹם וְאַחַת נְדָבָה, לְפִי שְׁאֵין מִתְנַדְּבִין קָרְבַּן מוּסָף.&nbsp; וְיֵשׁ מִן הַגְּאוֹנִים, מִי שֶׁהוֹרָה שֶׁאָסוּר לְהִתְפַּלַּל תְּפִלַּת נְדָבָה בְּשַׁבָּתוֹת וְיָמִים טוֹבִים, לְפִי שְׁאֵין מַקְרִיבִין בָּהֶן נְדָבָה, אֵלָא חוֹבַת הַיּוֹם בִּלְבָד.
<br>&nbsp;</p>

<h2>הִלְכּוֹת תְּפִלָּה פֵּרֶק ב</h2>

<p><b>ב,א</b>&nbsp;&nbsp;בִּימֵי רַבַּן גַּמְלִיאֵל, רַבּוּ הַמִּינִים בְּיִשְׂרָאֵל, וְהָיוּ מְצִירִין לְיִשְׂרָאֵל, וּמַסִּיתִים אוֹתָם לָשׁוּב מֵאַחֲרֵי ה'.&nbsp; וְכֵיוָן שֶׁרָאָה שֶׁזּוֹ גְּדוֹלָה מִכָּל צָרְכֵּי בְּנֵי אָדָם, עָמַד הוּא וּבֵית דִּינוֹ, וְהִתְקִין בְּרָכָה אַחַת שֶׁתִּהְיֶה בָּהּ שְׁאֵלָה מִלִּפְנֵי ה' לְאַבַּד אֶת הַמִּינִים; וְקָבַע אוֹתָהּ בַּתְּפִלָּה, כְּדֵי שֶׁתְּהֶא עֲרוּכָה בְּפִי הַכֹּל.&nbsp; וְנִמְצְאוּ הַבְּרָכוֹת שֶׁבַּתְּפִלָּה, תְּשַׁע עֶשְׂרֵה בְּרָכוֹת.</p>

<p><b>ב,ב</b>&nbsp;&nbsp;בְּכָל תְּפִלָּה מִשָּׁלוֹשׁ תְּפִלּוֹת אֵלּוּ שֶׁבְּכָל יוֹם, מִתְפַּלֵּל אָדָם תְּשַׁע עֶשְׂרֵה בְּרָכוֹת אֵלּוּ עַל הַסֵּדֶר.&nbsp; בַּמֶּה דְּבָרִים אֲמוּרִים, בְּשֶׁמָּצָא דַּעְתּוֹ מְכֻוֶּנֶת וּלְשׁוֹנוֹ תְּמַהַר לִקְרוֹת; אֲבָל אִם הָיָה טָרוּד וְדָחוּק, אוֹ שֶׁקָּצְרָה לְשׁוֹנוֹ--מִתְפַּלֵּל שָׁלוֹשׁ רִאשׁוֹנוֹת וּבְרָכָה אַחַת מֵעֵין כָּל הָאֶמְצָעִיּוֹת וְשָׁלוֹשׁ אַחֲרוֹנוֹת, וְיָצָא יְדֵי חוֹבָתוֹ.</p>

<p><b>ב,ג</b>&nbsp;&nbsp;וְזוֹ הִיא הַבְּרָכָה שֶׁתִּקְּנוּ מֵעֵין כָּל הָאֶמְצָעִיּוֹת:&nbsp; הֲבִינֵנוּ ה' אֱלֹהֵינוּ לָדַעַת דְּרָכֶיךָ, וּמוּל אֶת לְבָבֵנוּ לְיִרְאָתֶךָ, לְסוֹלֵחַ הֱיֵה לָנוּ, לִהְיוֹת גְּאוּלִים, רַחֲקֵנוּ מִמַּכְאוֹב, וְדַשְּׁנֵנוּ וְשַׁכְּנֵנוּ בִּנְאוֹת אַרְצֶךָ, וּנְפוֹצִים מֵאַרְבַּע תְּקַבֵּץ, וְהַתּוֹעִים בְּדַעְתְּךָ יִשָּׁפֵטוּ, וְעַל הָרְשָׁעִים תָּנִיף יָדֶךָ, וְיִשְׂמְחוּ צַדִּיקִים בְּבִנְיַן עִירָךְ וּבְתִקּוּן הֵיכָלֶךָ, וּבְהַצְמָחַת קֶרֶן לְדָוִיד עַבְדֶּךָ וּבַעֲרִיכַת נֵר לְבֶן יִשַׁי מְשִׁיחֶךָ; טֶרֶם נִקְרָא וְאַתָּה תַּעֲנֶה, טֶרֶם נְדַבֵּר וְאַתָּה תִּשְׁמַע, כִּי אַתָּה הוּא עוֹנֶה בְּכָל עֵת צָרָה, פּוֹדֶה וּמַצִּיל מִכָּל צוּקָה.&nbsp; בָּרוּךְ אַתָּה ה', שׁוֹמֵעַ הַתְּפִלָּה.</p>

<p><b>ב,ד</b>&nbsp;&nbsp;בַּמֶּה דְּבָרִים אֲמוּרִים, בִּימוֹת הַחַמָּה; אֲבָל בִּימוֹת הַגְּשָׁמִים--אֵינוּ מִתְפַּלֵּל הֲבִינֵנוּ, מִפְּנֵי שֶׁצָּרִיךְ לוֹמַר שְׁאֵלָה בְּבִרְכַת הַשָּׁנִים.&nbsp; וְכֵן בְּמוֹצָאֵי שַׁבָּתוֹת וְיָמִים טוֹבִים--אֵינוּ מִתְפַּלֵּל הֲבִינֵנוּ, מִפְּנֵי שֶׁצָּרִיךְ לוֹמַר הַבְדָּלָה בְּחוֹנֵן הַדַּעַת.</p>

<p><b>ב,ה</b>&nbsp;&nbsp;בְּשַׁבָּתוֹת וְיָמִים טוֹבִים, מִתְפַּלֵּל שֶׁבַע בְּרָכוֹת בְּכָל תְּפִלָּה וּתְפִלָּה מֵאַרְבַּע תְּפִלּוֹת שֶׁלְּאוֹתוֹ הַיּוֹם--שָׁלוֹשׁ רִאשׁוֹנוֹת, וְשָׁלוֹשׁ אַחֲרוֹנוֹת, וּבְרָכָה אֶמְצָעִית מֵעֵין אוֹתוֹ הַיּוֹם.</p>

<p><b>ב,ו</b>&nbsp;&nbsp;בַּשַּׁבָּתוֹת, חוֹתְמִין בִּבְרָכָה אֶמְצָעִית מְקַדֵּשׁ הַשַּׁבָּת; וּבָרְגָלִים, חוֹתֵם בָּהּ מְקַדֵּשׁ יִשְׂרָאֵל וְהַזְּמַנִּים.&nbsp; וְאִם הָיָה שַׁבָּת וְיוֹם טוֹב, חוֹתְמִין בָּהּ מְקַדֵּשׁ הַשַּׁבָּת וְיִשְׂרָאֵל וְהַזְּמַנִּים.</p>

<p><b>ב,ז</b>&nbsp;&nbsp;בְּרֹאשׁ הַשָּׁנָה, חוֹתְמִין בָּהּ מֶלֶךְ עַל כָּל הָאָרֶץ, מְקַדֵּשׁ יִשְׂרָאֵל וְיוֹם הַזִּכָּרוֹן; וְאִם הָיָה שַׁבָּת, חוֹתֵם בָּהּ מְקַדֵּשׁ הַשַּׁבָּת וְיִשְׂרָאֵל וְיוֹם הַזִּכָּרוֹן.</p>

<p><b>ב,ח</b>&nbsp;&nbsp;[ו] בַּמֶּה דְּבָרִים אֲמוּרִים, בִּתְפִלַּת עַרְבִּית וְשַׁחְרִית וּמִנְחָה; אֲבָל תְּפִלַּת הַמּוּסָפִין שֶׁלְּרֹאשׁ הַשָּׁנָה, מִתְפַּלֵּל תֵּשַׁע בְּרָכוֹת--שָׁלוֹשׁ רִאשׁוֹנוֹת וְשָׁלוֹשׁ אַחֲרוֹנוֹת שֶׁלְּכָל יוֹם, וְשָׁלוֹשׁ אֶמְצָעִיּוֹת.&nbsp; רִאשׁוֹנָה מִן הָאֶמְצָעִיּוֹת עִנְיָנָהּ מַלְכִיּוֹת, שְׁנִיָּה זִכְרוֹנוֹת, שְׁלִישִׁית שׁוֹפָרוֹת; וְחוֹתֵם בְּכָל אַחַת מֵהֶן מֵעִנְיָנָהּ.</p>

<p><b>ב,ט</b>&nbsp;&nbsp;[ז] בְּיוֹם הַכִּפּוּרִים, מִתְפַּלֵּל בְּכָל תְּפִלָּה מֵחָמֵשׁ תְּפִלּוֹת, שֶׁבַע בְּרָכוֹת--שָׁלוֹשׁ רִאשׁוֹנוֹת וְשָׁלוֹשׁ אַחֲרוֹנוֹת, וְאֶמְצָעִית מֵעֵין הַיּוֹם, וְחוֹתֵם בָּהּ מֶלֶךְ עַל כָּל הָאָרֶץ, מְקַדֵּשׁ יִשְׂרָאֵל וְיוֹם הַכִּפּוּרִים; וְאִם חָל לִהְיוֹת בַּשַּׁבָּת, חוֹתֵם בְּכָל תְּפִלָּה וּתְפִלָּה מֵהֶן, מֶלֶךְ עַל כָּל הָאָרֶץ, מְקַדֵּשׁ הַשַּׁבָּת וְיִשְׂרָאֵל וְיוֹם הַכִּפּוּרִים.</p>

<p><b>ב,י</b>&nbsp;&nbsp;[ח] בַּמֶּה דְּבָרִים אֲמוּרִים, בְּיוֹם צוֹם שֶׁלְּכָל שָׁנָה וְשָׁנָה; אֲבָל בְּיוֹם צוֹם שֶׁלִּשְׁנַת הַיּוֹבֵל, מִתְפַּלֵּל תְּפִלַּת הַמּוּסָפִין תֵּשַׁע בְּרָכוֹת, כְּמוֹ שֶׁמִּתְפַּלֵּל בְּמוּסַף רֹאשׁ הַשָּׁנָה, וְהֶן אוֹתָן הַבְּרָכוֹת עַצְמָן, בְּלֹא פָּחוּת וְלֹא יָתֵר.&nbsp; וְאֵין מִתְפַּלְּלִין אוֹתָם, אֵלָא בִּזְמָן שֶׁהַיּוֹבֵל נוֹהֵג.</p>

<p><b>ב,יא</b>&nbsp;&nbsp;[ט] בְּכָל תְּפִלָּה מִן הַתְּפִלּוֹת, פּוֹתֵחַ קֹדֶם לִבְרָכָה רִאשׁוֹנָה וְאוֹמֵר "אֲדֹנָי, שְׂפָתַי תִּפְתָּח; וּפִי, יַגִּיד תְּהִלָּתֶךָ" (תהילים נא,יז).&nbsp; וְכִשְׁהוּא חוֹתֵם בְּסוֹף הַתְּפִלָּה, אוֹמֵר "יִהְיוּ לְרָצוֹן אִמְרֵי-פִי .&nbsp;.&nbsp;." (תהילים יט,טו); וְאַחַר כָּךְ צוֹעֵד לְאַחֲרָיו.</p>

<p><b>ב,יב</b>&nbsp;&nbsp;[י] בְּרָאשֵׁי חֳדָשִׁים וּבְחֻלּוֹ שֶׁלַּמּוֹעֵד--מִתְפַּלֵּל עַרְבִּית וְשַׁחְרִית וּמִנְחָה תְּשַׁע עֶשְׂרֵה בְּרָכוֹת, כִּשְׁאָר הַיָּמִים; וְאוֹמֵר בָּעֲבוֹדָה אֱלֹהֵינוּ וֵאלֹהֵי אֲבוֹתֵינוּ, יַעֲלֶה וְיָבוֹא .&nbsp;.&nbsp;.&nbsp; בְּמוּסַף בְּחֻלּוֹ שֶׁלַּמּוֹעֵד, מִתְפַּלֵּל תְּפִלַּת מוּסָף כְּמוֹ שֶׁמִּתְפַּלֵּל בְּיוֹם טוֹב; וּבְרָאשֵׁי חֳדָשִׁים, מִתְפַּלֵּל שֶׁבַע בְּרָכוֹת, שָׁלוֹשׁ רִאשׁוֹנוֹת וְשָׁלוֹשׁ אַחֲרוֹנוֹת, וְאֶמְצָעִית מֵעֵין קָרְבַּן רֹאשׁ חֹדֶשׁ, וְחוֹתֵם בָּהּ מְקַדֵּשׁ יִשְׂרָאֵל וְרָאשֵׁי חֳדָשִׁים.</p>

<p><b>ב,יג</b>&nbsp;&nbsp;[יא] שַׁבָּת שֶׁחָלָה לִהְיוֹת בְּחֻלּוֹ שֶׁלַּמּוֹעֵד, וְכֵן רֹאשׁ חֹדֶשׁ שֶׁחָל לִהְיוֹת בַּשַּׁבָּת--מִתְפַּלֵּל עַרְבִּית וְשַׁחְרִית וּמִנְחָה שֶׁבַע בְּרָכוֹת כִּשְׁאָר הַשַּׁבָּתוֹת, וְאוֹמֵר יַעֲלֶה וְיָבוֹא בָּעֲבוֹדָה.&nbsp; בַּמּוּסָף מַתְחִיל בִּבְרָכָה אֶמְצָעִית בְּעִנְיַן שַׁבָּת, וּמַשְׁלִים בְּעִנְיַן שַׁבָּת, וְאוֹמֵר קְדֻשַּׁת הַיּוֹם בְּאֶמְצַע הַבְּרָכָה, וְחוֹתֵם בָּהּ בְּרָאשֵׁי חֳדָשִׁים, מְקַדֵּשׁ הַשַּׁבָּת וְיִשְׂרָאֵל וְרָאשֵׁי חֳדָשִׁים; וּבְחֻלּוֹ שֶׁלַּמּוֹעֵד, חוֹתֵם בָּהּ כְּמוֹ שֶׁחוֹתֵם בְּיוֹם טוֹב שֶׁחָל לִהְיוֹת בַּשַּׁבָּת.&nbsp; [יב] וְיוֹם טוֹב שֶׁחָל לִהְיוֹת בְּאֶחָד בַּשַּׁבָּת, מִתְפַּלֵּל בְּרָכָה רְבִיעִית בַּלַּיְלָה כָּכָה:</p>

<p><b>ב,יד</b>&nbsp;&nbsp;וַתּוֹדִיעֵנוּ מִשְׁפְּטֵי צִדְקֶךָ, וַתְּלַמְּדֵנוּ לַעֲשׂוֹת חֻקֵּי רְצוֹנֶךָ, וַתִּתֵּן לָנוּ ה' אֱלֹהֵינוּ קְדֻשַּׁת שַׁבָּת וּכְבוֹד יוֹם טוֹב וַחֲגִיגַת הָרֶגֶל, וּבֵין קְדֻשַּׁת שַׁבָּת לִקְדֻשַּׁת יוֹם טוֹב הִבְדַּלְתָּ, וְאֶת יוֹם הַשְּׁבִיעִי הַגָּדוֹל וְהַקָּדוֹשׁ מִשֵּׁשֶׁת יָמִים קִדַּשְׁתָּ; וַתִּתֵּן לָנוּ ה' אֱלֹהֵינוּ, מוֹעֲדִים לְשִׂמְחָה .&nbsp;.&nbsp;.&nbsp; וּבְמוֹצָאֵי שַׁבָּת וּבְמוֹצָאֵי יוֹם טוֹב שֶׁלְּכָל הַשָּׁנָה--מַבְדִּיל בְּאַתָּה חוֹנֵן, אַף עַל פִּי שְׁהוּא מַבְדִּיל עַל הַכּוֹס.</p>

<p><b>ב,טו</b>&nbsp;&nbsp;[יג] בַּחֲנֻכָּה וּפוּרִים, מוֹסִיפִין בְּהוֹדָיָה עַל הַנִּסִּים .&nbsp;.&nbsp;.; שַׁבָּת שֶׁחָלָה לִהְיוֹת בַּחֲנֻכָּה וּפוּרִים, מַזְכִּיר עַל הַנִּסִּים בַּמּוּסָף, כְּמוֹ שֶׁמַּזְכִּיר בִּשְׁאָר תְּפִלּוֹת.</p>

<p><b>ב,טז</b>&nbsp;&nbsp;[יד] בִּימֵי הַתַּעְנִיּוֹת, אַפִלּוּ יָחִיד שֶׁהִתְעַנָּה--מוֹסִיף בְּשׁוֹמֵעַ תְּפִלָּה, עֲנֵנוּ אָבִינוּ .&nbsp;.&nbsp;.&nbsp; וּשְׁלִיחַ צִבּוּר אוֹמְרָהּ בְּרָכָה בִּפְנֵי עַצְמָהּ, בֵּין גּוֹאֵל לְרוֹפֵא; וְחוֹתֵם בָּהּ הָעוֹנֶה בְּעֵת צָרָה, וְנִמְצָא מִתְפַּלֵּל עֶשְׂרִים בְּרָכוֹת.&nbsp; בְּתִשְׁעָה בְּאָב--מוֹסִיפִין בְּבוֹנֵה יְרוּשָׁלַיִם, רַחֵם ה' אֱלֹהֵינוּ עָלֵינוּ וְעַל יִשְׂרָאֵל עַמָּךְ וְעַל יְרוּשָׁלַיִם עִירָךְ, הָעִיר הָאֲבֵלָה הַחֲרֵבָה הַשּׁוֹמֵמָה .&nbsp;.&nbsp;.</p>

<p><b>ב,יז</b>&nbsp;&nbsp;[טו] כָּל יְמוֹת הַגְּשָׁמִים, אוֹמֵר בִּבְרָכָה שְׁנִיָּה מוֹרִיד הַגֶּשֶׁם; וּבִימוֹת הַחַמָּה, מוֹרִיד הַטָּל.&nbsp; מֵאֵימָתַי אוֹמֵר מוֹרִיד הַגֶּשֶׁם--מִתְּפִלַּת הַמּוּסָפִין שֶׁלְּיוֹם טוֹב הָאַחֲרוֹן שֶׁלֶּחָג, עַד תְּפִלַּת שַׁחְרִית שֶׁלְּיוֹם טוֹב הָרִאשׁוֹן שֶׁלַּפֶּסַח; וּמִתְּפִלַּת הַמּוּסָפִין שֶׁלְּיוֹם טוֹב הָרִאשׁוֹן שֶׁלַּפֶּסַח, אוֹמֵר מוֹרִיד הַטָּל.</p>

<p><b>ב,יח</b>&nbsp;&nbsp;[טז] מִשִּׁבְעָה יָמִים בִּמְרַחְשְׁוָן, שׁוֹאֲלִין אֶת הַגְּשָׁמִים בְּבִרְכַת הַשָּׁנִים, כָּל זְמָן שֶׁמַּזְכִּיר הַגֶּשֶׁם.&nbsp; בַּמֶּה דְּבָרִים אֲמוּרִים, בְּאֶרֶץ יִשְׂרָאֵל; אֲבָל בְּשִׁנְעָר וּבְסוּרְיָה וּמִצְרַיִם וּמְקוֹמוֹת הַסְּמוּכוֹת לְאֵלּוּ וְהַדּוֹמִין לָהֶן, שׁוֹאֲלִין אֶת הַגְּשָׁמִים בְּיוֹם שִׁשִּׁים אַחַר תְּקוּפַת תִּשְׁרִי.</p>

<p><b>ב,יט</b>&nbsp;&nbsp;[יז] מְקוֹמוֹת שְׁהֶן צְרִיכִים לַגְּשָׁמִים בִּימוֹת הַחַמָּה, כְּגוֹן אִיֵּי הַיָּם הָרְחוֹקִים--שׁוֹאֲלִין אֶת הַגְּשָׁמִים בְּעֵת שְׁהֶן צְרִיכִין לָהֶן, בְּשׁוֹמֵעַ תְּפִלָּה.&nbsp; וּמְקוֹמוֹת שְׁהֶן עוֹשִׂין יוֹם טוֹב שְׁנֵי יָמִים--אוֹמֵר מוֹרִיד הַגֶּשֶׁם בִּתְפִלַּת מוּסָף שֶׁלְּיוֹם רִאשׁוֹן שֶׁלִּשְׁמִינִי עֲצֶרֶת, וּמִתְפַּלֵּל וְהוֹלֵךְ כָּל יְמוֹת הַגְּשָׁמִים.</p>

<p><b>ב,כ</b>&nbsp;&nbsp;[יח] כָּל הַשָּׁנָה כֻּלָּהּ--חוֹתֵם בִּבְרָכָה שְׁלִישִׁית, הָאֵל הַקָּדוֹשׁ; וּבְבִרְכַת אַחַת עֶשְׂרֵה, מֶלֶךְ אוֹהֵב צְדָקָה וּמִשְׁפָּט.&nbsp; וּבַעֲשֶׂרֶת הַיָּמִים שֶׁמֵּרֹאשׁ הַשָּׁנָה עַד מוֹצָאֵי יוֹם הַכִּפּוּרִים--חוֹתֵם בִּשְׁלִישִׁית, הַמֶּלֶךְ הַקָּדוֹשׁ; וּבְאַחַת עֶשְׂרֵה, הַמֶּלֶךְ הַמִּשְׁפָּט.</p>

<p><b>ב,כא</b>&nbsp;&nbsp;[יט] יֵשׁ מְקוֹמוֹת שֶׁנָּהֲגוּ בַּעֲשֶׂרֶת יָמִים אֵלּוּ לְהוֹסִיף בִּבְרָכָה רִאשׁוֹנָה, זָכְרֵנוּ לְחַיִּים .&nbsp;.&nbsp;.; וּבִשְׁנִיָּה, מִי כָּמוֹךָ אָב הָרַחֲמָן .&nbsp;.&nbsp;.; וּמוֹסִיפִין בְּבִרְכַת שְׁמוֹנֶה עֶשְׂרֵה, זְכֹר רַחֲמֶיךָ .&nbsp;.&nbsp;.; וּמוֹסִיפִין בִּבְרָכָה אַחֲרוֹנָה, וּבְסֵפֶר חַיִּים .&nbsp;.&nbsp;.&nbsp; וְכֵן יֵשׁ מְקוֹמוֹת שֶׁנָּהֲגוּ לְהוֹסִיף בַּעֲשֶׂרֶת יָמִים אֵלּוּ בִּבְרָכָה שְׁלִישִׁית, וּבְכֵן .&nbsp;.&nbsp;. וּבְכֵן .&nbsp;.&nbsp;.; אֲבָל בְּרֹאשׁ הַשָּׁנָה וְיוֹם הַכִּפּוּרִים, מִנְהָג פָּשׁוּט הוּא לְהוֹסִיף בִּשְׁלִישִׁית, וּבְכֵן .&nbsp;.&nbsp;. וּבְכֵן .&nbsp;.&nbsp;.
<br>&nbsp;</p>

<h2>הִלְכּוֹת תְּפִלָּה פֵּרֶק ג</h2>

<p><b>ג,א</b>&nbsp;&nbsp;תְּפִלַּת הַשַּׁחַר--מִצְוָתָהּ, שֶׁיַּתְחִיל לְהִתְפַּלַּל עִם הָנֵץ הַחַמָּה; וּזְמַנָּהּ, עַד סוֹף שָׁעָה רְבִיעִית שְׁהוּא שְׁלִישׁ הַיּוֹם.&nbsp; וְאִם עָבַר אוֹ טָעָה וְהִתְפַּלַּל אַחַר אַרְבַּע שָׁעוֹת עַד חֲצוֹת הַיּוֹם--יָצָא יְדֵי חוֹבַת תְּפִלָּה, אֲבָל לֹא יָצָא יְדֵי חוֹבַת תְּפִלָּה בִּזְמַנָּהּ:&nbsp; שֶׁכְּשֵׁם שֶׁמִּצְוַת תְּפִלָּה מִן הַתּוֹרָה, כָּךְ מִצְוָה מִדִּבְרֵיהֶם לְהִתְפַּלַּל אוֹתָהּ בִּזְמַנָּהּ שֶׁתִּקְּנוּ לָהּ חֲכָמִים וּנְבִיאִים.</p>

<p><b>ג,ב</b>&nbsp;&nbsp;כְּבָר אָמַרְנוּ שֶׁתְּפִלַּת מִנְחָה, כְּנֶגֶד זְמָן תָּמִיד שֶׁלְּבֵין הָעַרְבַּיִם תִּקְּנוּ זְמַנָּהּ.&nbsp; וּלְפִי שֶׁהָיָה הַתָּמִיד קָרֵב בְּכָל יוֹם, בְּתֵשַׁע וּמֶחְצָה--תִּקְּנוּ זְמַנָּהּ מִתֵּשַׁע שָׁעוֹת וּמֶחְצָה, וְהִיא הַנִּקְרֵאת מִנְחָה קְטַנָּה.&nbsp; וּלְפִי שֶׁבְּעֶרֶב הַפֶּסַח שֶׁחָל לִהְיוֹת בְּעֶרֶב שַׁבָּת, הָיוּ שׁוֹחֲטִין אֶת הַתָּמִיד בְּשֵׁשׁ וּמֶחְצָה--אָמְרוּ שֶׁהַמִּתְפַּלֵּל מֵאַחַר שֵׁשׁ וּמֶחְצָה, יָצָא; וּמִשֶּׁהִגִּיעַ זְמָן זֶה--הִגִּיעַ זְמָן חִיּוּבָהּ, וְזוֹ הִיא הַנִּקְרֵאת מִנְחָה גְּדוֹלָה.</p>

<p><b>ג,ג</b>&nbsp;&nbsp;נָהֲגוּ אֲנָשִׁים הַרְבֵּה לְהִתְפַּלַּל גְּדוֹלָה וּקְטַנָּה, וְהָאַחַת רְשׁוּת.&nbsp; וְהוֹרוּ מִקְצַת גְּאוֹנִים שְׁאֵין רָאוּי לְהִתְפַּלַּל רְשׁוּת, אֵלָא הַגְּדוֹלָה; וְכֵן הַדִּין נוֹתֵן, מִפְּנֵי שְׁהִיא כְּנֶגֶד דָּבָר שְׁאֵינוּ תָּדִיר בְּכָל יוֹם.&nbsp; וְאִם הִתְפַּלַּל הַגְּדוֹלָה חוֹבָה, לֹא יִתְפַּלַּל הַקְּטַנָּה אֵלָא רְשׁוּת.</p>

<p><b>ג,ד</b>&nbsp;&nbsp;הַא לָמַדְתָּ שֶׁזְּמָן מִנְחָה גְּדוֹלָה, מִשֵּׁשׁ שָׁעוֹת וּמֶחְצָה עַד תֵּשַׁע וּמֶחְצָה.&nbsp; וּזְמָן מִנְחָה קְטַנָּה, מִתֵּשַׁע וּמֶחְצָה עַד שֶׁיִּשָּׁאֵר מִן הַיּוֹם שָׁעָה וּרְבִיעַ; וְיֵשׁ לוֹ לְהִתְפַּלַּל אוֹתָהּ, עַד שֶׁתִּשְׁקַע הַחַמָּה.</p>

<p><b>ג,ה</b>&nbsp;&nbsp;תְּפִלַּת הַמּוּסָפִין--זְמַנָּהּ אַחַר תְּפִלַּת הַשַּׁחַר, עַד שֶׁבַע שָׁעוֹת בַּיּוֹם; וְהַמִּתְפַּלֵּל אַחַר שֶׁבַע שָׁעוֹת--אַף עַל פִּי שֶׁפָּשַׁע--יָצָא יְדֵי חוֹבָתוֹ, מִפְּנֵי שֶׁזְּמַנָּהּ כָּל הַיּוֹם.</p>

<p><b>ג,ו</b>&nbsp;&nbsp;תְּפִלַּת הָעֶרֶב--אַף עַל פִּי שְׁאֵינָהּ חוֹבָה--הַמִּתְפַּלֵּל אוֹתָהּ, יֵשׁ לוֹ לְהִתְפַּלַּל מִתְּחִלַּת הַלַּיְלָה עַד שֶׁיַּעֲלֶה עַמּוּד הַשַּׁחַר.&nbsp; תְּפִלַּת נְעִילָה--כְּדֵי שֶׁיַּשְׁלִים אוֹתָהּ, סָמוּךְ לִשְׁקִיעַת הַחַמָּה.</p>

<p><b>ג,ז</b>&nbsp;&nbsp;הַמִּתְפַּלֵּל תְּפִלָּה קֹדֶם זְמַנָּהּ--לֹא יָצָא יְדֵי חוֹבָתוֹ, וְחוֹזֵר וּמִתְפַּלֵּל אוֹתָהּ בִּזְמַנָּהּ.&nbsp; וְאִם הִתְפַּלַּל תְּפִלַּת שַׁחְרִית בְּשָׁעַת הַדֹּחַק, אַחַר שֶׁעָלָה עַמּוּד הַשַּׁחַר--יָצָא.&nbsp; וְיֵשׁ לוֹ לְהִתְפַּלַּל תְּפִלַּת עַרְבִּית שֶׁלְּלֵילֵי שַׁבָּת, בְּעֶרֶב שַׁבָּת קֹדֶם שֶׁתִּשְׁקַע הַשֶּׁמֶשׁ; וְכֵן מִתְפַּלֵּל עַרְבִּית שֶׁלְּמוֹצָאֵי שַׁבָּת, בַּשַּׁבָּת:&nbsp; לְפִי שֶׁתְּפִלַּת עַרְבִּית רְשׁוּת, אֵין מְדַקְדְּקִין בִּזְמַנָּהּ.&nbsp; וּבִלְבָד שֶׁיִּקְרָא קִרְיַת שְׁמַע בְּעוֹנָתָהּ, אַחַר צֵאת הַכּוֹכָבִים.</p>

<p><b>ג,ח</b>&nbsp;&nbsp;כָּל מִי שֶׁעָבַר עָלָיו זְמָן תְּפִלָּה, וְלֹא הִתְפַּלַּל--בְּמֵזִיד--אֵין לוֹ תַּקָּנָה, וְאֵינוּ מְשַׁלֵּם; בְּשׁוֹגֵג, אוֹ שֶׁהָיָה אָנוּס אוֹ טָרוּד--מְשַׁלֵּם אוֹתָהּ תְּפִלָּה, בִּזְמָן תְּפִלָּה הַסְּמוּכָה לָהּ, וּמַקְדִּים תְּפִלָּה אַחֲרוֹנָה, וְאַחֲרֶיהָ מִתְפַּלֵּל אֶת הַתַּשְׁלוּמִין.</p>

<p><b>ג,ט</b>&nbsp;&nbsp;כֵּיצַד:&nbsp; טָעָה וְלֹא הִתְפַּלַּל שַׁחְרִית עַד שֶׁעָבַר חֲצִי הַיּוֹם, יִתְפַּלַּל מִנְחָה שְׁתַּיִם--הָרִאשׁוֹנָה תְּפִלַּת מִנְחָה, וְהַשְּׁנִיָּה תַּשְׁלוּמֵי שַׁחְרִית.&nbsp; טָעָה וְלֹא הִתְפַּלַּל מִנְחָה עַד שֶׁשָּׁקְעָה הַשֶּׁמֶשׁ, מִתְפַּלֵּל עַרְבִּית שְׁתַּיִם--הָרִאשׁוֹנָה עַרְבִּית, וּשְׁנִיָּה תַּשְׁלוּמֵי מִנְחָה.&nbsp; טָעָה וְלֹא הִתְפַּלַּל עַרְבִּית עַד שֶׁעָלָה עַמּוּד הַשַּׁחַר, מִתְפַּלֵּל שַׁחְרִית שְׁתַּיִם--רִאשׁוֹנָה שַׁחְרִית, וּשְׁנִיָּה תַּשְׁלוּמֵי עַרְבִּית.</p>

<p><b>ג,י</b>&nbsp;&nbsp;טָעָה וְלֹא הִתְפַּלַּל לֹא תְּפִלָּה זוֹ, וְלֹא תְּפִלָּה הַסְּמוּכָה לָהּ--אֵינוּ מְשַׁלֵּם אֵלָא הָאַחֲרוֹנָה בִּלְבָד.&nbsp; כֵּיצַד:&nbsp; טָעָה וְלֹא הִתְפַּלַּל לֹא שַׁחְרִית וְלֹא מִנְחָה, מִתְפַּלֵּל עַרְבִּית שְׁתַּיִם--רִאשׁוֹנָה תְּפִלַּת עַרְבִּית, וְהָאַחֲרוֹנָה תַּשְׁלוּמֵי מִנְחָה; אֲבָל שַׁחְרִית--אֵין לָהּ תַּשְׁלוּמִין, שֶׁכְּבָר עָבַר יוֹמָהּ.&nbsp; וְכֵן בִּשְׁאָר תְּפִלּוֹת.</p>

<p><b>ג,יא</b>&nbsp;&nbsp;הָיוּ לְפָנָיו שְׁתֵּי תְּפִלּוֹת, שֶׁלַּמִּנְחָה וְשֶׁלַּמּוּסָפִין--מִתְפַּלֵּל שֶׁלַּמִּנְחָה, וְאַחַר כָּךְ שֶׁלַּמּוּסָפִין.&nbsp; וְיֵשׁ מִי שֶׁהוֹרָה שְׁאֵין עוֹשִׂין כֵּן בַּצִּבּוּר, כְּדֵי שֶׁלֹּא יִטְעוּ.
<br>&nbsp;</p>

<h2>הִלְכּוֹת תְּפִלָּה פֵּרֶק ד</h2>

<p><b>ד,א</b>&nbsp;&nbsp;חֲמִשָּׁה דְּבָרִים מְעַכְּבִין אֶת הַתְּפִלָּה, אַף עַל פִּי שֶׁהִגִּיעַ זְמַנָּהּ--טַהְרַת הַיָּדַיִם, וְכִסּוּי הָעֶרְוָה, וְטַהְרַת מְקוֹם הַתְּפִלָּה, וּדְבָרִים הַחוֹפְזִים אוֹתוֹ, וְכַוָּנַת הַלֵּב.</p>

<p><b>ד,ב</b>&nbsp;&nbsp;טַהְרַת הַיָּדַיִם כֵּיצַד:&nbsp; רוֹחֵץ יָדָיו בַּמַּיִם עַד הַפֵּרֶק, וְאַחַר כָּךְ יִתְפַּלַּל.&nbsp; הָיָה מְהַלֵּךְ בַּדֶּרֶךְ וְהִגִּיעַ זְמָן הַתְּפִלָּה, וְלֹא הָיָה לוֹ מַיִם--אִם הָיָה בֵּינוֹ וּבֵין הַמַּיִם אַרְבָּעָה מִילִין, שְׁהֶן שְׁמוֹנַת אֲלָפִים אַמָּה--הוֹלֵךְ עַד מְקוֹם הַמַּיִם וְרוֹחֵץ, וְאַחַר כָּךְ מִתְפַּלֵּל; הָיָה בֵּינוֹ וּבֵין הַמַּיִם יָתֵר מִכָּאן--מְקַנֵּחַ יָדָיו בִּצְרוֹר אוֹ בְּעָפָר אוֹ בְּקוֹרָה, וּמִתְפַּלֵּל.</p>

<p><b>ד,ג</b>&nbsp;&nbsp;בַּמֶּה דְּבָרִים אֲמוּרִים, לְפָנָיו; אֲבָל אִם הָיָה מְקוֹם הַמַּיִם לְאַחֲרָיו, אֵין מְחַיְּבִין אוֹתוֹ לַחְזֹר לְאַחֲרָיו אֵלָא עַד מִיל.&nbsp; אֲבָל אִם עָבַר מִן הַמַּיִם יָתֵר מִמִּיל, אֵינוּ חַיָּב לַחְזֹר, אֵלָא מְקַנֵּחַ יָדָיו, וּמִתְפַּלֵּל.&nbsp; בַּמֶּה דְּבָרִים אֲמוּרִים, שְׁאֵינוּ מְטַהֵר לִתְפִלָּה אֵלָא יָדָיו בִּלְבָד--בִּשְׁאָר תְּפִלּוֹת, חוּץ מִתְּפִלַּת שַׁחְרִית; אֲבָל בַּשַּׁחְרִית--רוֹחֵץ פָּנָיו יָדָיו וְרַגְלָיו, וְאַחַר כָּךְ יִתְפַּלַּל.&nbsp; וְאִם הָיָה רָחוֹק מִן הַמַּיִם--מְקַנֵּחַ יָדָיו בִּלְבָד, וּמִתְפַּלֵּל.</p>

<p><b>ד,ד</b>&nbsp;&nbsp;כָּל הַטְּמֵאִים--רוֹחֲצִין יְדֵיהֶן בִּלְבָד כַּטְּהוֹרִין, וּמִתְפַּלְּלִין:&nbsp; אַף עַל פִּי שֶׁאִפְשָׁר לָהֶן לִטְבֹּל וְלַעֲלוֹת מִטֻּמְאָתָן, אֵין הַטְּבִילָה מְעַכֶּבֶת.&nbsp; וּכְבָר בֵּאַרְנוּ שֶׁעֶזְרָא תִּקַּן שֶׁלֹּא יִקְרָא בַּעַל קֶרִי בִּלְבָד דִּבְרֵי תּוֹרָה, עַד שֶׁיִּטְבֹּל.&nbsp; וּבֵית דִּין שֶׁעָמְדוּ אַחֲרֵי כֵן, הִתְקִינוּ אַף לַתְּפִלָּה, שֶׁלֹּא יִתְפַּלַּל בַּעַל קֶרִי בִּלְבָד, עַד שֶׁיִּטְבֹּל.&nbsp; וְלֹא מִפְּנֵי טֻמְאָה וְטַהְרָה נָגְעוּ בָּהּ, אֵלָא כְּדֵי שֶׁלֹּא יִהְיוּ תַּלְמִידֵי חֲכָמִים מְצוּיִין אֵצֶל נְשׁוֹתֵיהֶן כְּתֻרְנְגוֹלִין; וּמִפְּנֵי זֶה תִּקְּנוּ טְבִילָה לְבַעַל קֶרִי לְבַדּוֹ, וְהוֹצִיאוּהוּ מִכְּלָל הַטְּמֵאִים.</p>

<p><b>ד,ה</b>&nbsp;&nbsp;לְפִיכָּךְ הָיוּ אוֹמְרִין בִּזְמָן תַּקָּנָה זוֹ, שֶׁאַפִלּוּ זָב שֶׁרָאָה קֶרִי וְנִדָּה שֶׁפָּלְטָה שִׁכְבַת זֶרַע וְהַמְּשַׁמֶּשֶׁת שֶׁרָאָת נִדָּה, צְרִיכִין טְבִילָה לְקִרְיַת שְׁמַע וְכֵן לִתְפִלָּה מִפְּנֵי הַקֶּרִי, אַף עַל פִּי שְׁהֶן טְמֵאִין.&nbsp; וְכֵן הַדִּין נוֹתֵן, שְׁאֵין טְבִילָה זוֹ מִפְּנֵי הַטַּהְרָה, אֵלָא מִפְּנֵי הַגְּזֵרָה, שֶׁלֹּא יִהְיוּ מְצוּיִין אֵצֶל נְשׁוֹתֵיהֶן תָּמִיד.&nbsp; וּכְבָר בָּטְלָה גַּם תַּקָּנָה זוֹ שֶׁלַּתְּפִלָּה, לְפִי שֶׁלֹּא פָשְׁטָה בְּכָל יִשְׂרָאֵל, וְלֹא הָיָה כּוֹחַ בַּצִּבּוּר לַעֲמֹד בָּהּ.</p>

<p><b>ד,ו</b>&nbsp;&nbsp;מִנְהָג פָּשׁוּט בִּסְפָרַד וּבְשִׁנְעָר, שְׁאֵין בַּעַל קֶרִי מִתְפַּלֵּל עַד שְׁהוּא רוֹחֵץ כָּל בְּשָׂרוֹ בַּמַּיִם, מִשּׁוֹם "הִכּוֹן לִקְרַאת-אֱלֹהֶיךָ יִשְׂרָאֵל" (עמוס ד,יב).&nbsp; בַּמֶּה דְּבָרִים אֲמוּרִים, בְּבָרִיא אוֹ חוֹלֶה שֶׁבָּעַל; אֲבָל חוֹלֶה שֶׁרָאָה קֶרִי לְאֻנְסוֹ--פָּטוּר מִן הָרְחִיצָה, וְאֵין בְּזֶה מִנְהָג.&nbsp; וְכֵן זָב שֶׁרָאָה קֶרִי וְנִדָּה שֶׁפָּלְטָה שִׁכְבַת זֶרַע, אֵין בָּהֶן מִנְהָג, אֵלָא מְקַנְּחִין עַצְמָן וְרוֹחֲצִין יְדֵיהֶן, וּמִתְפַּלְּלִין.</p>

<p><b>ד,ז</b>&nbsp;&nbsp;כִּסּוּי הָעֶרְוָה כֵּיצַד:&nbsp; אַף עַל פִּי שֶׁכִּסָּה עֶרְוָתוֹ כְּדֶרֶךְ שֶׁמְּכַסֶּה לְקִרְיַת שְׁמַע, לֹא יִתְפַּלַּל, עַד שֶׁיְּכַסֶּה אֶת לִבּוֹ; וְאִם לֹא כִסָּה לִבּוֹ, אוֹ שֶׁנֶּאֱנַס וְאֵין לוֹ בְּמַה יְכַסֶּה, הוֹאִיל וְכִסָּה עֶרְוָתוֹ וְהִתְפַּלַּל, יָצָא; וּלְכַתְּחִלָּה, לֹא יַעֲשֶׂה.</p>

<p><b>ד,ח</b>&nbsp;&nbsp;טַהְרַת מְקוֹם הַתְּפִלָּה כֵּיצַד:&nbsp; לֹא יִתְפַּלַּל בִּמְקוֹם הַטִּנֹּפֶת, וְלֹא בַּמֶּרְחֵץ, וְלֹא בְּבֵית הַכִּסֵּא, וְלֹא בָּאַשְׁפָּה, וְלֹא בִּמְקוֹם שְׁאֵינוּ בְּחֶזְקַת טַהְרָה עַד שֶׁיִּבְדְּקֶנּוּ.&nbsp; כְּלָלוֹ שֶׁלַּדָּבָר--כָּל מָקוֹם שְׁאֵין קוֹרִין בּוֹ קִרְיַת שְׁמַע, אֵין מִתְפַּלְּלִין בּוֹ.&nbsp; וּכְשֵׁם שֶׁמַּרְחִיקִין מִצּוֹאָה וּמֵי רַגְלַיִם וְרֵיחַ רָע וּמִן הַמֵּת וּמֵרְאִיַּת הָעֶרְוָה, לְקִרְיַת שְׁמַע--כָּךְ מַרְחִיקִין, לַתְּפִלָּה.</p>

<p><b>ד,ט</b>&nbsp;&nbsp;הִתְפַּלַּל וּמָצָא צוֹאָה בִּמְקוֹמוֹ--הוֹאִיל וְחָטָא מִפְּנֵי שֶׁלֹּא בָדַק עַד שֶׁלֹּא הִתְפַּלַּל, חוֹזֵר וּמִתְפַּלֵּל בְּמָקוֹם טָהוֹר.&nbsp; הָיָה עוֹמֵד בַּתְּפִלָּה, וְרָאָה צוֹאָה כְּנֶגְדּוֹ--אִם יָכוֹל לְהַלַּךְ לְפָנָיו כְּדֵי שֶׁיִּזְרְקֶנָּה לְאַחֲרָיו אַרְבַּע אַמּוֹת, יְהַלַּךְ; וְאִם לָאו, יְסַלְּקֶנָּה לַצְּדָדִין; וְאִם אֵינוּ יָכוֹל, יַפְסִיק.&nbsp; גְּדוֹלֵי הַחֲכָמִים לֹא הָיוּ מִתְפַּלְּלִין בְּבַיִת שֶׁיֵּשׁ בּוֹ שֵׁכָר, וְלֹא בְּבַיִת שֶׁיֵּשׁ בּוֹ מֻרְיָס בְּעֵת עִפּוּשׁוֹ, מִפְּנֵי שֶׁרֵיחוֹ רָע, אַף עַל פִּי שֶׁהַמָּקוֹם טָהוֹר.</p>

<p><b>ד,י</b>&nbsp;&nbsp;דְּבָרִים הַחוֹפְזִין אוֹתוֹ כֵּיצַד:&nbsp; שְׁאִם הָיָה צָרִיךְ לִנְקָבָיו, לֹא יִתְפַּלַּל.&nbsp; וְכָל הַצָּרִיךְ לִנְקָבָיו וְהִתְפַּלַּל--תְּפִלָּתוֹ תּוֹעֵבָה, וְחוֹזֵר וּמִתְפַּלֵּל אַחַר שֶׁיַּעֲשֶׂה צְרָכָיו.&nbsp; וְאִם יָכוֹל לְהַעְמִיד עַצְמוֹ כְּדֵי פַּרְסָה, תְּפִלָּתוֹ תְּפִלָּה; וְאַף עַל פִּי כֵן, לְכַתְּחִלָּה לֹא יִתְפַּלַּל, עַד שֶׁיִּבְדֹּק עַצְמוֹ יָפֶה יָפֶה, וְיִפְקֹד נְקָבָיו וְיָסִיר כִּיחוֹ וְנִיעוֹ וְכָל דָּבָר הַטּוֹרְדוֹ--וְאַחַר כָּךְ יִתְפַּלַּל.</p>

<p><b>ד,יא</b>&nbsp;&nbsp;מִי שֶׁגִּהַק וּפִהַק וְנִתְעַטַּשׁ בִּתְפִלָּתוֹ--אִם לִרְצוֹנוֹ, הֲרֵי זֶה מְגֻנֶּה; וְאִם בָּדַק גּוּפוֹ קֹדֶם שֶׁיִּתְפַּלַּל וּבָאוּ לְאֻנְסוֹ, אֵין בְּכָּךְ כְּלוּם.&nbsp; נִזְדַּמַּן לוֹ רֹק בִּתְפִלָּתוֹ, מַבְלִיעוֹ בִּטְלִיתוֹ אוֹ בְּבִגְדוֹ; וְאִם הָיָה מִצְטַעֵר מִכָּךְ, זוֹרְקוֹ בְּיָדוֹ לַאֲחוֹרָיו, כְּדֵי שֶׁלֹּא יִצְטַעַר בַּתְּפִלָּה, וְנִמְצָא טָרוּד.&nbsp; יָצָא מִמֶּנּוּ רוּחַ מִלְּמַטָּה כִּשְׁהוּא עוֹמֵד בַּתְּפִלָּה שֶׁלֹּא לְדַעְתּוֹ--שׁוֹתֵק עַד שֶׁתִּכְלֶה הָרוּחַ, וְחוֹזֵר לִתְפִלָּתוֹ.</p>

<p><b>ד,יב</b>&nbsp;&nbsp;בִּקַּשׁ לְהוֹצִיא רוּחַ מִלְּמַטָּה, וְנִצְטַעַר הַרְבֵּה וְאֵינוּ יָכוֹל לְהַעְמִיד עַצְמוֹ--מְהַלֵּךְ לְאַחֲרָיו אַרְבַּע אַמּוֹת, וּמַמְתִּין עַד שֶׁתִּכְלֶה הָרוּחַ; וְאוֹמֵר רִבּוֹן הָעוֹלָמִים, יְצַרְתָּנוּ נְקָבִים נְקָבִים וַחֲלָלִים חֲלָלִים--גָּלוּי וְיָדוּעַ לְפָנֶיךָ, חֶרְפָּתֵנוּ וּכְלִמָּתֵנוּ, חֶרְפָּה וּכְלִמָּה בְּחַיֵּינוּ, תּוֹלֵעָה וְרִמָּה בְּמוֹתֵנוּ; וְחוֹזֵר לִמְקוֹמוֹ, וּמִתְפַּלֵּל.</p>

<p><b>ד,יג</b>&nbsp;&nbsp;הָיָה עוֹמֵד בַּתְּפִלָּה, וְנָטְפוּ מֵי רַגְלָיו עַל בִּרְכָּיו--מַמְתִּין עַד שֶׁיִּכְלֶה הַמַּיִם, וְחוֹזֵר לִמְקוֹם שֶׁפָּסַק; וְאִם שָׁהָה כְּדֵי לִגְמֹר אֶת כָּל הַתְּפִלָּה, חוֹזֵר לָרֹאשׁ.</p>

<p><b>ד,יד</b>&nbsp;&nbsp;וְכֵן הַמַּשְׁתִּין מַיִם--שׁוֹהֶה כְּדֵי הִלּוּךְ אַרְבַּע אַמּוֹת, וְאַחַר כָּךְ מִתְפַּלֵּל; וּמִי שֶׁהִתְפַּלַּל, שׁוֹהֶה כְּדֵי הִלּוּךְ אַרְבַּע אַמּוֹת, וְאַחַר כָּךְ מַשְׁתִּין, כְּדֵי שֶׁיִּפְסֹק דִּבְרֵי תְּפִלָּה מִפִּיו.</p>

<p><b>ד,טו</b>&nbsp;&nbsp;כַּוָּנַת הַלֵּב כֵּיצַד:&nbsp; כָּל תְּפִלָּה שְׁאֵינָהּ בְּכַוָּנָה, אֵינָהּ תְּפִלָּה; וְאִם הִתְפַּלַּל בְּלֹא כַּוָּנָה, חוֹזֵר וּמִתְפַּלֵּל בְּכַוָּנָה.&nbsp; מָצָא דַּעְתּוֹ מְשֻׁבֶּשֶׁת וְלִבּוֹ טָרוּד--אָסוּר לוֹ לְהִתְפַּלַּל, עַד שֶׁתִּתְיַשַּׁב דַּעְתּוֹ.&nbsp; לְפִיכָּךְ הַבָּא מִן הַדֶּרֶךְ, וְהוּא עָיֵף אוֹ מֵצֵר--אָסוּר לוֹ לְהִתְפַּלַּל, עַד שֶׁתִּתְיַשַּׁב דַּעְתּוֹ:&nbsp; אָמְרוּ חֲכָמִים, שְׁלוֹשָׁה יָמִים, עַד שֶׁיָּנוּחַ וְתִתְקָרַר דַּעְתּוֹ, וְאַחַר כָּךְ יִתְפַּלַּל.</p>

<p><b>ד,טז</b>&nbsp;&nbsp;כֵּיצַד הִיא הַכַּוָּנָה--שֶׁיְּפַנֶּה לִבּוֹ מִכָּל הַמַּחְשָׁבוֹת, וְיִרְאֶה עַצְמוֹ כְּאִלּוּ הוּא עוֹמֵד לִפְנֵי הַשְּׁכִינָה; לְפִיכָּךְ צָרִיךְ לֵישֵׁב מְעַט קֹדֶם הַתְּפִלָּה, כְּדֵי לְכַוַּן אֶת לִבּוֹ, וְאַחַר כָּךְ יִתְפַּלַּל, בְּנַחַת וּבְתַחֲנוּנִים.&nbsp; וְלֹא יַעֲשֶׂה תְּפִלָּתוֹ כְּמִי שֶׁהָיָה נוֹשֵׂא מַשּׂאוּי, מַשְׁלִיכוֹ וְהוֹלֵךְ לוֹ; לְפִיכָּךְ צָרִיךְ לֵישֵׁב מְעַט אַחַר הַתְּפִלָּה, וְאַחַר כָּךְ יִפָּטֵר.&nbsp; חֲסִידִים הָרִאשׁוֹנִים הָיוּ שׁוֹהִין שָׁעָה קֹדֶם הַתְּפִלָּה, וְשָׁעָה אַחַר הַתְּפִלָּה, וּמַאֲרִיכִין בַּתְּפִלָּה שָׁעָה.</p>

<p><b>ד,יז</b>&nbsp;&nbsp;שִׁכּוֹר--אַל יִתְפַּלַּל, מִפְּנֵי שְׁאֵין לוֹ כַּוָּנָה; וְאִם הִתְפַּלַּל, תְּפִלָּתוֹ תּוֹעֵבָה--לְפִיכָּךְ חוֹזֵר וּמִתְפַּלֵּל, כְּשֶׁיִּתְרוֹנֵן מִשִּׁכְרוּתוֹ.&nbsp; שָׁתוּי, אַל יִתְפַּלַּל; וְאִם הִתְפַּלַּל, תְּפִלָּתוֹ תְּפִלָּה.&nbsp; אֵיזֶה הוּא שִׁכּוֹר, וְאֵיזֶה הוּא שָׁתוּי--שִׁכּוֹר, זֶה שְׁאֵינוּ יָכוֹל לְדַבַּר בִּפְנֵי הַמֶּלֶךְ; וְשָׁתוּי, שֶׁיָּכוֹל לְדַבַּר בִּפְנֵי הַמֶּלֶךְ וְאֵינוּ מִשְׁתַּבֵּשׁ.&nbsp; אַף עַל פִּי כֵן, הוֹאִיל וְשָׁתָה רְבִיעִית יַיִן--לֹא יִתְפַּלַּל, עַד שֶׁיָּסוּר יֵינוֹ מֵעָלָיו.</p>

<p><b>ד,יח</b>&nbsp;&nbsp;וְכֵן אֵין עוֹמְדִין לְהִתְפַּלַּל לֹא מִתּוֹךְ שְׂחוֹק, וְלֹא מִתּוֹךְ קַלּוּת רֹאשׁ, וְלֹא מִתּוֹךְ שִׂיחָה, וְלֹא מִתּוֹךְ מְרִיבָה, וְלֹא מִתּוֹךְ כַּעַס--אֵלָא מִתּוֹךְ דִּבְרֵי תּוֹרָה.&nbsp; וְלֹא מִתּוֹךְ דִּין הֲלָכָה, אַף עַל פִּי שְׁהֶן דִּבְרֵי תּוֹרָה, כְּדֵי שֶׁלֹּא יְהֶא לִבּוֹ טָרוּד בַּהֲלָכָה--אֵלָא מִתּוֹךְ דִּבְרֵי תּוֹרָה שְׁאֵין בָּהֶן עִיּוּן, כְּגוֹן הֲלָכוֹת פְּסוּקוֹת.</p>

<p><b>ד,יט</b>&nbsp;&nbsp;תְּפִלּוֹת שֶׁלִּפְרָקִים כְּגוֹן תְּפִלַּת מוּסַף רֹאשׁ חֹדֶשׁ, וּתְפִלַּת הַמּוֹעֲדוֹת--צָרִיךְ לְהַסְדִּיר תְּפִלָּתוֹ וְאַחַר כָּךְ עוֹמֵד וּמִתְפַּלֵּל, כְּדֵי שֶׁלֹּא יִכָּשֵׁל בָּהּ.</p>

<p><b>ד,כ</b>&nbsp;&nbsp;הָיָה מְהַלֵּךְ בִּמְקוֹם סַכָּנָה בִּמְקוֹם גְּדוּדֵי חַיָּה וְלִסְטִים, וְהִגִּיעַ זְמָן הַתְּפִלָּה--מִתְפַּלֵּל בְּרָכָה אַחַת, וְזוֹ הִיא:&nbsp; צָרְכֵּי עַמְךָ יִשְׂרָאֵל מְרֻבִּין, וְדַעְתָּן קְצָרָה; יְהִי רָצוֹן מִלְּפָנֶיךָ ה' אֱלֹהֵינוּ, שֶׁתִּתֵּן לְכָל אֶחָד וְאֶחָד כְּדֵי פַרְנָסָתוֹ, וּלְכָל גְּוִיָּה וּגְוִיָּה דֵּי מַחְסוֹרָהּ, וְהַטּוֹב בְּעֵינֶיךָ עֲשֵׂה; בָּרוּךְ אַתָּה ה', שׁוֹמֵעַ תְּפִלָּה.</p>

<p><b>ד,כא</b>&nbsp;&nbsp;וּמִתְפַּלֵּל אוֹתָהּ, כִּשְׁהוּא מְהַלֵּךְ; וְאִם יָכוֹל לַעֲמֹד, עוֹמֵד.&nbsp; וְכִשְׁהוּא מַגִּיעַ לַיִּשּׁוּב, וְתִתְקָרַר דַּעְתּוֹ--חוֹזֵר וּמִתְפַּלֵּל תְּפִלָּה כְּתִקְנָהּ, תְּשַׁע עֶשְׂרֵה בְּרָכוֹת.
<br>&nbsp;</p>

<h2>הִלְכּוֹת תְּפִלָּה פֵּרֶק ה</h2>

<p><b>ה,א</b>&nbsp;&nbsp;שְׁמוֹנָה דְּבָרִים, צָרִיךְ הַמִּתְפַּלֵּל לְהִזָּהֵר בָּהֶן וְלַעֲשׂוֹתָן; וְאִם הָיָה דָּחוּק, אוֹ נֶאֱנָס, אוֹ שֶׁעָבַר וְלֹא עָשָׂה אוֹתָן--אֵינָן מְעַכְּבִין.&nbsp; וְאֵלּוּ הֶן--עֲמִידָה, וְנֹכַח הַמִּקְדָּשׁ, וְתִקּוּן הַגּוּף, וְתִקּוּן הַמַּלְבּוּשׁ, וְתִקּוּן הַמָּקוֹם, וְהַשְׁוָיַת הַקּוֹל, וְהַכְּרִיעָה, וְהַהִשְׁתַּחֲוָיָה.</p>

<p><b>ה,ב</b>&nbsp;&nbsp;עֲמִידָה כֵּיצַד:&nbsp; אֵין מִתְפַּלְּלִין אֵלָא מֵעוֹמֵד.&nbsp; הָיָה יוֹשֵׁב בִּסְפִינָה אוֹ בַּעֲגָלָה--אִם יָכוֹל לַעֲמֹד, יַעֲמֹד; וְאִם לָאו, יֵשֵׁב בִּמְקוֹמוֹ וְיִתְפַּלַּל.&nbsp; חוֹלֶה מִתְפַּלֵּל, אַפִלּוּ שׁוֹכֵב עַל צִדּוֹ--וְהוּא, שֶׁיָּכוֹל לְכַוַּן אֶת דַּעְתּוֹ.&nbsp; וְכֵן הַצָּמֵא וְהָרָעֵב, הֲרֵי הֶן בִּכְלַל חוֹלִים--אִם יֵשׁ בּוֹ יְכֹלֶת לְכַוַּן אֶת דַּעְתּוֹ, יִתְפַּלַּל; וְאִם לָאו, אַל יִתְפַּלַּל עַד שֶׁיֹּאכַל וְיִשְׁתֶּה.&nbsp; הָיָה רוֹכֵב עַל הַבְּהֵמָה--אַף עַל פִּי שֶׁיֵּשׁ לוֹ מִי שֶׁיֶּאֱחֹז בְּהֶמְתּוֹ, לֹא יֵרֵד, אֵלָא יֵשֵׁב בִּמְקוֹמוֹ וּמִתְפַּלֵּל, כְּדֵי שֶׁתְּהֶא דַּעְתּוֹ מְיֻשֶּׁבֶת עָלָיו.</p>

<p><b>ה,ג</b>&nbsp;&nbsp;נֹכַח הַמִּקְדָּשׁ כֵּיצַד:&nbsp; הָיָה עוֹמֵד בְּחוּצָה לָאָרֶץ, מַחְזִיר פָּנָיו נֹכַח אֶרֶץ יִשְׂרָאֵל וּמִתְפַּלֵּל; הָיָה עוֹמֵד בָּאָרֶץ, מְכַוֵּן פָּנָיו כְּנֶגֶד יְרוּשָׁלַיִם; הָיָה עוֹמֵד בִּירוּשָׁלַיִם, מְכַוֵּן פָּנָיו כְּנֶגֶד הַמִּקְדָּשׁ; הָיָה עוֹמֵד בַּמִּקְדָּשׁ, מְכַוֵּן פָּנָיו כְּנֶגֶד בֵּית קֹדֶשׁ הַקֳּדָשִׁים.&nbsp; סוֹמֶה, וּמִי שְׁאֵינוּ יָכוֹל לְכַוַּן אֶת הָרוּחוֹת, וְהַמְּהַלֵּךְ בִּסְפִינָה--יְכַוַּן אֶת לִבּוֹ כְּנֶגֶד הַשְּׁכִינָה, וְיִתְפַּלַּל.</p>

<p><b>ה,ד</b>&nbsp;&nbsp;תִּקּוּן הַגּוּף כֵּיצַד:&nbsp; כִּשְׁהוּא עוֹמֵד בַּתְּפִלָּה, צָרִיךְ לְכַוַּן אֶת רַגְלָיו זוֹ בְּצַד זוֹ; וְנוֹתֵן עֵינָיו לְמַטָּה, כְּאִלּוּ הוּא מַבִּיט לָאָרֶץ; וְיִהְיֶה לִבּוֹ פָּנוּי לְמַעְלָה, כְּאִלּוּ הוּא עוֹמֵד בַּשָּׁמַיִם; וּמַנִּיחַ יָדָיו עַל לִבּוֹ כְּפוּתִין, הַיְּמָנִית עַל הַשְּׂמָאלִית.&nbsp; וְעוֹמֵד כְּעֶבֶד לִפְנֵי רִבּוֹ, בְּאֵימָה וְיִרְאָה וּפַחַד.&nbsp; וְלֹא יַנִּיחַ יָדָיו, עַל חֲלָצָיו.</p>

<p><b>ה,ה</b>&nbsp;&nbsp;תִּקּוּן הַמַּלְבּוּשׁ כֵּיצַד:&nbsp; מְתַקֵּן מַלְבּוּשָׁיו תְּחִלָּה, וּמְצַיֵּן עַצְמוֹ וּמְהַדֵּר, שֶׁנֶּאֱמָר "הִשְׁתַּחֲווּ לַה', בְּהַדְרַת-קֹדֶשׁ" (דברי הימים&nbsp;א טז,כט; תהילים כט,ב; תהילים צו,ט).&nbsp; וְלֹא יַעֲמֹד לַתְּפִלָּה בַּאֲפֻנְדָּתוֹ, וְלֹא בְּרֹאשׁ מְגֻלֶּה.&nbsp; וְלֹא בְּרַגְלַיִם מְגֻלּוֹת, אִם דֶּרֶךְ אַנְשֵׁי הַמָּקוֹם שֶׁלֹּא יַעַמְדוּ לִפְנֵי גְּדוֹלִים אֵלָא בְּבֵית הָרַגְלַיִם.&nbsp; וּבְכָל מָקוֹם, לֹא יֶאֱחֹז תְּפִלִּין בְּיָדוֹ אוֹ סֵפֶר תּוֹרָה בִּזְרוֹעוֹ, מִפְּנֵי שֶׁלִּבּוֹ טָרוּד בָּהֶן; וְלֹא יֶאֱחֹז מָעוֹת וְכֵלִים בְּיָדוֹ.&nbsp; אֲבָל מִתְפַּלֵּל הוּא בְּלוֹלָב בְּיָדוֹ בִּימוֹת הֶחָג, מִפְּנֵי שְׁהִיא מִצְוַת הַיּוֹם.</p>

<p><b>ה,ו</b>&nbsp;&nbsp;הָיָה מַשּׂאוּי עַל רֹאשׁוֹ, וְהִגִּיעַ זְמָן הַתְּפִלָּה--אִם הָיָה פָּחוּת מֵאַרְבַּעַת קַבִּין--מַפְשִׁילוֹ לַאֲחוֹרָיו, וּמִתְפַּלֵּל; הָיָה אַרְבַּעַת קַבִּין--מַנִּיחוֹ עַל גַּבֵּי קַרְקָע, וְאַחַר כָּךְ יִתְפַּלַּל.&nbsp; דֶּרֶךְ כָּל הַחֲכָמִים וְתַלְמִידֵיהֶם, שֶׁלֹּא יִתְפַּלְּלוּ אֵלָא כִּשְׁהֶן עֲטוּפִין.</p>

<p><b>ה,ז</b>&nbsp;&nbsp;[ו] תִּקּוּן הַמָּקוֹם כֵּיצַד:&nbsp; יַעֲמֹד בְּמָקוֹם נָמוּךְ, וְיַחְזִיר פָּנָיו לַכּוֹתָל.&nbsp; וְצָרִיךְ לִפְתֹּחַ חַלּוֹנוֹת אוֹ פְּתָחִים, כְּנֶגֶד יְרוּשָׁלַיִם, כְּדֵי לְהִתְפַּלַּל כְּנֶגְדָּן, שֶׁנֶּאֱמָר "וְכַוִּין פְּתִיחִין לֵהּ בְּעִלִּיתֵהּ, נֶגֶד יְרוּשְׁלֶם" (ראה דנייאל ו,יא).&nbsp; וְקוֹבֵעַ מָקוֹם לִתְפִלָּתוֹ, תָּמִיד.&nbsp; וְאֵין מִתְפַּלְּלִין, בְּחֻרְבָה; וְלֹא לַאֲחוֹרֵי בֵּית הַכְּנֶסֶת, אֵלָא אִם כֵּן הִחְזִיר פָּנָיו לְבֵית הַכְּנֶסֶת.&nbsp; וְאָסוּר לֵישֵׁב בְּצַד הָעוֹמֵד בַּתְּפִלָּה, אוֹ לַעֲבֹר לְפָנָיו--עַד שֶׁיַּרְחִיק מִמֶּנּוּ אַרְבַּע אַמּוֹת.</p>

<p><b>ה,ח</b>&nbsp;&nbsp;[ז] לֹא יַעֲמֹד בְּמָקוֹם גָּבוֹהַּ שְׁלוֹשָׁה טְפָחִים אוֹ יָתֵר, וְיִתְפַּלַּל; וְלֹא עַל גַּבֵּי מִטָּה, וְלֹא עַל גַּבֵּי סַפְסַל, וְלֹא עַל גַּבֵּי כִּסֵּא.&nbsp; הָיָה בִּנְיָן גָּבוֹהַּ--אִם יֵשׁ בּוֹ אַרְבַּע אַמּוֹת עַל אַרְבַּע אַמּוֹת, שְׁהוּא שֵׁעוּר הַבַּיִת--הֲרֵי הוּא כַּעֲלִיָּה, וּמֻתָּר לְהִתְפַּלַּל בּוֹ.&nbsp; וְכֵן אִם הָיָה מֻקָּף מְחִצָּה מִכָּל רוּחוֹתָיו--אַף עַל פִּי שְׁאֵין בּוֹ אַרְבַּע אַמּוֹת, מֻתָּר לְהִתְפַּלַּל בּוֹ, מִפְּנֵי שְׁאֵין גָּבְהוֹ נִכָּר, שֶׁהֲרֵי חָלַק רְשׁוּת לְעַצְמוֹ.</p>

<p><b>ה,ט</b>&nbsp;&nbsp;[ח] הָאֻמָּנִין שֶׁהָיוּ עוֹשִׂין בְּרֹאשׁ הַכּוֹתָל אוֹ בְּרֹאשׁ הָאִילָן, וְהִגִּיעַ זְמָן תְּפִלָּה--יוֹרְדִין לְמַטָּה וּמִתְפַּלְּלִין, וְחוֹזְרִין לִמְלַאכְתָּן; וְאִם הָיוּ בְּרֹאשׁ הַזַּיִת אוֹ בְּרֹאשׁ הַתְּאֵנָה--מִתְפַּלְּלִין בִּמְקוֹמָן, מִפְּנֵי שֶׁטָּרְחָן מְרֻבֶּה.&nbsp; וּמַה הֶן מִתְפַּלְּלִין--אִם הָיוּ עוֹשִׂין בִּסְעוֹדָתָן בִּלְבָד, מִתְפַּלְּלִין שָׁלוֹשׁ תְּפִלּוֹת שֶׁלִּתְשַׁע עֶשְׂרֵה בְּרָכוֹת; הָיוּ עוֹשִׂין בִּשְׂכָרָן, מִתְפַּלְּלִין הֲבִינֵנוּ.&nbsp; וּבֵין כָּךְ וּבֵין כָּךְ, אֵין יוֹרְדִין לִפְנֵי הַתֵּבָה, וְאֵין נוֹשְׂאִין אֶת כַּפֵּיהֶן.</p>

<p><b>ה,י</b>&nbsp;&nbsp;[ט] הַשְׁוָיַת הַקּוֹל כֵּיצַד:&nbsp; לֹא יַגְבִּיהַּ קוֹלוֹ בִּתְפִלָּתוֹ, וְלֹא יִתְפַּלַּל בְּלִבּוֹ--אֵלָא מְחַתֵּךְ הַדְּבָרִים בִּשְׂפָתָיו, וּמַשְׁמִיעַ לְאָזְנוֹ בְּלַחַשׁ.&nbsp; וְלֹא יַשְׁמִיעַ קוֹלוֹ, אֵלָא אִם כֵּן הָיָה חוֹלֶה; אוֹ שְׁאֵינוּ יָכוֹל לְכַוַּן אֶת לִבּוֹ, עַד שֶׁיַּשְׁמִיעַ קוֹלוֹ--הֲרֵי זֶה מֻתָּר:&nbsp; וּבִלְבָד שֶׁלֹּא יִהְיֶה בַּצִּבּוּר, כְּדֵי שֶׁלֹּא תִטָּרֵף דַּעְתָּן מִקּוֹלוֹ.</p>

<p><b>ה,יא</b>&nbsp;&nbsp;[י] כְּרִיעָה כֵּיצַד:&nbsp; הַמִּתְפַּלֵּל כּוֹרֵעַ חָמֵשׁ כְּרִיעוֹת בְּכָל תְּפִלָּה וּתְפִלָּה--בִּבְרָכָה רִאשׁוֹנָה בַּתְּחִלָּה וּבַסּוֹף, וּבְהוֹדָיָה בַּתְּחִלָּה וּבַסּוֹף.&nbsp; וּכְשֶׁגּוֹמֵר הַתְּפִלָּה, כּוֹרֵעַ וּפוֹסֵעַ שָׁלוֹשׁ פְּסִיעוֹת לַאֲחוֹרָיו כִּשְׁהוּא כּוֹרֵעַ; וְנוֹתֵן שָׁלוֹם מִשְּׂמֹאל עַצְמוֹ, וְאַחַר כָּךְ מִיְּמִין עַצְמוֹ, וְאַחַר כָּךְ מַגְבִּיהַּ רֹאשׁוֹ מִן הַכְּרִיעָה.&nbsp; וְכִשְׁהוּא כּוֹרֵעַ בְּאַרְבַּע הַכְּרִיעוֹת, כּוֹרֵעַ בְּבָרוּךְ; וְכִשְׁהוּא זוֹקֵף, זוֹקֵף בַּשֵּׁם.&nbsp; בַּמֶּה דְּבָרִים אֲמוּרִים, בְּהִדְיוֹט.&nbsp; אֲבָל כּוֹהֵן גָּדוֹל--כּוֹרֵעַ בִּתְחִלַּת כָּל בְּרָכָה, וּבְסוֹף כָּל בְּרָכָה; וְהַמֶּלֶךְ--כֵּיוָן שֶׁשָּׁחָה בָּרִאשׁוֹנָה, אֵינוּ מַגְבִּיהַּ רֹאשׁוֹ עַד שֶׁגּוֹמֵר תְּפִלָּתוֹ.</p>

<p><b>ה,יב</b>&nbsp;&nbsp;[יא] וְלָמָּה נוֹתֵן שָׁלוֹם לִשְׂמֹאלוֹ תְּחִלָּה, מִפְּנֵי שֶׁשְּׂמֹאלוֹ הִיא יָמִין שֶׁכְּנֶגֶד פָּנָיו:&nbsp; כְּלוֹמַר שְׁהוּא עוֹמֵד לִפְנֵי הַמֶּלֶךְ, נוֹתֵן שָׁלוֹם לִימִין הַמֶּלֶךְ וְאַחַר כָּךְ לִשְׂמֹאל הַמֶּלֶךְ; וְקָבְעוּ שֶׁיִּפָּטֵר מִן הַתְּפִלָּה, כְּמוֹ שֶׁיִּהְיוּ נִפְטָרִין מִלִּפְנֵי הַמֶּלֶךְ.</p>

<p><b>ה,יג</b>&nbsp;&nbsp;[יב] כָּל הַכְּרִיעוֹת הָאֵלּוּ--צָרִיךְ שֶׁיִּכְרַע בָּהֶן עַד שֶׁיִּתְפַּקְפְּקוּ כָּל חֻלְיוֹת שֶׁבַּשִּׁדְרָה, וְיֵעָשֶׂה כְּקֶשֶׁת; וְאִם שָׁחָה מְעַט וְצִעַר עַצְמוֹ, וְנִרְאָה כְּכוֹרֵעַ בְּכָל כּוֹחוֹ--אֵינוּ חוֹשֵׁשׁ.</p>

<p><b>ה,יד</b>&nbsp;&nbsp;[יג] הִשְׁתַּחֲוָיָה כֵּיצַד:&nbsp; אַחַר שֶׁמַּגְבִּיהַּ רֹאשׁוֹ מִכְּרִיעָה חֲמִישִׁית, יוֹשֵׁב לָאָרֶץ, וְנוֹפֵל עַל פָּנָיו אָרְצָה, וּמִתְחַנֵּן בְּכָל תַּחֲנוּנִים שֶׁיִּרְצֶה.&nbsp; כְּרִיעָה הָאֲמוּרָה בְּכָל מָקוֹם, עַל בִּרְכַּיִם; קִדָּה, עַל אַפַּיִם; הִשְׁתַּחֲוָיָה--זֶה פִּשּׁוּט יָדַיִם וְרַגְלַיִם, עַד שֶׁנִּמְצָא מֻטָּל עַל פָּנָיו עַל הָאָרֶץ.</p>

<p><b>ה,טו</b>&nbsp;&nbsp;[יד] כִּשְׁהוּא עוֹשֶׂה נְפִילַת פָּנִים אַחַר תְּפִלָּה, יֵשׁ מִי שְׁהוּא עוֹשֶׂה קִדָּה, וְיֵשׁ מִי שְׁהוּא עוֹשֶׂה הִשְׁתַּחֲוָיָה; וְאָסוּר לַעֲשׂוֹת הִשְׁתַּחֲוָיָה עַל הָאֲבָנִים אֵלָא בַּמִּקְדָּשׁ, כְּמוֹ שֶׁבֵּאַרְנוּ בְּהִלְכּוֹת עֲבוֹדָה זָרָה.&nbsp; וְאֵין אָדָם חָשׁוּב רַשָּׁאי לִפֹּל עַל פָּנָיו, אֵלָא אִם כֵּן הוּא יוֹדֵעַ בְּעַצְמוֹ שְׁהוּא צַדִּיק כִּיהוֹשׁוּעַ; אֲבָל מַטֶּה הוּא פָּנָיו מְעַט, וְאֵינוּ כּוֹבֵשׁ אוֹתוֹ בַּקַּרְקָע.&nbsp; וּמֻתָּר לָאָדָם לְהִתְפַּלַּל בְּמָקוֹם זֶה, וְלִנְפֹּל עַל פָּנָיו בְּמָקוֹם אַחֵר.</p>

<p><b>ה,טז</b>&nbsp;&nbsp;[טו] מִנְהָג פָּשׁוּט בְּכָל יִשְׂרָאֵל, שְׁאֵין נְפִילַת פָּנִים בְּשַׁבָּתוֹת וּבְמוֹעֲדוֹת, וְלֹא בְּרֹאשׁ הַשָּׁנָה, וְלֹא בְּרָאשֵׁי חֳדָשִׁים וּבַחֲנֻכָּה וּפוּרִים, וְלֹא בַּמִּנְחָה שֶׁלְּעַרְבֵּי שַׁבָּתוֹת וְיָמִים טוֹבִים, וְלֹא בָּעַרְבִּית שֶׁבְּכָל יוֹם.&nbsp; וְיֵשׁ יְחִידִים שֶׁנּוֹפְלִין עַל פְּנֵיהֶם, בָּעַרְבִּית.&nbsp; וּבְיוֹם הַכִּפּוּרִים בִּלְבָד, נוֹפְלִין עַל פְּנֵיהֶם בְּכָל תְּפִלָּה וּתְפִלָּה, מִפְּנֵי שְׁהוּא יוֹם תְּחִנָּה וּבַקָּשָׁה וְתַעְנִית.
<br>&nbsp;</p>

<h2>הִלְכּוֹת תְּפִלָּה פֵּרֶק ו</h2>

<p><b>ו,א</b>&nbsp;&nbsp;אָסוּר לוֹ לָאָדָם לַעֲבֹר אֲחוֹרֵי בֵּית הַכְּנֶסֶת בְּשָׁעָה שֶׁהַצִּבּוּר מִתְפַּלְּלִין, אֵלָא אִם כֵּן הָיָה נוֹשֵׂא מַשּׂאוּי; אוֹ אִם הָיָה לְבֵית הַכְּנֶסֶת שְׁנֵי פְּתָחִים בִּשְׁתֵּי רוּחוֹת, שֶׁהָרוֹאֶה אוֹמֵר שֶׁמֶּא יֵלֵךְ וְיִכָּנֵס בַּפֶּתַח הָאַחֵר.&nbsp; וְכֵן אִם הָיָה בָּעִיר שְׁנֵי בָּתֵּי כְּנָסִיּוֹת, יֹאמַר הָרוֹאֶה שֶׁמֶּא יֵלֵךְ לְבֵית הַכְּנֶסֶת הָרָגִיל בּוֹ.&nbsp; וְאִם הָיָה לוֹ תְּפִלִּין בְּרֹאשׁוֹ--מֻתָּר לַעֲבֹר, וְאַף עַל פִּי שְׁאֵין שָׁם אֶחָד מִכָּל אֵלּוּ:&nbsp; שֶׁהַתְּפִלִּין מוֹכִיחִין עָלָיו שְׁהוּא רוֹדֵף אַחַר הַמִּצְווֹת, וְאֵינוּ מִמְּבַטְּלֵי הַתְּפִלָּה.</p>

<p><b>ו,ב</b>&nbsp;&nbsp;הַמִּתְפַּלֵּל עִם הַצִּבּוּר, לֹא יַאֲרִיךְ בִּתְפִלָּתוֹ יָתֵר מִדַּי.&nbsp; אֲבָל בֵּינוֹ לְבֵין עַצְמוֹ, הָרְשׁוּת בְּיָדוֹ:&nbsp; אִם בָּא לוֹמַר אַחַר תְּפִלָּתוֹ, אַפִלּוּ כְּסֵדֶר וִדּוּי יוֹם הַכִּפּוּרִים--אוֹמֵר; וְכֵן אִם רָצָה לְהוֹסִיף בְּכָל בְּרָכָה וּבְרָכָה מִן הָאֶמְצָעִיּוֹת, מֵעֵין הַבְּרָכָה--מוֹסִיף.</p>

<p><b>ו,ג</b>&nbsp;&nbsp;כֵּיצַד:&nbsp; הָיָה לוֹ חוֹלֶה--מְבַקֵּשׁ עָלָיו רַחֲמִים בְּבִרְכַת חוֹלִים, כְּפִי צַחוּת לְשׁוֹנוֹ; הָיָה צָרִיךְ לְפַרְנָסָה, מוֹסִיף תְּחִנָּה וּבַקָּשָׁה בְּבִרְכַת הַשָּׁנִים.&nbsp; וְעַל דֶּרֶךְ זוֹ, בְּכָל אַחַת מֵהֶן.&nbsp; וְאִם רָצָה לִשְׁאֹל כָּל צְרָכָיו בְּשׁוֹמֵעַ תְּפִלָּה, שׁוֹאֵל; אֲבָל לֹא יִשְׁאַל לֹא בְּשָׁלוֹשׁ רִאשׁוֹנוֹת, וְלֹא בְּשָׁלוֹשׁ אַחֲרוֹנוֹת.</p>

<p><b>ו,ד</b>&nbsp;&nbsp;אָסוּר לוֹ לָאָדָם שֶׁיִּטְעֹם כְּלוּם אוֹ שֶׁיַּעֲשֶׂה מְלָאכָה, מֵאַחַר שֶׁיַּעֲלֶה עַמּוּד הַשַּׁחַר, עַד שֶׁיִּתְפַּלַּל תְּפִלַּת שַׁחְרִית; וְכֵן לֹא יַשְׁכִּים לְפֶתַח חֲבֵרוֹ לִשְׁאֹל בִּשְׁלוֹמוֹ, קֹדֶם שֶׁיִּתְפַּלַּל תְּפִלַּת שַׁחְרִית.&nbsp; וְלֹא יֵצֵא לַדֶּרֶךְ, קֹדֶם שֶׁיִּתְפַּלַּל.&nbsp; אֲבָל טוֹעֵם הוּא וְעוֹשֶׂה מְלָאכָה קֹדֶם מוּסָף, וְקֹדֶם מִנְחָה; אֲבָל אֵינוּ סוֹעֵד, סָמוּךְ לַמִּנְחָה.</p>

<p><b>ו,ה</b>&nbsp;&nbsp;כֵּיוָן שֶׁהִגִּיעַ זְמָן מִנְחָה גְּדוֹלָה--לֹא יִכָּנֵס לַמֶּרְחֵץ, אַפִלּוּ לְהָזִיעַ, עַד שֶׁיִּתְפַּלַּל, שֶׁמֶּא יִתְעַלַּף וְיִבָּטֵל מִן הַתְּפִלָּה; וְלֹא לֶאֱכֹל, אַפִלּוּ אֲכִילַת עֲרַאי, שֶׁמֶּא יִמָּשֵׁךְ בַּאֲכִילָה; וְלֹא לָדוּן, אַפִלּוּ בִּגְמָר דִּין, שֶׁמֶּא יִסָּתֵר הַדִּין וְיִמָּשֵׁךְ וְיִבָּטֵל מִן הַתְּפִלָּה.&nbsp; וְכֵן לֹא יֵשֵׁב לִפְנֵי הַסַּפָּר, אַפִלּוּ תַּסְפֹּרֶת הִדְיוֹט, עַד שֶׁיִּתְפַּלַּל, שֶׁמֶּא יִשָּׁבֵר הַזּוֹג; וְלֹא יִכָּנֵס לַבֻּרְסְקֵי סָמוּךְ לַמִּנְחָה, עַד שֶׁיִּתְפַּלַּל, שֶׁמֶּא יִרְאֶה הֶפְסֵד בִּמְלַאכְתּוֹ וְיִתְעַסַּק בָּהּ וְיִתְעַכַּב מִן הַתְּפִלָּה.&nbsp; וְאִם הִתְחִיל בְּאַחַת מֵאֵלּוּ--לֹא יַפְסִיק אֵלָא גּוֹמֵר, וְאַחַר כָּךְ מִתְפַּלֵּל מִנְחָה.</p>

<p><b>ו,ו</b>&nbsp;&nbsp;מֵאֵימָתַי הַתְחָלַת הַתַּסְפֹּרֶת, מִשֶּׁיַּנִּיחַ מַעְפֹּרֶת הַסַּפָּרִין עַל בִּרְכָּיו.&nbsp; וּמֵאֵימָתַי הַתְחָלַת הַמֶּרְחֵץ, מִשֶּׁיִּפְשֹׁט בֶּגֶד הַסָּמוּךְ לִבְשָׂרוֹ.&nbsp; וּמֵאֵימָתַי הַתְחָלַת הַבֻּרְסְקֵי, מִשֶּׁיִּקְשֹׁר בֵּין כְּתֵפָיו כְּמוֹ שֶׁהָאֻמָּנִין קוֹשְׁרִין.&nbsp; וּמֵאֵימָתַי הַתְחָלַת אֲכִילָה--לִבְנֵי אֶרֶץ יִשְׂרָאֵל, מִשֶּׁיִּטֹּל יָדָיו; וְלִבְנֵי בָּבֶל, מִשֶּׁיַּתִּיר חֲגוֹרוֹ.&nbsp; וּמֵאֵימָתַי הַתְחָלַת הַדִּין, מִשֶּׁיִּתְעַטְּפוּ הַדַּיָּנִין וְיֵשְׁבוּ; וְאִם הָיוּ יוֹשְׁבִין, מִשֶּׁיַּתְחִילוּ בַּעֲלֵי דִּינִין.</p>

<p><b>ו,ז</b>&nbsp;&nbsp;אַף עַל פִּי שֶׁתְּפִלַּת הָעֶרֶב רְשׁוּת, לֹא יָבוֹא אָדָם מִמְּלַאכְתּוֹ וְיֹאמַר, אֹכַל מְעַט וְאֶשְׁתֶה מְעַט וְאִישַׁן קִמְעָה, וְאַחַר כָּךְ אֶתְפַּלַּל--שֶׁמֶּא תֶּאֱנֹס אוֹתוֹ שִׁינָה, וְנִמְצָא יָשֵׁן כָּל הַלַּיְלָה; אֵלָא מִתְפַּלֵּל עַרְבִּית, וְאַחַר כָּךְ אוֹכֵל וְשׁוֹתֶה אוֹ יִישַׁן.&nbsp; וּמֻתָּר לְהִסְתַּפַּר וּלְהִכָּנֵס לַמֶּרְחֵץ, סָמוּךְ לַשַּׁחְרִית, מִפְּנֵי שֶׁלֹּא גָזְרוּ אֵלָא סָמוּךְ לַמִּנְחָה שְׁהוּא דָּבָר הַמָּצוּי, שֶׁרֹב הָעָם נִכְנָסִין בַּיּוֹם; אֲבָל בַּשַּׁחַר, דָּבָר שְׁאֵינוּ מָצוּי, לֹא גָזְרוּ בּוֹ.</p>

<p><b>ו,ח</b>&nbsp;&nbsp;מִי שֶׁהָיָה עוֹסֵק בְּתַלְמוּד תּוֹרָה, וְהִגִּיעַ זְמָן תְּפִלָּה--פּוֹסֵק וּמִתְפַּלֵּל; וְאִם הָיְתָה תּוֹרָתוֹ אֻמָּנוּתוֹ וְאֵינוּ עוֹשֶׂה מְלָאכָה כְּלָל, וְהָיָה עוֹסֵק בַּתּוֹרָה בְּשָׁעַת תְּפִלָּה--אֵינוּ פּוֹסֵק, שֶׁמִּצְוַת תַּלְמוּד תּוֹרָה גְּדוֹלָה מִמִּצְוַת תְּפִלָּה.&nbsp; וְכָל הָעוֹסֵק בְּצָרְכֵּי רַבִּים, כְּעוֹסֵק בְּדִבְרֵי תּוֹרָה.</p>

<p><b>ו,ט</b>&nbsp;&nbsp;אֵין הַמִּתְפַּלֵּל מַפְסִיק תְּפִלָּתוֹ, אֵלָא מִפְּנֵי סַכָּנַת נְפָשׁוֹת בִּלְבָד.&nbsp; אַפִלּוּ מֶלֶךְ יִשְׂרָאֵל שׁוֹאֵל בִּשְׁלוֹמוֹ, לֹא יְשִׁיבֶנּוּ; אֲבָל פּוֹסֵק הוּא לְמֶלֶךְ גּוֹי, שֶׁמֶּא יַהַרְגֶנּוּ.&nbsp; הָיָה עוֹמֵד בַּתְּפִלָּה, וְרָאָה מֶלֶךְ גּוֹי אוֹ אַנָּס בָּא כְּנֶגְדּוֹ--יְקַצַּר; וְאִם אֵינוּ יָכוֹל, יַפְסִיק.&nbsp; וְכֵן אִם רָאָה נְחָשִׁים וְעַקְרַבִּים בָּאִין כְּנֶגְדּוֹ--אִם הִגִּיעוּ אֵלָיו וְהָיָה דַּרְכָּן בְּאוֹתוֹ הַמָּקוֹם שְׁהֶן מְמִיתִין, פּוֹסֵק וּבוֹרֵחַ; וְאִם לֹא הָיָה דַּרְכָּן לְהָמִית, אֵינוּ פּוֹסֵק.</p>

<p><b>ו,י</b>&nbsp;&nbsp;נָשִׁים וַעֲבָדִים וּקְטַנִּים, חַיָּבִין בַּתְּפִלָּה.&nbsp; וְכָל אִישׁ שֶׁפָּטוּר מִקִּרְיַת שְׁמַע, פָּטוּר מִן הַתְּפִלָּה; וְכָל הַמְּלַוִּין אֶת הַמֵּת, אַף עַל פִּי שְׁאֵין לַמִּטָּה צֹרֶךְ בָּהֶן, פְּטוּרִין מִן הַתְּפִלָּה.
<br>&nbsp;</p>

<h2>הִלְכּוֹת תְּפִלָּה פֵּרֶק ז</h2>

<p><b>ז,א</b>&nbsp;&nbsp;כְּשֶׁתִּקְּנוּ חֲכָמִים דִּבְרֵי תְּפִלּוֹת אֵלּוּ, תִּקְּנוּ בְּרָכוֹת אֲחֵרוֹת לְבָרַךְ אוֹתָן בְּכָל יוֹם; וְאֵלּוּ הֶן:&nbsp; כְּשֶׁיִּכָּנֵס אָדָם לְמִטָּתוֹ לִישַׁן בַּלַּיְלָה, מְבָרֵךְ:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַמַּפִּיל חֶבְלֵי שִׁינָה עַל עֵינַי, וּמֵאִיר לְאִישׁוֹן בַּת עָיִן; יְהִי רָצוֹן מִלְּפָנֶיךָ ה' אֱלֹהַי, שֶׁתַּצִּילֵנִי מִיֵּצֶר רָע, וּמִפֶּגַע רָע, וְאַל יְבַהֲלוּנִי חֲלוֹמוֹת רָעוֹת וְלֹא הִרְהוּרִים רָעִים, וְתִהְיֶה מִטָּתִי שְׁלֵמָה לְפָנֶיךָ, וְתַעֲמִידֵנִי מִמֶּנָּה לְחַיִּים וּלְשָׁלוֹם, וְהָאִירָה עֵינַי פֶּן אִישַׁן הַמָּוֶת; בָּרוּךְ אַתָּה ה', הַמֵּאִיר לְכָל הָעוֹלָם.</p>

<p><b>ז,ב</b>&nbsp;&nbsp;וְקוֹרֶא פָּרָשָׁה רִאשׁוֹנָה מִקִּרְיַת שְׁמַע, וְיִישַׁן; וְאִם אֲנָסַתְהוּ שִׁינָה--קוֹרֶא אַפִלּוּ פָּסוּק רִאשׁוֹן אוֹ פְּסוּקֵי רַחֲמִים, וְאַחַר כָּךְ יִישַׁן.</p>

<p><b>ז,ג</b>&nbsp;&nbsp;בְּשָׁעָה שֶׁיִּיקַץ בְּסוֹף שִׁינָתוֹ, מְבָרֵךְ וְהוּא עַל מִטָּתוֹ כָּךְ:&nbsp; אֱלֹהַי, הַנְּשָׁמָה שֶׁנָּתַתָּ בִּי טְהוֹרָה--אַתָּה בְרָאתָהּ, וְאַתָּה יְצַרְתָּהּ, וְאַתָּה נְפַחְתָּהּ בִּי, וְאַתָּה מְשַׁמְּרָהּ בְּקִרְבִּי, וְאַתָּה עֲתִיד לִטְּלָהּ מִמֶּנִּי, וְאַתָּה עֲתִיד לְהַחְזִירָהּ לִי לָעֲתִיד לָבוֹא; וְכָל זְמָן שֶׁהַנְּשָׁמָה בְקִרְבִּי, מוֹדֶה אֲנִי לְפָנֶיךָ ה' אֱלֹהַי, רִבּוֹן כָּל הַמַּעֲשִׂים; בָּרוּךְ אַתָּה ה', הַמַּחְזִיר נְשָׁמוֹת לִפְגָרִים מֵתִים.</p>

<p><b>ז,ד</b>&nbsp;&nbsp;כְּשֶׁשּׁוֹמֵעַ קוֹל הַתֻּרְנְגוֹל--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַנּוֹתֵן לַשֶּׂכְוִי בִינָה לְהָבִין בֵּין יוֹם וּבֵין לַיְלָה.&nbsp; כְּשֶׁלּוֹבֵשׁ בְּגָדָיו--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, מַלְבִּישׁ עֲרֻמִּים.&nbsp; כְּשֶׁמַּנִּיחַ סְדִינוֹ עַל רֹאשׁוֹ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, עוֹטֵר יִשְׂרָאֵל בַּתִּפְאָרָה.&nbsp; כְּשֶׁמַּעְבִיר יָדָיו עַל עֵינָיו--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, פּוֹקֵחַ עִוְרִים.&nbsp; כְּשֶׁיֵּשֵׁב עַל מִטָּתוֹ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, מַתִּיר אֲסוּרִים.&nbsp; כְּשֶׁמּוֹרִיד רַגְלָיו מִן הַמִּטָּה וּמַנִּיחָם עַל הָאָרֶץ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, רוֹקַע הָאָרֶץ עַל הַמָּיִם.&nbsp; כְּשֶׁעוֹמֵד--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, זוֹקֵף כְּפוּפִים.&nbsp; כְּשֶׁנּוֹטֵל יָדָיו--מְבָרֵךְ תְּחִלָּה בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל נְטִילַת יָדָיִם.&nbsp; כְּשֶׁרוֹחֵץ פָּנָיו--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַמַּעֲבִיר שִׁינָה מֵעֵינַי וּתְנוּמָה מֵעַפְעַפַּי; יְהִי רָצוֹן מִלְּפָנֶיךָ ה' אֱלֹהַי וֵאלֹהֵי אֲבוֹתַי, שֶׁתַּרְגִּילֵנִי לִדְבַר מִצְוָה, וְאַל תַּרְגִּילֵנִי לִדְבַר עֲבֵרָה, וְתַשְׁלֶט בִּי יֵצֶר טוֹב, וְאַל תַּשְׁלֶט בִּי יֵצֶר רָע, וּתְחַזְּקֵנִי בְּמִצְווֹתֶיךָ, וְתִתֵּן חֶלְקִי בְּתוֹרָתֶךָ, וְתִתְּנֵנִי לְחֵן לְחֶסֶד וּלְרַחֲמִים בְּעֵינֶיךָ וּבְעֵינֵי כָל רוֹאַי, וְתִגְמְלֵנִי חֲסָדִים טוֹבִים מִלְּפָנֶיךָ; בָּרוּךְ אַתָּה ה', גּוֹמֵל חֲסָדִים טוֹבִים.</p>

<p><b>ז,ה</b>&nbsp;&nbsp;וְכָל זְמָן שֶׁיִּכָּנֵס אָדָם לְבֵית הַכִּסֵּא--אוֹמֵר קֹדֶם שֶׁיִּכָּנֵס, הִתְכַּבְּדוּ מְכֻבָּדִים קְדוֹשִׁים, מְשָׁרְתֵי עֶלְיוֹן, שִׁמְרוּנִי עַד שֶׁאֶכָּנֵס וְאֵצֵא, כִּי זֶה דַּרְכָּן שֶׁלִּבְנֵי אָדָם.&nbsp; וְאַחַר שֶׁיֵּצֵא--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר יָצַר אֶת הָאָדָם בְּחָכְמָה, וּבָרָא בוֹ נְקָבִים נְקָבִים וַחֲלָלִים חֲלָלִים, מֵהֶן סְתוּמִים וּמֵהֶן פְּתוּחִים, שְׁאִם יִסָּתֵם אֶחָד מֵהֶן אוֹ יִפָּתֵחַ, אֵינוּ יָכוֹל לְהִתְקַיֵּם אַפִלּוּ שָׁעָה אַחַת; בָּרוּךְ אַתָּה ה', רוֹפֵא כָל בָּשָׂר וּמַפְלִיא לַעֲשׂוֹת.</p>

<p><b>ז,ו</b>&nbsp;&nbsp;כְּשֶׁחוֹגֵר חֲגוֹרוֹ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אוֹזֵר יִשְׂרָאֵל בִּגְבוּרָה.&nbsp; כְּשֶׁלּוֹבֵשׁ מַנְעָלוֹ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָשָׂה לִי כָל צְרָכָי.&nbsp; כְּשֶׁמְּהַלֵּךְ לָצֵאת לַדֶּרֶךְ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הַמֵּכִין מִצְעֲדֵי גָבֶר.&nbsp; וּמְבָרֵךְ אָדָם בְּכָל יוֹם--בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁלֹּא עָשָׂנִי גּוֹי; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁלֹּא עָשָׂנִי עֶבֶד; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁלֹּא עָשָׂנִי אִשָּׁה.</p>

<p><b>ז,ז</b>&nbsp;&nbsp;שְׁמוֹנֶה עֶשְׂרֵה בְּרָכוֹת אֵלּוּ, אֵין לָהֶן סֵדֶר, אֵלָא מְבָרֵךְ כָּל אַחַת מֵהֶן עַל דָּבָר שֶׁהַבְּרָכָה בִּשְׁבִילוֹ, בְּשָׁעָתוֹ.&nbsp; כֵּיצַד--הֲרֵי שֶׁחָגַר חֲגוֹרוֹ וְהוּא עַל מִטָּתוֹ, מְבָרֵךְ אוֹזֵר יִשְׂרָאֵל; שָׁמַע קוֹל הַתֻּרְנְגוֹל אַחַר כָּךְ, מְבָרֵךְ הַנּוֹתֵן לַשֶּׂכְוִי בִינָה.&nbsp; וְכָל בְּרָכָה מֵהֶן שֶׁלֹּא נִתְחַיַּב בָּהּ, אֵינוּ מְבָרֵךְ אוֹתָהּ.</p>

<p><b>ז,ח</b>&nbsp;&nbsp;כֵּיצַד:&nbsp; לָן בִּכְסוּתוֹ, אֵינוּ מְבָרֵךְ כְּשֶׁעוֹמֵד מַלְבִּישׁ עֲרֻמִּים; הָלַךְ יָחֵף, אֵינוּ מְבָרֵךְ שֶׁעָשָׂה לִי כָל צְרָכָי.&nbsp; בְּיוֹם הַכִּפּוּרִים וְתִשְׁעָה בְּאָב, שְׁאֵין שָׁם רְחִיצָה, אֵינוּ מְבָרֵךְ עַל נְטִילַת יָדָיִם, וְלֹא הַמַּעֲבִיר שִׁינָה.&nbsp; אִם לֹא נִכְנַס לְבֵית הַכִּסֵּא, אֵינוּ מְבָרֵךְ אֲשֶׁר יָצַר אֶת הָאָדָם.&nbsp; וְכֵן שְׁאָר בְּרָכוֹת אֵלּוּ.</p>

<p><b>ז,ט</b>&nbsp;&nbsp;נָהֲגוּ הָעָם בְּרֹב עָרֵינוּ, לְבָרַךְ בְּרָכוֹת אֵלּוּ כֻּלָּן זוֹ אַחַר זוֹ בְּבֵית הַכְּנֶסֶת, בֵּין נִתְחַיְּבוּ בָּהֶן, בֵּין לֹא נִתְחַיְּבוּ בָּהֶן.&nbsp; וּטְעוּת הִיא בְּיָדָם, וְאֵין רָאוּי לַעֲשׂוֹת כֵּן.&nbsp; וְלֹא יְבָרַךְ אָדָם בְּרָכָה, אֵלָא אִם כֵּן נִתְחַיַּב בָּהּ.</p>

<p><b>ז,י</b>&nbsp;&nbsp;הַמַּשְׁכִּים לִקְרוֹת בַּתּוֹרָה קֹדֶם שֶׁיִּקְרָא קִרְיַת שְׁמַע, בֵּין קָרָא בְּתוֹרָה שֶׁבִּכְתָב בֵּין בְּתוֹרָה שֶׁבְּעַל פֶּה--נוֹטֵל יָדָיו תְּחִלָּה, וּמְבָרֵךְ שָׁלוֹשׁ בְּרָכוֹת, וְאַחַר כָּךְ קוֹרֶא; וְאֵלּוּ הֶן:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל דִּבְרֵי תּוֹרָה.&nbsp; הַעֲרֵב נָא ה' אֱלֹהֵינוּ, אֶת דִּבְרֵי תּוֹרָתְךָ בְּפִינוּ וּבְפִיפִיּוֹת עַמְּךָ כָל בֵּית יִשְׂרָאֵל, וְנִהְיֶה אֲנַחְנוּ וְצֶאֱצָאֵינוּ וְצֶאֱצָאֵי עַמְּךָ כָל בֵּית יִשְׂרָאֵל, יוֹדְעֵי שְׁמֶךָ וְלוֹמְדֵי תּוֹרָתְךָ לִשְׁמָהּ; בָּרוּךְ אַתָּה ה', נוֹתֵן הַתּוֹרָה.&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר בָּחַר בָּנוּ מִכָּל הָעַמִּים וְנָתַן לָנוּ אֶת תּוֹרָתוֹ; בָּרוּךְ אַתָּה ה', נוֹתֵן הַתּוֹרָה.</p>

<p><b>ז,יא</b>&nbsp;&nbsp;בְּכָל יוֹם, חַיָּב אָדָם לְבָרַךְ שָׁלוֹשׁ בְּרָכוֹת אֵלּוּ, וְאַחַר כָּךְ קוֹרֶא מְעַט מִדִּבְרֵי תּוֹרָה.&nbsp; וְנָהֲגוּ הָעָם, לִקְרוֹת בִּרְכַת כּוֹהֲנִים; וְיֵשׁ מְקוֹמוֹת שֶׁקּוֹרִין "צַו אֶת-בְּנֵי יִשְׂרָאֵל" (במדבר כח,ב); וְיֵשׁ מְקוֹמוֹת שֶׁקּוֹרִין שְׁתֵּיהֶם.&nbsp; וְקוֹרִין פְּרָקִים אוֹ הֲלָכוֹת מִן הַמִּשְׁנָה, אוֹ מִן הַבַּרַּיְתּוֹת.</p>

<p><b>ז,יב</b>&nbsp;&nbsp;וְשִׁבְּחוּ חֲכָמִים הָרִאשׁוֹנִים, לְמִי שֶׁקּוֹרֶא זְמִירוֹת מִסֵּפֶר תִּלִּים בְּכָל יוֹם, וְהֶן מִ"תְּהִלָּה, לְדָוִד" (תהילים קמה,א), עַד סוֹף הַסֵּפֶר.&nbsp; וּכְבָר נָהֲגוּ הָעָם לִקְרוֹת פְּסוּקִים לִפְנֵיהֶם, וּלְאַחֲרֵיהֶם; וְתִקְּנוּ חֲכָמִים בְּרָכָה לִפְנֵי הַזְּמִירוֹת, וְהִיא בָּרוּךְ שֶׁאָמַר, וּבְרָכָה לְאַחֲרֵיהֶן, וְהִיא יִשְׁתַּבַּח .&nbsp;.&nbsp;.&nbsp; וְאַחַר כָּךְ מְבָרֵךְ עַל קִרְיַת שְׁמַע, וְקוֹרֶא קִרְיַת שְׁמַע.</p>

<p><b>ז,יג</b>&nbsp;&nbsp;יֵשׁ מְקוֹמוֹת שֶׁנָּהֲגוּ לִקְרוֹת בְּכָל יוֹם אַחַר שֶׁמְּבָרְכִין יִשְׁתַּבַּח, שִׁירַת הַיָּם, וְאַחַר כָּךְ מְבָרְכִין עַל שְׁמַע; וְיֵשׁ מְקוֹמוֹת שֶׁקּוֹרִין שִׁירַת הַאֲזִינוּ; וְיֵשׁ יְחִידִים, שֶׁקּוֹרִין שְׁתֵּי הַשִּׁירוֹת:&nbsp; הַכֹּל לְפִי הַמִּנְהָג.</p>

<p><b>ז,יד</b>&nbsp;&nbsp;חַיָּב אָדָם לְבָרַךְ מֵאָה בְּרָכוֹת בְּכָל יוֹם, בֵּין הַיּוֹם וְהַלַּיְלָה.&nbsp; וּמַה הֶן מֵאָה בְּרָכוֹת אֵלּוּ:&nbsp; שָׁלוֹשׁ וְעֶשְׂרִים בְּרָכוֹת שֶׁמָּנִינוּ בְּפֵרֶק זֶה, וְשֶׁבַע בְּרָכוֹת שֶׁלְּקִרְיַת שְׁמַע שַׁחְרִית וְעַרְבִּית לְפָנֶיהָ וּלְאַחֲרֶיהָ; וּכְשֶׁמִּתְעַטֵּף בַּצִּיצִית, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהִתְעַטֵּף בַּצִּיצִית; וּכְשֶׁלּוֹבֵשׁ תְּפִלִּין, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהַנִּיחַ תְּפִלִּין; וְשָׁלוֹשׁ תְּפִלּוֹת, בְּכָל תְּפִלָּה מֵהֶן שְׁמוֹנֶה עֶשְׂרֵה בְּרָכוֹת.&nbsp; הֲרֵי שִׁשָּׁה וּשְׁמוֹנִים בְּרָכוֹת; וְכִשְׁהוּא אוֹכֵל שְׁתֵּי סְעוֹדוֹת שֶׁלְּכָל יוֹם, מְבָרֵךְ אַרְבַּע עֶשְׂרֵה בְּרָכוֹת, שֶׁבַע בְּרָכוֹת בְּכָל סְעוֹדָה--אַחַת כְּשֶׁנּוֹטֵל יָדָיו תְּחִלָּה, וְעַל הַמָּזוֹן אַחַת בַּתְּחִלָּה וְשָׁלוֹשׁ בַּסּוֹף, וְעַל הַמַּיִם לְפָנָיו וּלְאַחֲרָיו, הֲרֵי שֶׁבַע.</p>

<p><b>ז,טו</b>&nbsp;&nbsp;בַּזְּמָן הַזֶּה שֶׁתִּקְּנוּ בִּרְכַת הַמִּינִים בַּתְּפִלָּה, וְהוֹסִיפוּ הַטּוֹב וְהַמֵּטִיב בְּבִרְכַת הַמָּזוֹן--נִמְצְאוּ חָמֵשׁ בְּרָכוֹת יְתֵרוֹת.&nbsp; בְּשַׁבָּתוֹת וְיָמִים טוֹבִים שֶׁהַתְּפִלָּה שֶׁבַע בְּרָכוֹת, וְכֵן אִם לֹא נִתְחַיַּב בִּשְׁאָר יָמִים בְּכָל הַבְּרָכוֹת הָאֵלּוּ, כְּגוֹן שֶׁלֹּא יָשַׁן כָּל הַלַּיְלָה, וְלֹא הִתִּיר חֲגוֹרוֹ, וְלֹא נִכְנַס לְבֵית הַכִּסֵּא, וְכַיּוֹצֶא בְּאֵלּוּ--צָרִיךְ לְהַשְׁלִים מֵאָה בְּרָכוֹת מִבְּרָכוֹת שֶׁלְּפֵּרוֹת.</p>

<p><b>ז,טז</b>&nbsp;&nbsp;כֵּיצַד--אוֹכֵל מְעַט יָרָק, וּמְבָרֵךְ לְפָנָיו וּלְאַחֲרָיו; וְחוֹזֵר וְאוֹכֵל מְעַט מִפְּרִי זֶה, וּמְבָרֵךְ לְפָנָיו וּלְאַחֲרָיו, וּמְעַט מִפְּרִי זֶה, וּמְבָרֵךְ לְפָנָיו וּלְאַחֲרָיו.&nbsp; שָׁתָה יַיִן, מְבָרֵךְ לְפָנָיו וּלְאַחֲרָיו.&nbsp; וּמוֹנֶה כָּל הַבְּרָכוֹת, עַד שֶׁמַּשְׁלִים מֵאָה בְּכָל יוֹם.</p>

<p><b>ז,יז</b>&nbsp;&nbsp;סֵדֶר תְּפִלּוֹת, כָּךְ הוּא:&nbsp; בַּשַּׁחַר, מַשְׁכִּים אָדָם וּמְבָרֵךְ בְּרָכוֹת אֵלּוּ, וְקוֹרֶא הַזְּמִירוֹת וּמְבָרֵךְ לִפְנֵיהֶן וּלְאַחֲרֵיהֶן.&nbsp; וְקוֹרֶא אֶת שְׁמַע וּמְבָרֵךְ לְפָנֶיהָ וּלְאַחֲרֶיהָ, וּמְדַלֵּג הַקְּדֻשָּׁה מִבְּרָכָה רִאשׁוֹנָה שֶׁלְּפָנֶיהָ, שְׁאֵין הַיָּחִיד אוֹמֵר קְדֻשָּׁה; וְכִשְׁהוּא חוֹתֵם גָּאַל יִשְׂרָאֵל, מִיָּד יַעֲמֹד כְּדֵי שֶׁיִּסְמֹךְ גְּאֻלָּה לִתְפִלָּה, וּמִתְפַּלֵּל מֵעוֹמֵד כְּמוֹ שֶׁאָמַרְנוּ.&nbsp; וּכְשֶׁיַּשְׁלִים, יֵשֵׁב וְיִפֹּל עַל פָּנָיו, וּמִתְחַנֵּן; וּמַגְבִּיהַּ רֹאשׁוֹ, וּמִתְחַנֵּן מְעַט וְהוּא יוֹשֵׁב, בְּדִבְרֵי תַּחֲנוּנִים.&nbsp; וְאַחַר כָּךְ יִקְרָא "תְּהִלָּה, לְדָוִד" (תהילים קמה,א), וְיִתְחַנַּן כְּפִי כּוֹחוֹ, וְיִפָּטֵר לְמַעֲשָׂיו.</p>

<p><b>ז,יח</b>&nbsp;&nbsp;וּבִתְפִלַּת הַמִּנְחָה, מַתְחִיל לִקְרוֹת "תְּהִלָּה, לְדָוִד" (תהילים קמה,א), מִיּוֹשֵׁב; וְאַחַר כָּךְ עוֹמֵד, וּמִתְפַּלֵּל תְּפִלַּת הַמִּנְחָה; וּכְשֶׁמַּשְׁלִים, נוֹפֵל עַל פָּנָיו, וּמִתְחַנֵּן; וּמַגְבִּיהַּ רֹאשׁוֹ, וְיִתְחַנַּן מְעַט, וְיִפָּטֵר לְמַעֲשָׂיו.</p>

<p><b>ז,יט</b>&nbsp;&nbsp;וּבִתְפִלַּת הָעֶרֶב, קוֹרֶא קִרְיַת שְׁמַע וּמְבָרֵךְ לְפָנֶיהָ וּלְאַחֲרֶיהָ, וְסוֹמֵךְ גְּאֻלָּה לִתְפִלָּה, וּמִתְפַּלֵּל מֵעוֹמֵד; וּכְשֶׁיַּשְׁלִים, יֵשֵׁב מְעַט וְיִפָּטֵר.&nbsp; וְאִם הִתְחַנַּן אַחַר תְּפִלַּת עַרְבִּית, הֲרֵי זֶה מְשֻׁבָּח; וְאַף עַל פִּי שֶׁמְּבָרֵךְ הַשְׁכִּיבֵנוּ אַחַר גָּאַל יִשְׂרָאֵל, אֵינָהּ הַפְסָקָה בֵּין גְּאֻלָּה לִתְפִלָּה, וַהֲרֵי שְׁתֵּיהֶן כִּבְרָכָה אַחַת אֲרוּכָה.
<br>&nbsp;</p>

<h2>הִלְכּוֹת תְּפִלָּה פֵּרֶק ח</h2>

<p><b>ח,א</b>&nbsp;&nbsp;תְּפִלַּת הַצִּבּוּר, נִשְׁמַעַת תָּמִיד; וְאַפִלּוּ הָיוּ בָּהֶן חַטָּאִים, אֵין הַקָּדוֹשׁ בָּרוּךְ הוּא מוֹאֵס תְּפִלָּתָן שֶׁלָּרַבִּים.&nbsp; לְפִיכָּךְ צָרִיךְ אָדָם לְשַׁתַּף עַצְמוֹ עִם הַצִּבּוּר, וְלֹא יִתְפַּלַּל יְחִידִי, כָּל זְמָן שֶׁיָּכוֹל לְהִתְפַּלַּל בַּצִּבּוּר.&nbsp; וּלְעוֹלָם יַשְׁכִּים אָדָם וְיַעְרִיב לְבֵית הַכְּנֶסֶת, שְׁאֵין תְּפִלָּתוֹ שֶׁלָּאָדָם נִשְׁמַעַת בְּכָל עֵת, אֵלָא בְּבֵית הַכְּנֶסֶת.&nbsp; וְכָל מִי שֶׁיֵּשׁ לוֹ בֵּית הַכְּנֶסֶת בְּעִירוֹ, וְאֵינוּ נִכְנָס לְתוֹכָהּ לְהִתְפַּלַּל--נִקְרָא שָׁכֵן רָע.</p>

<p><b>ח,ב</b>&nbsp;&nbsp;וּמִצְוָה לָרוּץ לְבֵית הַכְּנֶסֶת, שֶׁנֶּאֱמָר "וְנֵדְעָה נִרְדְּפָה, לָדַעַת אֶת-ה'" (הושע ו,ג); וּכְשֶׁיֵּצֵא מִבֵּית הַכְּנֶסֶת, אַל יִפְסֹעַ פְּסִיעָה גַּסָּה, אֵלָא יֵלֵךְ מְעַט מְעַט.&nbsp; וּכְשֶׁיִּכָּנֵס לְבֵית הַכְּנֶסֶת, יִכָּנֵס שֵׁעוּר שְׁנֵי פְּתָחִים וְאַחַר כָּךְ יִתְפַּלַּל, לְקַיַּם "לִשְׁמֹר, מְזוּזֹת פְּתָחָי" (משלי ח,לד).</p>

<p><b>ח,ג</b>&nbsp;&nbsp;בֵּית הַמִּדְרָשׁ, גָּדוֹל מִבֵּית הַכְּנֶסֶת.&nbsp; וַחֲכָמִים גְּדוֹלִים--אַף עַל פִּי שֶׁהָיָה לָהֶם בְּעִירָם בָּתֵּי כְּנָסִיּוֹת הַרְבֵּה, לֹא הָיוּ מִתְפַּלְּלִין אֵלָא בִּמְקוֹם שֶׁהָיוּ עוֹסְקִין בּוֹ בַּתּוֹרָה:&nbsp; וְהוּא שֶׁיִּתְפַּלַּל שָׁם, תְּפִלַּת הַצִּבּוּר.</p>

<p><b>ח,ד</b>&nbsp;&nbsp;וְכֵיצַד הִיא תְּפִלַּת הַצִּבּוּר--יִהְיֶה אֶחָד מִתְפַּלֵּל בְּקוֹל רָם, וְהַכֹּל שׁוֹמְעִין.&nbsp; וְאֵין עוֹשִׂין כֵּן בְּפָחוּת מֵעֲשָׂרָה גְּדוֹלִים וּבְנֵי חוֹרִין, וּשְׁלִיחַ צִבּוּר אֶחָד מֵהֶן.&nbsp; וְאַפִלּוּ הָיוּ מִקְצָתָן כְּבָר הִתְפַּלְּלוּ, וְיָצְאוּ יְדֵי חוֹבָתָן--מַשְׁלִימִין בָּהֶן עֲשָׂרָה:&nbsp; וְהוּא, שֶׁיִּהְיוּ רֹב הָעֲשָׂרָה לֹא הִתְפַּלְּלוּ.&nbsp; וְכֵן אֵין אוֹמְרִין קְדֻשָּׁה, וְלֹא קוֹרְאִין בַּתּוֹרָה וּמְבָרֵךְ לְפָנֶיהָ וּלְאַחֲרֶיהָ, וְלֹא מַפְטִירִין בַּנְּבִיא, אֵלָא בַּעֲשָׂרָה.</p>

<p><b>ח,ה</b>&nbsp;&nbsp;וְכֵן לֹא יִהְיֶה אֶחָד מְבָרֵךְ בִּרְכוֹת שְׁמַע, וְהַכֹּל שׁוֹמְעִין וְעוֹנִין אַחֲרָיו אָמֵן, אֵלָא בַּעֲשָׂרָה; וְזֶה הוּא הַנִּקְרָא פּוֹרֵס עַל שְׁמַע.&nbsp; וְאֵין אוֹמְרִין קַדִּישׁ, אֵלָא בַּעֲשָׂרָה; וְאֵין הַכּוֹהֲנִים נוֹשְׂאִין אֶת כַּפֵּיהֶן אֵלָא בַּעֲשָׂרָה, וְהַכּוֹהֲנִים מִן הַמִּנְיָן.&nbsp; שֶׁכָּל עֲשָׂרָה מִיִּשְׂרָאֵל הֶן הַנִּקְרָאִין עֵדָה, שֶׁנֶּאֱמָר "עַד-מָתַי, לָעֵדָה הָרָעָה הַזֹּאת" (במדבר יד,כז), וְהָיוּ עֲשָׂרָה, שֶׁהֲרֵי יָצְאוּ יְהוֹשׁוּעַ וְכָלֵב.</p>

<p><b>ח,ו</b>&nbsp;&nbsp;וְכָל דָּבָר שֶׁבִּקְדֻשָּׁה--לֹא יִהְיֶה אֵלָא בְּתוֹךְ עֵדָה מִיִּשְׂרָאֵל, שֶׁנֶּאֱמָר "וְנִקְדַּשְׁתִּי, בְּתוֹךְ בְּנֵי יִשְׂרָאֵל" (ויקרא כב,לב).&nbsp; וְכָל אֵלּוּ הַדְּבָרִים--אִם הִתְחִילוּ בָּהֶן בַּעֲשָׂרָה, וְהָלְכוּ מִקְצָתָן אַף עַל פִּי שְׁאֵינָן רַשָּׁאִין--יִגְמְרוּ הַשְּׁאָר.</p>

<p><b>ח,ז</b>&nbsp;&nbsp;וְצָרִיךְ לִהְיוֹת הָעֲשָׂרָה כֻּלָּן בְּמָקוֹם אֶחָד, וּשְׁלִיחַ צִבּוּר עִמָּהֶן בְּמָקוֹם אֶחָד.&nbsp; חָצֵר קְטַנָּה שֶׁנִּפְרְצָה בִּמְלוֹאָהּ לְחָצֵר גְּדוֹלָה, וְהָיוּ תִּשְׁעָה בַּגְּדוֹלָה וְיָחִיד בַּקְּטַנָּה--מִצְטָרְפִין; תִּשְׁעָה בַּקְּטַנָּה, וְיָחִיד בַּגְּדוֹלָה--אֵין מִצְטָרְפִין.&nbsp; צִבּוּר בַּגְּדוֹלָה, וּשְׁלִיחַ צִבּוּר בַּקְּטַנָּה--יוֹצְאִין יְדֵי חוֹבָתָן; צִבּוּר בַּקְּטַנָּה, וּשְׁלִיחַ צִבּוּר בַּגְּדוֹלָה--אֵין יוֹצְאִין יְדֵי חוֹבָתָן, שֶׁהֲרֵי הוּא מֻפְלָג מֵהֶן וְאֵינוּ עִמָּהֶן בְּמָקוֹם אֶחָד:&nbsp; מִפְּנֵי שֶׁיֵּשׁ לַגְּדוֹלָה פַּסִּין מִכָּאן וּמִכָּאן, הֲרֵי הִיא כְּמֻפְלֶגֶת מִן הַקְּטַנָּה; וְאֵין הַקְּטַנָּה מֻפְלֶגֶת מִן הַגְּדוֹלָה, אֵלָא הֲרֵי הִיא כְּקֶרֶן זָוִית שֶׁלָּהּ.</p>

<p><b>ח,ח</b>&nbsp;&nbsp;וְכֵן אִם הָיְתָה צוֹאָה בַּגְּדוֹלָה, אָסוּר לְהִתְפַּלַּל וְלִקְרוֹת קִרְיַת שְׁמַע בַּקְּטַנָּה; הָיְתָה צוֹאָה בַּקְּטַנָּה, מֻתָּר לְהִתְפַּלַּל וְלִקְרוֹת קִרְיַת שְׁמַע בַּגְּדוֹלָה, אִם לֹא הָיָה שָׁם רֵיחַ רָע, מִפְּנֵי שְׁהִיא מֻפְלֶגֶת מִמֶּנָּה.</p>

<p><b>ח,ט</b>&nbsp;&nbsp;שְׁלִיחַ צִבּוּר, מוֹצִיא אֶת הָרַבִּים יְדֵי חוֹבָתָן.&nbsp; כֵּיצַד:&nbsp; בְּשָׁעָה שְׁהוּא מִתְפַּלֵּל, וְהֶן שׁוֹמְעִין וְעוֹנִין אָמֵן אַחַר כָּל בְּרָכָה וּבְרָכָה--הֲרֵי הֶן כְּמִתְפַּלְּלִין.&nbsp; בַּמֶּה דְּבָרִים אֲמוּרִים, בְּמִי שְׁאֵינוּ יוֹדֵעַ לְהִתְפַּלַּל; אֲבָל הַיּוֹדֵעַ, אֵינוּ יוֹצֶא יְדֵי חוֹבָתוֹ אֵלָא בִּתְפִלַּת עַצְמוֹ.</p>

<p><b>ח,י</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר הַיָּמִים, חוּץ מֵרֹאשׁ הַשָּׁנָה, וְיוֹם הַכִּפּוּרִים שֶׁלַּיּוֹבֵל.&nbsp; אֲבָל בִּשְׁנֵי יָמִים אֵלּוּ, שְׁלִיחַ צִבּוּר מוֹצִיא אֶת הַיּוֹדֵעַ כְּשֵׁם שֶׁמּוֹצִיא אֶת שְׁאֵינוּ יוֹדֵעַ, מִפְּנֵי שְׁהֶן בְּרָכוֹת אֲרוּכוֹת, וְאֵין רֹב הַיּוֹדְעִין אוֹתָן יְכוּלִין לְכַוַּן דַּעְתָּן בָּהֶן כִּשְׁלִיחַ צִבּוּר.&nbsp; לְפִיכָּךְ אִם רָצָה הַיּוֹדֵעַ, בִּשְׁנֵי יָמִים אֵלּוּ, לִסְמֹךְ עַל תְּפִלַּת שְׁלִיחַ צִבּוּר לְהוֹצִיאוֹ יְדֵי חוֹבָתוֹ--הָרְשׁוּת בְּיָדוֹ.</p>

<p><b>ח,יא</b>&nbsp;&nbsp;אֵין מְמַנִּין שְׁלִיחַ צִבּוּר, אֵלָא גָּדוֹל שֶׁבַּצִּבּוּר בְּחָכְמָתוֹ וּבְמַעֲשָׂיו; וְאִם הָיָה זָקֵן, הֲרֵי זֶה מְשֻׁבָּח בְּיוֹתֵר.&nbsp; וּמִשְׁתַּדְּלִין לִהְיוֹת שְׁלִיחַ צִבּוּר, קוֹלוֹ עָרֵב וְרָגִיל לִקְרוֹת.&nbsp; וּמִי שֶׁלֹּא נִתְמַלָּא זְקָנוֹ--אַף עַל פִּי שְׁהוּא חָכָם גָּדוֹל--לֹא יִהְיֶה שְׁלִיחַ צִבּוּר, מִפְּנֵי כְּבוֹד הַצִּבּוּר; אֲבָל פּוֹרֵס הוּא עַל שְׁמַע, מִשֶּׁיָּבִיא שְׁתֵּי שְׂעָרוֹת אַחַר שְׁלוֹשׁ עֶשְׂרֵה שָׁנָה.</p>

<p><b>ח,יב</b>&nbsp;&nbsp;וְכֵן הָעִלֵּג, כְּגוֹן מִי שֶׁקּוֹרֶא לְעַיִן אֶלֶף, אוֹ לְאֶלֶף עַיִן, וְכָל מִי שְׁאֵינוּ יָכוֹל לְהוֹצִיא אֶת הָאוֹתִיּוֹת כְּתִקְנָן--אֵין מְמַנִּין אוֹתוֹ שְׁלִיחַ צִבּוּר.&nbsp; וְהָרָב מְמַנֶּה אֶחָד מִתַּלְמִידָיו לְהִתְפַּלַּל לְפָנָיו בַּצִּבּוּר.</p>

<p><b>ח,יג</b>&nbsp;&nbsp;הַסּוֹמֶה פּוֹרֵס עַל שְׁמַע, וְנַעֲשֶׂה שְׁלִיחַ צִבּוּר.&nbsp; אֲבָל מִי שֶׁכְּתֵפָיו מְגֻלּוֹת--אַף עַל פִּי שְׁהוּא פּוֹרֵס עַל שְׁמַע, אֵינוּ נַעֲשֶׂה שְׁלִיחַ צִבּוּר לִתְפִלָּה עַד שֶׁיִּהְיֶה עָטוּף.
<br>&nbsp;</p>

<h2>הִלְכּוֹת תְּפִלָּה פֵּרֶק ט</h2>

<p><b>ט,א</b>&nbsp;&nbsp;סֵדֶר תְּפִלַּת הַצִּבּוּר, כָּךְ הוּא:&nbsp; בַּשַּׁחַר--כָּל הָעָם יוֹשְׁבִין, וּשְׁלִיחַ צִבּוּר יוֹרֵד לִפְנֵי הַתֵּבָה וְעוֹמֵד בְּאֶמְצַע הָעָם; וּמַתְחִיל וְאוֹמֵר קַדִּישׁ, וְכָל הָעָם עוֹנִין אָמֵן יְהֶא שְׁמֵיהּ רַבָּא מְבָרַךְ בְּכָל כּוֹחָן, וְעוֹנִין אָמֵן בְּסוֹף קַדִּישׁ; וְאַחַר כָּךְ אוֹמֵר בָּרְכוּ אֶת ה' הַמְּבֹרָךְ, וְהֶם עוֹנִים בָּרוּךְ ה' הַמְּבֹרָךְ, לְעוֹלָם וָעֶד.&nbsp; וּמַתְחִיל וּפוֹרֵס עַל שְׁמַע בְּקוֹל רָם, וְהֶן עוֹנִין אָמֵן אַחַר כָּל בְּרָכָה וּבְרָכָה, וְהַיּוֹדֵעַ לְבָרַךְ וְלִקְרוֹת קוֹרֶא עִמּוֹ, עַד שֶׁמְּבָרֵךְ גָּאַל יִשְׂרָאֵל.</p>

<p><b>ט,ב</b>&nbsp;&nbsp;וְהַכֹּל עוֹמְדִין מִיָּד, וּמִתְפַּלְּלִין בְּלַחַשׁ, וּמִי שְׁאֵינוּ יוֹדֵעַ לְהִתְפַּלַּל, עוֹמֵד וְשׁוֹתֵק עַד שֶׁיִּתְפַּלַּל שְׁלִיחַ צִבּוּר בְּלַחַשׁ עִם שְׁאָר הָעָם; וְכָל שֶׁיִּגְמֹר תְּפִלָּתוֹ מִן הַצִּבּוּר, יִפְסֹעַ שָׁלוֹשׁ פְּסִיעוֹת לַאֲחוֹרָיו, וְיַעֲמֹד בִּמְקוֹם שֶׁהִגִּיעַ אֵלָיו בָּעֵת שֶׁפָּסַע.</p>

<p><b>ט,ג</b>&nbsp;&nbsp;וְאַחַר שֶׁיִּפְסֹעַ שְׁלִיחַ צִבּוּר שָׁלוֹשׁ פְּסִיעוֹת לַאֲחוֹרָיו, מַתְחִיל וּמִתְפַּלֵּל בְּקוֹל רָם מִתְּחִלַּת הַבְּרָכוֹת, לְהוֹצִיא אֶת מִי שֶׁלֹּא הִתְפַּלַּל; וְהַכֹּל עוֹמְדִין וְשׁוֹמְעִין, וְעוֹנִין אָמֵן אַחַר כָּל בְּרָכָה וּבְרָכָה, בֵּין אֵלּוּ שֶׁלֹּא יָצְאוּ יְדֵי חוֹבָתָן, בֵּין אֵלּוּ שֶׁכְּבָר יָצְאוּ יְדֵי חוֹבָתָן.</p>

<p><b>ט,ד</b>&nbsp;&nbsp;וְאוֹמֵר קְדֻשָּׁה, בִּבְרָכָה שְׁלִישִׁית; וְכֵיוָן שֶׁהִגִּיעַ שְׁלִיחַ צִבּוּר לַקְּדֻשָּׁה, יֵשׁ רְשׁוּת לְכָל אֶחָד וְאֶחָד לַחְזֹר לִמְקוֹם שֶׁעָמַד בּוֹ בַּתְּפִלָּה.&nbsp; וּכְשֶׁיַּגִּיעַ שְׁלִיחַ צִבּוּר לְמוֹדִים וְכוֹרֵעַ, כָּל הָעָם שׁוֹחִין מְעַט וְלֹא יִשְׁחוּ יָתֵר מִדַּי; וְאוֹמְרִין מוֹדִים אֲנַחְנוּ לָךְ ה' אֱלֹהֵינוּ וֵאלֹהֵי כָּל בָּשָׂר, יוֹצְרֵנוּ יוֹצֵר בְּרֵאשִׁית, בְּרָכוֹת וְהוֹדָאוֹת לְשִׁמְךָ הַגָּדוֹל וְהַקָּדוֹשׁ עַל שֶׁהֶחֱיִיתָנוּ וְקִיַּמְתָּנוּ, כֵּן תְּחַיֵּינוּ וּתְחָנְּנוּ, וְתֶאֱסֹף גָּלִיּוֹתֵינוּ לְחַצְרוֹת קָדְשָׁךְ, לִשְׁמֹר חֻקֶּיךָ וּלְעָבְדָּךְ וְלַעֲשׂוֹת רְצוֹנָךְ בְּלֵבָב שָׁלֵם עַל שֶׁאָנוּ מוֹדִים לָךְ.&nbsp; וְכָל הָאוֹמֵר מוֹדִים מוֹדִים, מְשַׁתְּקִין אוֹתוֹ.</p>

<p><b>ט,ה</b>&nbsp;&nbsp;וְאַחַר שֶׁיַּשְׁלִים כָּל הַתְּפִלָּה, יֵשֵׁב וְיִפֹּל עַל פָּנָיו, וְיִטֶּה מְעַט הוּא וְכָל הַצִּבּוּר, וְיִתְחַנַּן וְהוּא נוֹפֵל; וְיֵשֵׁב וְיַגְבִּיהַּ רֹאשׁוֹ הוּא וּשְׁאָר הָעָם, וּמִתְחַנֵּן מְעַט בְּקוֹל רָם מִיּוֹשֵׁב.</p>

<p><b>ט,ו</b>&nbsp;&nbsp;וְאַחַר כָּךְ יַעֲמֹד שְׁלִיחַ צִבּוּר לְבַדּוֹ, וְאוֹמֵר קַדִּישׁ פַּעַם שְׁנִיָּה, וְהֶן עוֹנִין כְּדֶרֶךְ שֶׁעָנוּ תְּחִלָּה; וְאוֹמֵר "וְהוּא רַחוּם .&nbsp;.&nbsp;." (תהילים עח,לח), "תְּהִלָּה, לְדָוִד .&nbsp;.&nbsp;." (תהילים קמה,א), הוּא עוֹמֵד, וְהֶן יוֹשְׁבִין וְהֶם קוֹרְאִין עִמּוֹ; וְאַחַר כָּךְ אוֹמֵר "וּבָא לְצִיּוֹן גּוֹאֵל .&nbsp;.&nbsp;. וַאֲנִי, זֹאת בְּרִיתִי אוֹתָם .&nbsp;.&nbsp;." (ישעיהו נט,כ-כא), וְאַתָּה קָדוֹשׁ .&nbsp;.&nbsp;., "וְקָרָא זֶה אֶל-זֶה" (ישעיהו ו,ג), וְגוֹמֵר הַקְּדֻשָּׁה, וְהֶן עוֹנִין "קָדוֹשׁ קָדוֹשׁ קָדוֹשׁ" (שם) שְׁלוֹשָׁה פְּעָמִים, וְחוֹזֵר וְקוֹרֶא הַקְּדֻשָּׁה תַּרְגּוּם, וְאוֹמֵר "וַתִּשָּׂאֵנִי רוּחַ .&nbsp;.&nbsp;." (יחזקאל ג,יב), וְקוֹרֵאהוּ תַּרְגּוּם, וְאוֹמֵר "ה' יִמְלֹךְ" (שמות טו,יח), וְקוֹרֵאהוּ תַּרְגּוּם, כְּדֵי לְהָבִין לָעָם.&nbsp; [ו] וְאֵלּוּ הַפְּסוּקִים שֶׁלִּפְנֵי הַקְּדֻשָּׁה, וְשֶׁלְּאַחֲרֶיהָ, עִם תַּרְגּוּמָן--הֶן הַנִּקְרָאִים סֵדֶר הַיּוֹם.&nbsp; וְאַחַר כָּךְ מִתְחַנֵּן בְּדִבְרֵי תַּחֲנוּנִים וּבִפְסוּקֵי רַחֲמִים, וְאוֹמֵר קַדִּישׁ, וְכָל הָעָם עוֹנִין כְּדַרְכָּן; וְנִפְטָרִין.</p>

<p><b>ט,ז</b>&nbsp;&nbsp;כָּל הָאוֹמֵר בַּתַּחֲנוּנִים, מִי שֶׁרִחֵם עַל קַן צִפּוֹר שֶׁלֹּא יִקַּח הָאֵם עַל הַבָּנִים, אוֹ שֶׁלֹּא יִשְׁחֹט אוֹתוֹ וְאֶת בְּנוֹ בְּיוֹם אֶחָד, יְרַחֵם עָלֵינוּ, וְכַיּוֹצֶא בְּעִנְיָן זֶה--מְשַׁתְּקִין אוֹתוֹ, מִפְּנֵי שֶׁמִּצְווֹת אֵלּוּ גְּזֵרַת הַכָּתוּב הֶן, וְאֵינָם רַחֲמִים:&nbsp; שֶׁאִלּוּ הָיוּ מִפְּנֵי הָרַחֲמִים, לֹא הִתִּיר לָנוּ שְׁחִיטָה כָּל עִיקָר.&nbsp; וְכֵן לֹא יַרְבֶּה בְּכִנּוּיִין שֶׁלַּשֵּׁם וְיֹאמַר "הָאֵל הַגָּדֹל הַגִּבֹּר, וְהַנּוֹרָא" (דברים י,יז; נחמיה ט,לב) הֶחָזָק וְהָאַמִּיץ וְהָעִזּוּז, שְׁאֵין כּוֹחַ בָּאָדָם לְהַגִּיעַ סוֹף שְׁבָחוֹ שֶׁלְּהַקָּדוֹשׁ בָּרוּךְ הוּא--אֵלָא אוֹמֵר, מַה שֶׁאָמַר מֹשֶׁה רַבֵּנוּ.</p>

<p><b>ט,ח</b>&nbsp;&nbsp;בַּמִּנְחָה--אוֹמֵר שְׁלִיחַ צִבּוּר "וְהוּא רַחוּם .&nbsp;.&nbsp;." (תהילים עח,לח), "אַשְׁרֵי, יוֹשְׁבֵי בֵיתֶךָ .&nbsp;.&nbsp;." (תהילים פד,ה), "תְּהִלָּה, לְדָוִד .&nbsp;.&nbsp;." (תהילים קמה,א); קוֹרֶא הוּא וְהָעָם מִיּוֹשֵׁב.&nbsp; וְעוֹמֵד שְׁלִיחַ צִבּוּר וְאוֹמֵר קַדִּישׁ, וְהֶן עוֹמְדִין אַחֲרָיו וְעוֹנִין כְּדַרְכָּן, וּמִתְפַּלְּלִין כֻּלָּן בְּלַחַשׁ; וְאַחַר כָּךְ חוֹזֵר שְׁלִיחַ צִבּוּר, וּמִתְפַּלֵּל בְּקוֹל רָם כְּדֶרֶךְ שֶׁעָשָׂה בַּשַּׁחְרִית, עַד שֶׁיַּשְׁלִים כָּל הַתְּפִלָּה.&nbsp; וְיוֹשֵׁב הוּא וְהֶן, וְנוֹפְלִין עַל פְּנֵיהֶם וּמִתְחַנֵּן; וּמַגְבִּיהַּ רֹאשׁוֹ הוּא וְהֶן, וּמִתְחַנֵּן מְעַט מִיּוֹשֵׁב כְּדֶרֶךְ שֶׁעָשָׂה שַׁחְרִית.&nbsp; וְעוֹמֵד וְאוֹמֵר קַדִּישׁ, וְכָל הָעָם עוֹנִין כְּדַרְכָּן; וְנִפְטָרִין לְמַעֲשֵׂיהֶן.</p>

<p><b>ט,ט</b>&nbsp;&nbsp;בָּעֶרֶב--כָּל הָעָם יוֹשְׁבִין, וְהוּא עוֹמֵד וְאוֹמֵר "וְהוּא רַחוּם .&nbsp;.&nbsp;." (תהילים עח,לח), בָּרְכוּ אֶת ה' הַמְּבֹרָךְ, וְהֶן עוֹנִין בָּרוּךְ ה' הַמְּבֹרָךְ, לְעוֹלָם וָעֶד.&nbsp; וּמַתְחִיל לִפְרֹס עַל שְׁמַע, וְאוֹמֵר קַדִּישׁ, וְאַחַר כָּךְ הַכֹּל עוֹמְדִין וּמִתְפַּלְּלִין בְּלַחַשׁ.&nbsp; וּכְשֶׁמַּשְׁלִימִין, אוֹמֵר קַדִּישׁ; וְהֶן נִפְטָרִין.&nbsp; וְאֵינוּ חוֹזֵר לְהִתְפַּלַּל בְּקוֹל רָם עַרְבִּית, לְפִי שְׁאֵין תְּפִלַּת עַרְבִּית חוֹבָה; לְפִיכָּךְ לֹא יְבָרַךְ זֶה בְּרָכוֹת לְבַטָּלָה, שְׁאֵין כָּאן אָדָם שֶׁנִּתְחַיַּב בָּהֶן כְּדֵי לְהוֹצִיאוֹ.</p>

<p><b>ט,י</b>&nbsp;&nbsp;בְּלֵילֵי שַׁבָּתוֹת--חוֹזֵר שְׁלִיחַ צִבּוּר אַחַר שֶׁמִּתְפַּלֵּל בְּלַחַשׁ עִם הַצִּבּוּר, וּמִתְפַּלֵּל בְּקוֹל רָם; אֲבָל אֵינוּ מִתְפַּלֵּל שֶׁבַע, אֵלָא בְּרָכָה אַחַת מֵעֵין הַשֶּׁבַע.&nbsp; וְכָּךְ, הוּא אוֹמְרָהּ:</p>

<p><b>ט,יא</b>&nbsp;&nbsp;בָּרוּךְ אַתָּה ה' אֱלֹהֵינוּ וֵאלֹהֵי אֲבוֹתֵינוּ, אֱלֹהֵי אַבְרָהָם אֱלֹהֵי יִצְחָק וֵאלֹהֵי יַעֲקֹב, הָאֵל הַגָּדוֹל הַגִּבּוֹר וְהַנּוֹרָא, אֵל עֶלְיוֹן קוֹנֵה בְרַחֲמָיו שָׁמַיִם וָאָרֶץ, גּוֹמֵל חֲסָדִים טוֹבִים וְקוֹנֵה הַכֹּל, מָגֵן אָבוֹת בִּדְבָרוֹ, מְחַיֶּה מֵתִים בְּמַאֲמָרוֹ, הַמֶּלֶךְ הַקָּדוֹשׁ שְׁאֵין כָּמוֹהוּ, הַמֵּנִיחַ לְעַמּוֹ בְּשַׁבַּת קָדְשׁוֹ, כִּי בָם רָצָה לְהָנִיחַ לָהֶם; לְפָנָיו נַעֲבֹד בְּיִרְאָה וָפַחַד, וְנוֹדֶה לִשְׁמוֹ בְּכָל יוֹם תָּמִיד, מְעוֹן הַבְּרָכוֹת, אֲדוֹן הַשָּׁלוֹם, מְבָרֵךְ הַשְּׁבִיעִי וּמְקַדֵּשׁ הַשַּׁבָּת וּמֵנִיחַ בִּקְדֻשָּׁה לְעָם מְדַשְּׁנֵי עֹנֶג, זֵכֶר לְמַעֲשֶׂה בְרֵאשִׁית; אֱלֹהֵינוּ וֵאלֹהֵי אֲבוֹתֵינוּ, רְצֵה נָא בִמְנוּחָתֵנוּ .&nbsp;.&nbsp;. בָּרוּךְ אַתָּה ה', מְקַדֵּשׁ הַשַּׁבָּת.&nbsp; וְאוֹמֵר קַדִּישׁ; וְכָל הָעָם נִפְטָרִין.</p>

<p><b>ט,יב</b>&nbsp;&nbsp;[יא] וְלָמָּה תִּקְּנוּ חֲכָמִים זֶה--מִפְּנֵי שֶׁרֹב הָעָם בָּאִין לְהִתְפַּלַּל עַרְבִּית בְּלֵילֵי שַׁבָּת, וְיִהְיֶה שָׁם מִי שֶׁנִּתְאַחַר לָבוֹא וְלֹא הִשְׁלִים תְּפִלָּתוֹ; וְיִשָּׁאֵר לְבַדּוֹ בְּבֵית הַכְּנֶסֶת, וְיָבוֹא לִידֵי סַכָּנָה.&nbsp; לְפִיכָּךְ חוֹזֵר שְׁלִיחַ צִבּוּר וּמִתְפַּלֵּל, כְּדֵי שֶׁיִּתְעַכְּבוּ כָּל הָעָם עַד שֶׁיַּשְׁלִים הַמִּתְאַחֵר, וְיֵצֵא עִמָּהֶן.</p>

<p><b>ט,יג</b>&nbsp;&nbsp;[יב] לְפִיכָּךְ יוֹם טוֹב שֶׁחָל לִהְיוֹת בַּשַּׁבָּת, אוֹ יוֹם הַכִּפּוּרִים, אוֹ רֹאשׁ חֹדֶשׁ--אֵין שְׁלִיחַ צִבּוּר הַיּוֹרֵד עַרְבִּית לִפְנֵי הַתֵּבָה מַזְכִּיר עִנְיַן הַיּוֹם בִּבְרָכָה זוֹ, אֵלָא חוֹתֵם בָּהּ מְקַדֵּשׁ הַשַּׁבָּת בִּלְבָד, לְפִי שֶׁלֹּא נִתְחַיַּב הַיּוֹם בִּתְפִלָּה זוֹ.</p>

<p><b>ט,יד</b>&nbsp;&nbsp;[יג] בְּשַׁבָּתוֹת וְיָמִים טוֹבִים--כְּשֶׁגּוֹמֵר שְׁלִיחַ צִבּוּר תְּפִלַּת שַׁחְרִית בְּקוֹל רָם, אוֹמֵר קַדִּישׁ וְאַחַר כָּךְ קוֹרֶא "תְּהִלָּה, לְדָוִד .&nbsp;.&nbsp;." (תהילים קמה,א), וְאוֹמֵר קַדִּישׁ, וּמִתְפַּלְּלִין מוּסָף בְּלַחַשׁ, וְחוֹזֵר וּמִתְפַּלֵּל מוּסָף בְּקוֹל רָם כְּדֶרֶךְ שֶׁעוֹשֶׂה בַּשַּׁחְרִית; וְאוֹמֵר קַדִּישׁ אַחַר תְּפִלַּת מוּסָף, וְהָעָם נִפְטָרִים.&nbsp; וְאֵין אוֹמְרִין קְדֻשָּׁה וְלֹא תַּחֲנוּנִים אַחַר תְּפִלַּת שַׁחְרִית כִּשְׁאָר הַיָּמִים, אֵלָא אוֹמֵר אוֹתָהּ קֹדֶם תְּפִלַּת מִנְחָה.&nbsp; כֵּיצַד--קוֹרֶא "תְּהִלָּה, לְדָוִד" (תהילים קמה,א), וְאוֹמֵר סֵדֶר הַיּוֹם וְדִבְרֵי תַּחֲנוּנִים, וְאוֹמֵר קַדִּישׁ; וּמִתְפַּלְּלִין מִנְחָה, וְחוֹזֵר וּמַשְׁמִיעַ תְּפִלַּת מִנְחָה בְּקוֹל רָם, וְאוֹמֵר קַדִּישׁ.</p>

<p><b>ט,טו</b>&nbsp;&nbsp;[יד] בְּרָאשֵׁי חֳדָשִׁים וּבְחֻלּוֹ שֶׁלַּמּוֹעֵד--אוֹמֵר סֵדֶר הַיּוֹם, אַחַר תְּפִלַּת מוּסָף.&nbsp; וּבְמוֹצָאֵי שַׁבָּת, אוֹמֵר סֵדֶר הַיּוֹם גַּם אַחַר תְּפִלַּת הָעֶרֶב, וְאוֹמֵר קַדִּישׁ; וְאַחַר כָּךְ, מַבְדִּיל.
<br>&nbsp;</p>

<h2>הִלְכּוֹת תְּפִלָּה פֵּרֶק י</h2>

<p><b>י,א</b>&nbsp;&nbsp;מִי שֶׁהִתְפַּלַּל וְלֹא כִוַּן אֶת לִבּוֹ, יַחְזֹר וְיִתְפַּלַּל בְּכַוָּנָה; וְאִם כִּוַּן לִבּוֹ בִּבְרָכָה רִאשׁוֹנָה, שׁוּב אֵינוּ צָרִיךְ.&nbsp; מִי שֶׁטָּעָה בְּאַחַת מִשָּׁלוֹשׁ בְּרָכוֹת הָרִאשׁוֹנוֹת, חוֹזֵר לָרֹאשׁ; וְאִם טָעָה בְּאַחַת מִשָּׁלוֹשׁ אַחֲרוֹנוֹת, חוֹזֵר לָעֲבוֹדָה; וְאִם טָעָה בְּאַחַת מִן הָאֶמְצָעִיּוֹת, חוֹזֵר לִתְחִלַּת הַבְּרָכָה שֶׁטָּעָה בָּהּ, וּמַשְׁלִים תְּפִלָּתוֹ עַל הַסֵּדֶר.&nbsp; וְכֵן שְׁלִיחַ צִבּוּר שֶׁטָּעָה כִּשְׁהוּא מִתְפַּלֵּל בְּקוֹל רָם, עַל דֶּרֶךְ זוֹ הוּא חוֹזֵר.</p>

<p><b>י,ב</b>&nbsp;&nbsp;אֲבָל אִם טָעָה שְׁלִיחַ צִבּוּר כִּשְׁהוּא מִתְפַּלֵּל בְּלַחַשׁ, אֲנִי אוֹמֵר שְׁאֵינוּ חוֹזֵר וּמִתְפַּלֵּל בְּלַחַשׁ פַּעַם שְׁנִיָּה, מִפְּנֵי טֹרַח הַצִּבּוּר, אֵלָא סוֹמֵךְ עַל הַתְּפִלָּה שֶׁמִּתְפַּלֵּל בְּקוֹל רָם; וְהוּא שְׁאִם טָעָה בָּהּ, לְעוֹלָם חוֹזֵר כְּמוֹ שֶׁהַיָּחִיד חוֹזֵר.</p>

<p><b>י,ג</b>&nbsp;&nbsp;שְׁלִיחַ צִבּוּר שֶׁטָּעָה וְנִבְהָל, וְלֹא יָדַע מֵהֵיכָן יַתְחִיל, וְשָׁהָה שָׁעָה--יַעֲמֹד אַחֵר תַּחְתָּיו.&nbsp; וְאִם טָעָה בְּבִרְכַת הַמִּינִים, אֵין מַמְתִּינִין לוֹ, אֵלָא מִיָּד יַעֲבֹר אַחֵר תַּחְתָּיו, שֶׁמֶּא מִינוּת נִזְרְקָה בּוֹ:&nbsp; וְהוּא, שֶׁלֹּא הִתְחִיל בָּהּ; אֲבָל אִם הִתְחִיל בָּהּ, מַמְתִּינִין לוֹ שָׁעָה.</p>

<p><b>י,ד</b>&nbsp;&nbsp;וְלֹא יְהֶא הַשֵּׁנִי סַרְבָן, בְּאוֹתָהּ שָׁעָה.&nbsp; [ד] וּמֵהֵיכָן הוּא מַתְחִיל--מִתְּחִלַּת בְּרָכָה שֶׁטָּעָה בָּהּ הָרִאשׁוֹן, אִם טָעָה בְּאַחַת מִן הָאֶמְצָעִיּוֹת; אֲבָל אִם טָעָה בְּאַחַת מִשָּׁלוֹשׁ רִאשׁוֹנוֹת, מַתְחִיל הַשֵּׁנִי מִן הָרֹאשׁ, וְאִם טָעָה בְּאַחַת מִן הָאַחֲרוֹנוֹת, יַתְחִיל הַשֵּׁנִי מִן הָעֲבוֹדָה.</p>

<p><b>י,ה</b>&nbsp;&nbsp;הָאוֹמֵר אֵינִי יוֹרֵד לִפְנֵי הַתֵּבָה, מִפְּנֵי שֶׁבְּגָדַי צְבוּעִין--אַף בִּלְבָנִים, לֹא יַעֲבֹר בְּאוֹתָהּ הַתְּפִלָּה.&nbsp; אָמַר אֵינִי עוֹבֵר, מִפְּנֵי שֶׁיֵּשׁ בְּרַגְלַי סַנְדָּל--אַף יָחֵף, לֹא יַעֲבֹר.</p>

<p><b>י,ו</b>&nbsp;&nbsp;מִי שֶׁנִּסְתַּפַּק לוֹ אִם הִתְפַּלַּל אוֹ לֹא הִתְפַּלַּל--אֵינוּ חוֹזֵר וּמִתְפַּלֵּל, אֵלָא אִם כֵּן הִתְפַּלַּל תְּפִלָּה זוֹ עַל דַּעַת שְׁהִיא נְדָבָה:&nbsp; שְׁאִם רָצָה הַיָּחִיד לְהִתְפַּלַּל כָּל הַיּוֹם כֻּלּוֹ תְּפִלַּת נְדָבָה, יִתְפַּלַּל.&nbsp; מִי שֶׁהָיָה עוֹמֵד בַּתְּפִלָּה, וְנִזְכַּר שֶׁכְּבָר הִתְפַּלַּל--פּוֹסֵק וְאַפִלּוּ בְּאֶמְצַע הַבְּרָכָה; וְאִם הָיְתָה תְּפִלַּת עַרְבִּית--אֵינוּ פּוֹסֵק, שֶׁלֹּא הִתְפַּלַּל אוֹתָהּ מִתְּחִלָּה אֵלָא עַל דַּעַת שְׁאֵינָהּ חוֹבָה.</p>

<p><b>י,ז</b>&nbsp;&nbsp;מִי שֶׁטָּעָה וְהִתְפַּלַּל שֶׁלַּחֹל בַּשַּׁבָּת, יָצָא; וְאִם נִזְכַּר וְהוּא בְּתוֹךְ הַתְּפִלָּה--גּוֹמֵר בְּרָכָה שֶׁהִתְחִיל בָּהּ, וְחוֹזֵר וּמִתְפַּלֵּל שֶׁלַּשַּׁבָּת.&nbsp; בַּמֶּה דְּבָרִים אֲמוּרִים, בָּעַרְבִּית אוֹ בַּשַּׁחְרִית וּבַמִּנְחָה.&nbsp; אֲבָל בַּמּוּסָף, פּוֹסֵק וְאַפִלּוּ בְּאֶמְצַע הַבְּרָכָה; וְכֵן אִם הִשְׁלִים תְּפִלָּה שֶׁלַּחֹל עַל דַּעַת שְׁהִיא מוּסָף, חוֹזֵר וּמִתְפַּלֵּל מוּסָף:&nbsp; אֶחָד שַׁבָּת, וְאֶחָד יוֹם טוֹב, אוֹ רֹאשׁ חֹדֶשׁ.</p>

<p><b>י,ח</b>&nbsp;&nbsp;מִי שֶׁטָּעָה בִּימוֹת הַגְּשָׁמִים, וְלֹא אָמַר מוֹרִיד הַגֶּשֶׁם וְלֹא מוֹרִיד הַטָּל--חוֹזֵר לָרֹאשׁ; וְאִם הִזְכִּיר הַטָּל, אֵינוּ חוֹזֵר.&nbsp; וְאִם טָעָה בִּימוֹת הַחַמָּה, וְאָמַר מוֹרִיד הַגֶּשֶׁם--חוֹזֵר לָרֹאשׁ; וְאִם לֹא הִזְכִּיר טַל, אֵין מַחְזִירִין אוֹתוֹ, שְׁאֵין הַטָּל נֶעְצָר, וְאֵינוּ צָרִיךְ בַּקָּשָׁה.</p>

<p><b>י,ט</b>&nbsp;&nbsp;מִי שֶׁשָּׁכַח הַשְּׁאֵלָה בְּבִרְכַת הַשָּׁנִים--אִם נִזְכַּר קֹדֶם שׁוֹמֵעַ תְּפִלָּה, שׁוֹאֵל אֶת הַגְּשָׁמִים בְּשׁוֹמֵעַ תְּפִלָּה.&nbsp; וְאִם נִזְכַּר אַחַר שֶׁבֵּרַךְ שׁוֹמֵעַ תְּפִלָּה, חוֹזֵר לְבִרְכַת הַשָּׁנִים; וְאִם לֹא נִזְכַּר עַד שֶׁהִשְׁלִים כָּל תְּפִלָּתוֹ, חוֹזֵר וּמִתְפַּלֵּל שְׁנִיָּה.</p>

<p><b>י,י</b>&nbsp;&nbsp;טָעָה וְלֹא הִזְכִּיר יַעֲלֶה וְיָבוֹא--אִם נִזְכַּר קֹדֶם שֶׁיַּשְׁלִים תְּפִלָּתוֹ, חוֹזֵר לָעֲבוֹדָה וּמַזְכִּיר.&nbsp; וְאִם נִזְכַּר אַחַר שֶׁהִשְׁלִים תְּפִלָּתוֹ, חוֹזֵר לָרֹאשׁ; וְאִם הָיָה רָגִיל לוֹמַר דִּבְרֵי תַּחֲנוּנִים אַחַר תְּפִלָּתוֹ, וְנִזְכַּר אַחַר שֶׁהִשְׁלִים תְּפִלָּתוֹ קֹדֶם שֶׁיַּעְקֹר רַגְלָיו--חוֹזֵר לָעֲבוֹדָה.</p>

<p><b>י,יא</b>&nbsp;&nbsp;בַּמֶּה דְּבָרִים אֲמוּרִים, בְּחֻלּוֹ שֶׁלַּמּוֹעֵד, אוֹ בְּשַׁחְרִית וּמִנְחָה שֶׁלְּרָאשֵׁי חֳדָשִׁים; אֲבָל עַרְבִּית שֶׁלְּרֹאשׁ חֹדֶשׁ--אִם לֹא הִזְכִּיר, אֵינוּ חוֹזֵר.</p>

<p><b>י,יב</b>&nbsp;&nbsp;כָּל מָקוֹם שֶׁחוֹזֵר הַיָּחִיד וּמִתְפַּלֵּל--שְׁלִיחַ צִבּוּר חוֹזֵר וּמִתְפַּלֵּל, אִם טָעָה כְּמוֹתוֹ בְּעֵת שֶׁמִּתְפַּלֵּל בְּקוֹל רָם:&nbsp; חוּץ מִשַּׁחְרִית שֶׁלְּרֹאשׁ חֹדֶשׁ, שְׁאִם שָׁכַח שְׁלִיחַ צִבּוּר וְלֹא הִזְכִּיר יַעֲלֶה וְיָבוֹא עַד שֶׁהִשְׁלִים תְּפִלָּתוֹ, אֵין מַחְזִירִין אוֹתוֹ, מִפְּנֵי טֹרַח הַצִּבּוּר--שֶׁהֲרֵי תְּפִלַּת הַמּוּסָפִין לְפָנָיו, שְׁהוּא מַזְכִּיר בָּהּ רֹאשׁ חֹדֶשׁ.</p>

<p><b>י,יג</b>&nbsp;&nbsp;עֲשֶׂרֶת הַיָּמִים שֶׁמֵּרֹאשׁ הַשָּׁנָה וְעַד יוֹם הַכִּפּוּרִים--טָעָה וְחָתַם בָּהֶם בִּבְרָכָה שְׁלִישִׁית הָאֵל הַקָּדוֹשׁ, חוֹזֵר לָרֹאשׁ.&nbsp; טָעָה וְחָתַם בְּאַחַת עֶשְׂרֵה אוֹהֵב צְדָקָה וּמִשְׁפָּט, חוֹזֵר לִתְחִלַּת הַבְּרָכָה, וְחוֹתֵם בָּהּ הַמֶּלֶךְ הַמִּשְׁפָּט, וּמִתְפַּלֵּל וְהוֹלֵךְ עַל הַסֵּדֶר; וְאִם לֹא נִזְכַּר עַד שֶׁהִשְׁלִים תְּפִלָּתוֹ, חוֹזֵר לָרֹאשׁ.&nbsp; אֶחָד יָחִיד, וְאֶחָד צִבּוּר.</p>

<p><b>י,יד</b>&nbsp;&nbsp;טָעָה וְלֹא הִזְכִּיר הַבְדָּלָה בְּחוֹנֵן הַדַּעַת--יֵשׁ מִי שֶׁהוֹרָה שְׁאִם נִזְכַּר קֹדֶם שׁוֹמֵעַ תְּפִלָּה, מַבְדִּיל בְּשׁוֹמֵעַ תְּפִלָּה; וְאִם נִזְכַּר אַחַר שׁוֹמֵעַ תְּפִלָּה, מַשְׁלִים תְּפִלָּתוֹ וְאֵינוּ צָרִיךְ לַחְזֹר.&nbsp; וְכֵן מִי שֶׁלֹּא הִזְכִּיר עַל הַנִּסִּים בַּחֲנֻכָּה וּפוּרִים, וַעֲנֵנוּ בִּתְפִלַּת תַּעְנִית--אֵינוּ חוֹזֵר וּמִתְפַּלֵּל:&nbsp; אֶחָד יָחִיד וְאֶחָד צִבּוּר.&nbsp; וְאִם נִזְכַּר קֹדֶם שֶׁיַּעְקֹר רַגְלָיו--אוֹמֵר עֲנֵנוּ אָבִינוּ .&nbsp;.&nbsp;. כִּי אַתָּה שׁוֹמֵעַ תְּפִלָּה, פּוֹדֶה וּמַצִּיל בְּכָל עֵת צָרָה; "יִהְיוּ לְרָצוֹן אִמְרֵי-פִי" (תהילים יט,טו).</p>

<p><b>י,טו</b>&nbsp;&nbsp;שָׁכַח וְלֹא הִתְפַּלַּל מִנְחָה בְּעֶרֶב שַׁבָּת, יִתְפַּלַּל עַרְבִּית שְׁתַּיִם שֶׁלַּשַּׁבָּת; וְכֵן בְּיוֹם טוֹב.&nbsp; שָׁכַח וְלֹא הִתְפַּלַּל מִנְחָה בַּשַּׁבָּת אוֹ בְּיוֹם טוֹב--מִתְפַּלֵּל בְּמוֹצָאֵיהֶן עַרְבִּית שְׁתַּיִם שֶׁלַּחֹל, מַבְדִּיל בָּרִאשׁוֹנָה וְאֵינוּ מַבְדִּיל בַּשְּׁנִיָּה:&nbsp; וְאִם הִבְדִּיל בִּשְׁתֵּיהֶם, אוֹ לֹא הִבְדִּיל בְּאַחַת מֵהֶם--יָצָא; אֲבָל אִם לֹא הִבְדִּיל בָּרִאשׁוֹנָה, וְהִבְדִּיל בַּשְּׁנִיָּה--חוֹזֵר וּמִתְפַּלֵּל תְּפִלָּה שְׁלִישִׁית, מִפְּנֵי שֶׁהָרִאשׁוֹנָה לֹא עָלְתָה לוֹ, מִפְּנֵי שֶׁהִקְדִּימָהּ לִתְפִלָּה שְׁהִיא תְּפִלַּת עַרְבִּית.&nbsp; וְכָל הַמִּתְפַּלֵּל שְׁתֵּי תְּפִלּוֹת, אַפִלּוּ שַׁחְרִית וּמוּסָף--לֹא יִתְפַּלַּל זוֹ אַחַר זוֹ; אֵלָא יִשְׁהֶה בֵּין תְּפִלָּה לִתְפִלָּה, כְּדֵי שֶׁתִּתְחוֹנֵן דַּעְתּוֹ עָלָיו.</p>

<p><b>י,טז</b>&nbsp;&nbsp;אָסוּר לוֹ לַמִּתְפַּלֵּל בַּצִּבּוּר, שֶׁיַּקְדִּים תְּפִלָּתוֹ לִתְפִלַּת הַצִּבּוּר.&nbsp; הַנִּכְנָס לְבֵית הַכְּנֶסֶת, וּמָצָא צִבּוּר מִתְפַּלְּלִין בְּלַחַשׁ--אִם יָכוֹל לְהַתְחִיל וְלִגְמֹר עַד שֶׁלֹּא יַגִּיעַ שְׁלִיחַ צִבּוּר לַקְּדֻשָּׁה, יִתְפַּלַּל.&nbsp; וְאִם לָאו, יַמְתִּין עַד שֶׁיַּגִּיעַ שְׁלִיחַ צִבּוּר לְהִתְפַּלַּל בְּקוֹל רָם, וְיִתְפַּלַּל עִמּוֹ בְּלַחַשׁ מִלָּה בְּמִלָּה, עַד שֶׁיַּגִּיעַ שְׁלִיחַ צִבּוּר לַקְּדֻשָּׁה; עוֹנֶה הַקְּדֻשָּׁה עִם הַצִּבּוּר, וּמִתְפַּלֵּל שְׁאָר הַתְּפִלָּה לְעַצְמוֹ.&nbsp; וְאִם הִתְחִיל לְהִתְפַּלַּל קֹדֶם שְׁלִיחַ צִבּוּר, וְהִגִּיעַ שְׁלִיחַ צִבּוּר לַקְּדֻשָּׁה--לֹא יַפְסִיק, וְלֹא יַעֲנֶה קְדֻשָּׁה עִמָּהֶן; וְכֵן לֹא יַעֲנֶה אָמֵן יְהֶא שְׁמֵיהּ רַבָּא מְבָרַךְ, וְהוּא בְּאֶמְצַע הַתְּפִלָּה, וְאֵין צָרִיךְ לוֹמַר, בִּשְׁאָר בְּרָכוֹת.
<br>&nbsp;</p>

<h2>הִלְכּוֹת תְּפִלָּה פֵּרֶק יא</h2>

<p><b>יא,א</b>&nbsp;&nbsp;כָּל מָקוֹם שֶׁיֵּשׁ בּוֹ עֲשָׂרָה מִיִּשְׂרָאֵל, צָרִיךְ לְהָכִין בּוֹ בַּיִת שֶׁיִּכָּנְסוּ בּוֹ לִתְפִלָּה בְּכָל עֵת תְּפִלָּה; וּמָקוֹם זֶה, הוּא הַנִּקְרָא בֵּית הַכְּנֶסֶת.&nbsp; וְכוֹפִין בְּנֵי הָעִיר זֶה אֶת זֶה לִבְנוֹת לָהֶן בֵּית הַכְּנֶסֶת, וְלִקְנוֹת לָהֶן סֵפֶר תּוֹרָה נְבִיאִים וּכְתוּבִים.</p>

<p><b>יא,ב</b>&nbsp;&nbsp;כְּשֶׁבּוֹנִין בֵּית הַכְּנֶסֶת, אֵין בּוֹנִין אוֹתוֹ אֵלָא בְּגָבְהָהּ שֶׁלָּעִיר, שֶׁנֶּאֱמָר "בְּרֹאשׁ הֹמִיּוֹת, תִּקְרָא" (משלי א,כא).&nbsp; וּמַגְבִּיהִין אוֹתוֹ עַד שֶׁיִּהְיֶה גָּבוֹהַּ מִכָּל חַצְרוֹת הָעִיר, שֶׁנֶּאֱמָר "וּלְרוֹמֵם אֶת-בֵּית אֱלֹהֵינוּ" (ראה עזרא ט,ט).&nbsp; וְאֵין פּוֹתְחִין פִּתְחֵי בֵּית הַכְּנֶסֶת אֵלָא לְמִזְרָח, שֶׁנֶּאֱמָר "וְהַחֹנִים לִפְנֵי הַמִּשְׁכָּן קֵדְמָה .&nbsp;.&nbsp;." (במדבר ג,לח).&nbsp; וּבוֹנִין בּוֹ, הֵיכָל שֶׁמַּנִּיחִין בּוֹ סֵפֶר תּוֹרָה; וּבוֹנִין הֵיכָל זֶה, בְּרוּחַ שֶׁמִּתְפַּלְּלִין כְּנֶגְדָּהּ בְּאוֹתָהּ הָעִיר, כְּדֵי שֶׁיִּהְיוּ פְּנֵיהֶן אֶל מוּל הַהֵיכָל, כְּשֶׁיַּעַמְדוּ בַּתְּפִלָּה.</p>

<p><b>יא,ג</b>&nbsp;&nbsp;וּמַעְמִידִין בִּימָה בְּבֵית הַכְּנֶסֶת בְּאֶמְצַע הַבַּיִת, כְּדֵי שֶׁיַּעֲלֶה עָלֶיהָ הַקּוֹרֶא בַּתּוֹרָה אוֹ מִי שְׁהוּא אוֹמֵר לָעָם דִּבְרֵי כִּבּוּשִׁין--כְּדֵי שֶׁיִּשְׁמְעוּ כֻּלָּם.&nbsp; וּכְשֶׁמַּעְמִידִין הַתֵּבָה שֶׁיֵּשׁ בָּהּ סֵפֶר תּוֹרָה, מַעְמִידִין אוֹתָהּ בָּאֶמְצָע, וַאֲחוֹרֵי הַתֵּבָה כְּלִפְנֵי הַהֵיכָל, וּפָנֶיהָ כְּלִפְנֵי הָעָם.</p>

<p><b>יא,ד</b>&nbsp;&nbsp;כֵּיצַד הָעָם יוֹשְׁבִין בְּבָתֵּי כְּנָסִיּוֹת--הַזְּקֵנִים יוֹשְׁבִין פְּנֵיהֶם כְּלִפְנֵי הָעָם, וַאֲחוֹרֵיהֶם כְּלִפְנֵי הַהֵיכָל; וְכָל הָעָם יוֹשְׁבִין שׁוּרָה לִפְנֵי שׁוּרָה, וּפְנֵי כָּל שׁוּרָה לַאֲחוֹרֵי הַשּׁוּרָה שֶׁלְּפָנֶיהָ, עַד שֶׁיִּהְיוּ פְּנֵי כָּל הָעָם כְּלִפְנֵי הַקֹּדֶשׁ, וּכְלִפְנֵי הַזְּקֵנִים וּכְלִפְנֵי פְּנֵי הַתֵּבָה.&nbsp; וּבְעֵת שֶׁשְּׁלִיחַ צִבּוּר עוֹמֵד לִתְפִלָּה, עוֹמֵד בָּאָרֶץ לִפְנֵי הַתֵּבָה, וּפָנָיו לִפְנֵי הַקֹּדֶשׁ, כִּשְׁאָר הָעָם.</p>

<p><b>יא,ה</b>&nbsp;&nbsp;בָּתֵּי כְּנָסִיּוֹת וּבָתֵּי מִדְרָשׁוֹת--נוֹהֲגִין בָּהֶן כָּבוֹד, מְכַבְּדִין אוֹתָן, וּמְרַבְּצִין אוֹתָן.&nbsp; וְנָהֲגוּ כָּל יִשְׂרָאֵל בִּסְפָרַד וּבְמַעְרָב בְּשִׁנְעָר וְאֶרֶץ הַצְּבִי, לְהַדְלִיק עֲשָׁשִׁיּוֹת בְּבָתֵּי כְּנָסִיּוֹת, וּלְהַצִּיעַ בְּקַרְקָעָן מַחְצְלוֹת כְּדֵי לֵישֵׁב עֲלֵיהֶן.&nbsp; וּבְעָרֵי אֱדוֹם, יוֹשְׁבִין שָׁם עַל הַכִּסְאוֹת.</p>

<p><b>יא,ו</b>&nbsp;&nbsp;בָּתֵּי כְּנָסִיּוֹת וּבָתֵּי מִדְרָשׁוֹת--אֵין נוֹהֲגִין בָּהֶן קַלּוּת רֹאשׁ, כְּגוֹן שְׂחוֹק וְהֶתֶל וְשִׂיחָה בְּטֵלָה.&nbsp; וְאֵין אוֹכְלִין בָּהֶן, וְאֵין שׁוֹתִין בָּהֶן, וְאֵין נֵאוֹתִין בָּהֶן, וְאֵין מִטַּיְּלִין בָּהֶן.&nbsp; וְאֵין נִכְנָסִין לָהֶן לֹא בַּחַמָּה מִפְּנֵי הַחַמָּה, וְלֹא בַּגְּשָׁמִים מִפְּנֵי הַגְּשָׁמִים.&nbsp; וַחֲכָמִים וְתַלְמִידֵיהֶם--מֻתָּרִין לֶאֱכֹל וְלִשְׁתּוֹת בָּהֶן, מִדֹּחַק.</p>

<p><b>יא,ז</b>&nbsp;&nbsp;וְאֵין מְחַשְּׁבִין בָּהֶן חֶשְׁבּוֹנוֹת, אֵלָא אִם כֵּן הָיוּ חֶשְׁבּוֹנוֹת שֶׁלְּמִצְוָה, כְּגוֹן קֻפָּה שֶׁלִּצְדָקָה וּפִדְיוֹן שְׁבוּיִים, וְכַיּוֹצֶא בָּהֶן.&nbsp; וְאֵין מַסְפִּידִין בָּהֶן, אֵלָא הֶסְפֵּד שֶׁלָּרַבִּים, כְּגוֹן שֶׁיִּהְיֶה שָׁם בַּהֶסְפֵּד גְּדוֹלֵי חַכְמֵי אוֹתָהּ הָעִיר, שֶׁכָּל הָעָם מִתְקַבְּצִין וּבָאִין בִּגְלָלָן.</p>

<p><b>יא,ח</b>&nbsp;&nbsp;הָיָה לְבֵית הַכְּנֶסֶת אוֹ לְבֵית הַמִּדְרָשׁ שְׁנֵי פְּתָחִים--לֹא יַעֲשֶׂנּוּ דֶּרֶךְ כְּדֵי שֶׁיִּכָּנֵס בְּפֶתַח זֶה וְיֵצֵא בְּפֶתַח שֶׁכְּנֶגְדּוֹ לְקָרַב הַדֶּרֶךְ, שֶׁאָסוּר לְהִכָּנֵס לָהֶן אֵלָא לִדְבַר מִצְוָה.</p>

<p><b>יא,ט</b>&nbsp;&nbsp;מִי שֶׁצָּרַךְ לְהִכָּנֵס לְבֵית הַכְּנֶסֶת לִקְרוֹת תִּינוֹק אוֹ חֲבֵרוֹ--יִכָּנֵס וְיִקְרָא מְעַט אוֹ יֹאמַר שְׁמוּעָה, וְאַחַר כָּךְ יִקְרָא חֲבֵרוֹ, כְּדֵי שֶׁלֹּא יִכָּנֵס בִּשְׁבִיל חֶפְצוֹ, בִּלְבָד.&nbsp; וְאִם אֵינוּ יוֹדֵעַ, יֹאמַר לְאֶחָד מִן הַתִּינוֹקוֹת קְרָא לִי פָּסוּק שֶׁאַתָּה קוֹרֶא בּוֹ; אוֹ יִשְׁהֶה מְעַט בְּבֵית הַכְּנֶסֶת, וְאַחַר כָּךְ יֵצֵא, שֶׁהַיְּשִׁיבָה שָׁם מֵעִסְקֵי מִצְוָה הִיא, שֶׁנֶּאֱמָר "אַשְׁרֵי, יוֹשְׁבֵי בֵיתֶךָ" (תהילים פד,ה).</p>

<p><b>יא,י</b>&nbsp;&nbsp;מִי שֶׁנִּכְנַס לִקְרוֹת אוֹ לְהִתְפַּלַּל בְּפֶתַח זֶה, מֻתָּר לוֹ לָצֵאת בְּפֶתַח שֶׁכְּנֶגְדּוֹ כְּדֵי לְקָרַב אֶת הַדֶּרֶךְ; וּמֻתָּר לָאָדָם לְהִכָּנֵס לְבֵית הַכְּנֶסֶת בְּמַקְלוֹ וּבְמַנְעָלוֹ וּבַאֲפֻנְדָּתוֹ.&nbsp; וְאִם הָיָה צָרִיךְ לָרֹק, רוֹקֵק בְּבֵית הַכְּנֶסֶת.</p>

<p><b>יא,יא</b>&nbsp;&nbsp;בָּתֵּי כְּנָסִיּוֹת וּבָתֵּי מִדְרָשׁוֹת שֶׁחָרְבוּ, בִּקְדֻשָּׁתָן הֶן עוֹמְדִין:&nbsp; שֶׁנֶּאֱמָר "וַהֲשִׁמּוֹתִי אֶת-מִקְדְּשֵׁיכֶם" (ויקרא כו,לא)--אַף עַל פִּי שְׁהֶן שׁוֹמְמִין, בִּקְדֻשָּׁתָן הֶן עוֹמְדִין.&nbsp; וּכְשֵׁם שֶׁנּוֹהֲגִין בָּהֶן בְּיִשּׁוּבָן, כָּךְ נוֹהֲגִין בָּהֶן בְּחָרְבָּנָן--חוּץ מִכִּבּוּד וְרִבּוּץ, שְׁאֵין מְכַבְּדִין אוֹתָם וְאֵין מְרַבְּצִין אוֹתָן.&nbsp; עָלוּ בָּהֶם עֲשָׂבִים, לֹא יִתְלֹשׁ; וְאִם תָּלְשׁוּ אוֹתָן, מַנִּיחִין אוֹתָן בִּמְקוֹמָן, כְּדֵי שֶׁיִּרְאוּ אוֹתָם הָעָם, וְתֵעוֹר רוּחָם וְיִשְׁתַּדְּלוּ לִבְנוֹתָן.</p>

<p><b>יא,יב</b>&nbsp;&nbsp;אֵין סוֹתְרִין בֵּית הַכְּנֶסֶת כְּדֵי לִבְנוֹת אַחֵר בִּמְקוֹמוֹ, אוֹ בְּמָקוֹם אַחֵר, אֲבָל בּוֹנִין אַחֵר, וְאַחַר כָּךְ סוֹתְרִין זֶה--שֶׁמֶּא יֵארַע לָהֶן אֹנֶס, וְלֹא יִבְנוּ.&nbsp; אַפִלּוּ כּוֹתָל אֶחָד מִמֶּנּוּ--בּוֹנֶה חָדָשׁ בְּצַד הַיָּשָׁן, וְאַחַר כָּךְ סוֹתֵר הַיָּשָׁן.</p>

<p><b>יא,יג</b>&nbsp;&nbsp;בַּמֶּה דְּבָרִים אֲמוּרִים, שֶׁלֹּא חָרְבוּ יְסוֹדוֹתָיו.&nbsp; אֲבָל אִם חָרְבוּ יְסוֹדוֹתָיו, אוֹ שֶׁנָּטוּ כּוֹתָלָיו לִנְפֹּל--סוֹתְרִין אוֹתוֹ מִיָּד, וּמַתְחִילִין לִבְנוֹתוֹ בִּמְהֵרָה בַּיּוֹם וּבַלַּיְלָה, שֶׁמֶּא תִּדְחַק הַשָּׁעָה, וְיִשָּׁאֵר חָרֵב.</p>

<p><b>יא,יד</b>&nbsp;&nbsp;מֻתָּר לַעֲשׂוֹת בֵּית הַכְּנֶסֶת, בֵּית הַמִּדְרָשׁ; אֲבָל בֵּית הַמִּדְרָשׁ, אֵין עוֹשִׂין אוֹתוֹ בֵּית הַכְּנֶסֶת, שֶׁקְּדֻשַּׁת בֵּית הַמִּדְרָשׁ יְתֵרָה עַל קְדֻשַּׁת בֵּית הַכְּנֶסֶת, וּמַעֲלִין בַּקֹּדֶשׁ וְלֹא מוֹרִידִין.&nbsp; וְכֵן בְּנֵי הָעִיר שֶׁמָּכְרוּ בֵּית הַכְּנֶסֶת, יֵשׁ לָהֶן לִקַּח בְּדָמָיו תֵּבָה; מָכְרוּ תֵּבָה, יֵשׁ לָהֶן לִקַּח בְּדָמֶיהָ מִטְפָּחוֹת אוֹ תִּיק לְסֵפֶר תּוֹרָה; מָכְרוּ מִטְפָּחוֹת אוֹ תִּיק, לוֹקְחִין בְּדָמָיו חֻמְשִׁין; מָכְרוּ חֻמְשִׁין, לוֹקְחִין סֵפֶר תּוֹרָה.&nbsp; אֲבָל אִם מָכְרוּ סֵפֶר תּוֹרָה--אֵין לוֹקְחִין בְּדָמָיו אֵלָא סֵפֶר תּוֹרָה אַחֵר, שְׁאֵין שָׁם קְדֻשָּׁה לְמַעְלָה מִקְּדֻשַּׁת סֵפֶר תּוֹרָה.&nbsp; וְכֵן בְּמוֹתְרֵיהֶן.</p>

<p><b>יא,טו</b>&nbsp;&nbsp;וְכֵן אִם גָּבוּ מִן הָעָם מָעוֹת לִבְנוֹת בֵּית הַמִּדְרָשׁ, אוֹ בֵּית הַכְּנֶסֶת, אוֹ לִקְנוֹת תֵּבָה, אוֹ מִטְפָּחוֹת וְתִיק, אוֹ סֵפֶר תּוֹרָה, וְרָצוּ לְשַׁנּוֹת כָּל שֶׁגָּבוּ--אֵין מְשַׁנִּין אוֹתוֹ אֵלָא מִקְּדֻשָּׁה קַלָּה, לִקְדֻשָּׁה חֲמוּרָה מִמֶּנָּה; אֲבָל אִם עָשׂוּ מַה שֶׁגָּבוּ לַעֲשׂוֹתוֹ וְהוֹתִירוּ, מְשַׁנִּין הַמּוֹתָר לְכָל מַה שֶׁיִּרְצוּ.&nbsp; וְכָל כְּלֵי בֵּית הַכְּנֶסֶת, כְּבֵית הַכְּנֶסֶת; פָּרֹכֶת שֶׁעַל הָאָרוֹן שֶׁמַּנִּיחִין בּוֹ הַסְּפָרִים, כְּמִטְפְּחוֹת הַסְּפָרִים.&nbsp; וְאִם הִתְנוּ עֲלֵיהֶן, הֲרֵי הֶן כְּפִי הַתְּנָאי.</p>

<p><b>יא,טז</b>&nbsp;&nbsp;בַּמֶּה דְּבָרִים אֲמוּרִים שֶׁמֻּתָּר לִמְכֹּר בֵּית הַכְּנֶסֶת--בְּבֵית הַכְּנֶסֶת שֶׁלַּכְּפָרִים שֶׁלֹּא עָשׂוּ אוֹתָהּ אֵלָא עַל דַּעַת בְּנֵי הַכְּפָר לְבַדָּם, שֶׁתִּהְיֶה לָהֶם לְהִתְפַּלַּל בָּהּ, הִיא שְׁאִם רָצוּ כֻּלָּם לְמָכְרָהּ, מוֹכְרִין.&nbsp; אֲבָל בֵּית הַכְּנֶסֶת שֶׁלַּכְּרָכִין--הוֹאִיל וְעַל דַּעַת כָּל אַנְשֵׁי הָעוֹלָם נַעֲשָׂה, שֶׁיָּבוֹא וְיִתְפַּלַּל בּוֹ כָּל הַבָּא אֶל הַמְּדִינָה--נַעֲשָׂה שֶׁלְּכָל יִשְׂרָאֵל, וְאֵין מוֹכְרִין אוֹתוֹ לְעוֹלָם.</p>

<p><b>יא,יז</b>&nbsp;&nbsp;בְּנֵי הַכְּפָר שֶׁרָצוּ לִמְכֹּר בֵּית הַכְּנֶסֶת שֶׁלָּהֶן, אוֹ לִבְנוֹת בַּדָּמִים בֵּית הַכְּנֶסֶת אַחֵר, אוֹ לִקְנוֹת בַּדָּמִים תֵּבָה אוֹ תּוֹרָה--צְרִיכִין לְהַתְנוֹת עַל הַלּוֹקֵחַ, שֶׁלֹּא יַעֲשֶׂה אוֹתוֹ לֹא מֶרְחֵץ, וְלֹא בֻּרְסְקֵי וְהוּא הַמָּקוֹם שֶׁמְּעַבְּדִין בּוֹ הָעוֹרוֹת, וְלֹא בֵּית הַטְּבִילָה, וְלֹא בֵּית הַמַּיִם.&nbsp; וְאִם הִתְנוּ שִׁבְעָה טוֹבֵי הָעִיר בְּמַעְמַד אַנְשֵׁי הָעִיר בְּשָׁעַת מְכִירָה, שֶׁיְּהֶא הַלּוֹקֵחַ רַשָּׁאי לַעֲשׂוֹת בּוֹ כָּל אֵלּוּ--מֻתָּר.</p>

<p><b>יא,יח</b>&nbsp;&nbsp;וְכֵן אִם הִתְנוּ שִׁבְעָה טוֹבֵי הָעִיר בְּמַעְמַד אַנְשֵׁי הָעִיר עַל מוֹתַר הַדָּמִים, שֶׁיִּהְיוּ חֻלִּין--הֲרֵי אֵלּוּ חֻלִּין.&nbsp; וּכְשֶׁלּוֹקְחִין הַדָּמִים וּבוֹנִין מֵהֶם בֵּית הַכְּנֶסֶת אַחֵר, אוֹ שֶׁקָּנוּ מֵהֶן תֵּבָה אוֹ מִטְפָּחוֹת וְתִיק, אוֹ סִפְרֵי חֻמְשִׁין אוֹ סֵפֶר תּוֹרָה--הַשְּׁאָר יִהְיֶה חֻלִּין כְּמוֹ שֶׁהִתְנוּ, וְיַעֲשׂוּ בּוֹ מַה שֶׁיִּרְצוּ.</p>

<p><b>יא,יט</b>&nbsp;&nbsp;וְכֵן אִם קִבְּלוּ עֲלֵיהֶן כָּל אַנְשֵׁי הָעִיר, אוֹ רֻבָּם, אָדָם אֶחָד--כָּל מַה שֶׁעָשָׂה, עָשׂוּי, וּמוֹכֵר וְנוֹתֵן לְבַדּוֹ כְּפִי מַה שֶׁיִּרְאֶה, וְיַתְנֶה כְּפִי מַה שֶׁיִּרְאֶה.</p>

<p><b>יא,כ</b>&nbsp;&nbsp;כְּשֵׁם שֶׁמֻּתָּר לָהֶן לִמְכֹּר בֵּית הַכְּנֶסֶת, כָּךְ נוֹתְנִים אוֹתוֹ בְּמַתָּנָה, שֶׁאִלּוּ לֹא הָיָה לָהֶן לַצִּבּוּר הֲנָיָה בְּמַתָּנָה זוֹ, לֹא נְתָנוּהָ; אֲבָל לֹא שׂוֹכְרִין אוֹתָהּ, וְלֹא מְמַשְׁכְּנִין אוֹתָהּ.&nbsp; וְכֵן כְּשֶׁסּוֹתְרִין בָּתֵּי כְּנָסִיּוֹת לִבְנוֹתָן, מֻתָּרִין לִמְכֹּר וּלְהַחְלִיף וְלִתֵּן בְּמַתָּנָה הַלְּבֵנִים וְהָעֵצִים וְהֶעָפָר שֶׁלָּהֶן; אֲבָל לְהַלְווֹתָן, אָסוּר, שְׁאֵין הַקְּדֻשָּׁה עוֹלָה מֵהֶן אֵלָא בְּדָמִים, אוֹ בַּהֲנָיָה שְׁהִיא כְּדָמִים.</p>

<p><b>יא,כא</b>&nbsp;&nbsp;רְחוֹבָהּ שֶׁלָּעִיר--אַף עַל פִּי שֶׁהָעָם מִתְפַּלְּלִין בּוֹ בַּתַּעְנִיּוֹת וּבַמַּעְמָדוֹת, מִפְּנֵי שֶׁהַקִּבּוּץ רַב, וְאֵין בֵּית הַכְּנֶסֶת מֵכִיל אוֹתָם--אֵין בּוֹ קְדֻשָּׁה, מִפְּנֵי שְׁהוּא עֲרַאי וְלֹא נִקְבַּע לִתְפִלָּה; וְכֵן בָּתִּים וַחֲצֵרוֹת שֶׁהָעָם מִתְכַּנְּסִין לָהֶם לִתְפִלָּה--אֵין בָּהֶן קְדֻשָּׁה, מִפְּנֵי שֶׁלֹּא קָבְעוּ אוֹתָם לִתְפִלָּה בִּלְבָד, אֵלָא עֲרַאי מִתְפַּלְּלִין בָּהֶן, כְּאָדָם שֶׁמִּתְפַּלֵּל בְּתוֹךְ בֵּיתוֹ.
<br>&nbsp;</p>

<h2>הִלְכּוֹת תְּפִלָּה פֵּרֶק יב</h2>

<p><b>יב,א</b>&nbsp;&nbsp;מֹשֶׁה רַבֵּנוּ תִּקַּן לָהֶן לְיִשְׂרָאֵל, שֶׁיִּהְיוּ קוֹרִין בַּתּוֹרָה בָּרַבִּים בַּשַּׁבָּת וּבַשֵּׁנִי וּבַחֲמִישִׁי בַּשַּׁחְרִית, כְּדֵי שֶׁלֹּא יִשְׁהוּ שְׁלוֹשָׁה יָמִים, בְּלֹא שְׁמִיעַת תּוֹרָה.&nbsp; וְעֶזְרָא הַסּוֹפֵר תִּקַּן שֶׁיִּהְיוּ קוֹרִין כֵּן בַּמִּנְחָה בְּכָל שַׁבָּת, מִשּׁוֹם יוֹשְׁבֵי קְרָנוֹת; וְגַם, הוּא תִּקַּן שֶׁיִּהְיוּ הַקּוֹרִין בַּשֵּׁנִי וּבַחֲמִישִׁי שְׁלוֹשָׁה בְּנֵי אָדָם, וְלֹא יִקְרְאוּ פָּחוּת מֵעֲשָׂרָה פְּסוּקִים.</p>

<p><b>יב,ב</b>&nbsp;&nbsp;וְאֵלּוּ הֶן הַיָּמִים שֶׁקּוֹרִין בָּהֶן בַּתּוֹרָה, בַּצִּבּוּר:&nbsp; בְּשַׁבָּתוֹת, וּבְמוֹעֲדִים, וּבְרָאשֵׁי חֳדָשִׁים, וּבְתַעְנִיּוֹת, וּבַחֲנֻכָּה וּפוּרִים, וּבַשֵּׁנִי וּבַחֲמִישִׁי שֶׁבְּכָל שָׁבוּעַ וְשָׁבוּעַ.&nbsp; וְאֵין מַפְטִירִין בַּנָּבִיא אֵלָא בְּשַׁבָּתוֹת וּבְיָמִים טוֹבִים וּבְיוֹם הַכִּפּוּרִים וּבְתִשְׁעָה בְּאָב.</p>

<p><b>יב,ג</b>&nbsp;&nbsp;אֵין קוֹרִין בַּתּוֹרָה בַּצִּבּוּר, בְּפָחוּת מֵעֲשָׂרָה אֲנָשִׁים גְּדוֹלִים וּבְנֵי חוֹרִין; וְאֵין קוֹרִין פָּחוּת מֵעֲשָׂרָה פְּסוּקִין, וּ"וַיְדַבֵּר" עוֹלֶה מִן הַמִּנְיָן.&nbsp; וְלֹא יִהְיוּ הַקּוֹרִין, פָּחוּת מִשְּׁלוֹשָׁה אֲנָשִׁים; וְאֵין מַתְחִילִין בְּפָרָשָׁה, פָּחוּת מִשְּׁלוֹשָׁה פְּסוּקִין; וְאֵין מַנִּיחִין בְּפָרָשָׁה, פָּחוּת מִשְּׁלוֹשָׁה פְּסוּקִין; וְלֹא יִקְרָא הַקּוֹרֶא, פָּחוּת מִשְּׁלוֹשָׁה פְּסוּקִין.</p>

<p><b>יב,ד</b>&nbsp;&nbsp;שְׁלוֹשָׁה שֶׁקָּרְאוּ עֲשָׂרָה פְּסוּקִין, שְׁנַיִם קוֹרְאִין שְׁלוֹשָׁה שְׁלוֹשָׁה, וְאֶחָד אַרְבָּעָה.&nbsp; וּבֵין שֶׁהָיָה הַקּוֹרֶא אַרְבָּעָה רִאשׁוֹן, אוֹ אַחֲרוֹן, אוֹ אֶמְצָעִי--הֲרֵי זֶה מְשֻׁבָּח.</p>

<p><b>יב,ה</b>&nbsp;&nbsp;כָּל אֶחָד וְאֶחָד מִן הַקּוֹרְאִין, פּוֹתֵחַ סֵפֶר תּוֹרָה, וּמַבִּיט בִּמְקוֹם שְׁהוּא קוֹרֶא בּוֹ; וְאַחַר כָּךְ אוֹמֵר בָּרְכוּ אֶת ה' הַמְּבֹרָךְ, וְכָל הָעָם עוֹנִין בָּרוּךְ ה' הַמְּבֹרָךְ, לְעוֹלָם וָעֶד; וְחוֹזֵר וּמְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר בָּחַר בָּנוּ מִכָּל הָעַמִּים, וְנָתַן לָנוּ אֶת תּוֹרָתוֹ--בָּרוּךְ אַתָּה ה', נוֹתֵן הַתּוֹרָה; וְכָל הָעָם, עוֹנִין אָמֵן.&nbsp; וְאַחַר כָּךְ קוֹרֶא, עַד שֶׁיַּשְׁלִים לִקְרוֹת; וְגוֹלֵל הַסֵּפֶר, וּמְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר נָתַן לָנוּ תּוֹרַת אֱמֶת, חַיֵּי עוֹלָם נְטָעָהּ בְּתוֹכֵנוּ--בָּרוּךְ אַתָּה ה', נוֹתֵן הַתּוֹרָה.</p>

<p><b>יב,ו</b>&nbsp;&nbsp;אֵין הַקּוֹרֶא רַשָּׁאי לִקְרוֹת בַּתּוֹרָה, עַד שֶׁיִּכְלֶה אָמֵן מִפִּי הַצִּבּוּר.&nbsp; קָרָא וְטָעָה, אַפִלּוּ בְּדִקְדּוּק אוֹת אַחַת--מַחְזִירִין אוֹתוֹ, עַד שֶׁיִּקְרְאֶנָּה בְּדִקְדּוּק.&nbsp; וְלֹא יִקְרְאוּ שְׁנַיִם בַּתּוֹרָה, אֵלָא הָאֶחָד לְבַדּוֹ.&nbsp; קָרָא וְנִשְׁתַּתַּק--יַעֲמֹד אַחֵר תַּחְתָּיו, וְיַתְחִיל מִמְּקוֹם שֶׁהִתְחִיל הָרִאשׁוֹן שֶׁנִּשְׁתַּתַּק; וּמְבָרֵךְ בַּסּוֹף.</p>

<p><b>יב,ז</b>&nbsp;&nbsp;אֵין הַקּוֹרֶא רַשָּׁאי לִקְרוֹת, עַד שֶׁיֹּאמַר לוֹ גָּדוֹל שֶׁבַּצִּבּוּר לִקְרוֹת.&nbsp; וְאַפִלּוּ חַזָּן הַכְּנֶסֶת, אוֹ רֹאשׁ הַכְּנֶסֶת--אֵינוּ קוֹרֶא מֵעַצְמוֹ, עַד שֶׁיֹּאמְרוּ לוֹ הַצִּבּוּר אוֹ גָּדוֹל שֶׁבָּהֶן לִקְרוֹת.&nbsp; וְצָרִיךְ אַחֵר לַעֲמֹד עִמּוֹ בְּשָׁעָה שְׁהוּא קוֹרֶא, כְּדֶרֶךְ שֶׁהַחַזָּן עוֹמֵד עִם הַקּוֹרְאִים.</p>

<p><b>יב,ח</b>&nbsp;&nbsp;הַקּוֹרֶא, יֵשׁ לוֹ לְדַלַּג מִמָּקוֹם לְמָקוֹם, בְּעִנְיָן אֶחָד כְּגוֹן "אַחֲרֵי מוֹת" (ויקרא טז,א) וְ"אַךְ בֶּעָשׂוֹר" (ויקרא כג,כז) שֶׁבְּפָרָשַׁת "אֱמֹר אֶל-הַכֹּהֲנִים" (ויקרא כא,א):&nbsp; וְהוּא, שֶׁלֹּא יִקְרָא עַל פֶּה, שֶׁאָסוּר לִקְרוֹת שֶׁלֹּא מִן הַכְּתָב, אַפִלּוּ תֵּבָה אַחַת; וְלֹא יִשְׁהֶה בַּדִּלּוּג, אֵלָא כְּדֵי שֶׁיַּשְׁלִים הַתֻּרְגְּמָן תַּרְגּוּם הַפָּסוּק.</p>

<p><b>יב,ט</b>&nbsp;&nbsp;כֵּיוָן שֶׁהִתְחִיל הַקּוֹרֶא לִקְרוֹת בַּתּוֹרָה, אָסוּר לְסַפַּר אַפִלּוּ בִּדְבַר הֲלָכָה--אֵלָא הַכֹּל שׁוֹתְקִין וְשׁוֹמְעִין, וּמְשִׂימִין לִבָּם לְמַה שְׁהוּא קוֹרֶא:&nbsp; שֶׁנֶּאֱמָר "וְאָזְנֵי כָל-הָעָם, אֶל-סֵפֶר הַתּוֹרָה" (נחמיה ח,ג).&nbsp; וְאָסוּר לָצֵאת מִן הַצִּבּוּר, בְּשָׁעָה שֶׁהַקּוֹרֶא קוֹרֶא; וּמֻתָּר לָצֵאת, בֵּין אִישׁ לְאִישׁ.&nbsp; וּמִי שְׁהוּא עוֹסֵק בַּתּוֹרָה תָּמִיד, וְתוֹרָתוֹ אֻמָּנוּתוֹ--מֻתָּר לוֹ לַעְסֹק בְּתַלְמוּד תּוֹרָה, בְּשָׁעָה שֶׁהַקּוֹרֶא קוֹרֶא בַּתּוֹרָה.</p>

<p><b>יב,י</b>&nbsp;&nbsp;מִיְּמוֹת עֶזְרָא נָהֲגוּ שֶׁיְּהֶא שָׁם תֻּרְגְּמָן מְתַרְגֵּם לָעָם, מַה שֶׁהַקּוֹרֶא קוֹרֶא בַּתּוֹרָה--כְּדֵי שֶׁיָּבִינוּ, עִנְיַן הַדְּבָרִים.&nbsp; וְהַקּוֹרֶא קוֹרֶא פָּסוּק אֶחָד בִּלְבָד, וְשׁוֹתֵק עַד שֶׁיְּתַרְגַּם אוֹתוֹ הַתֻּרְגְּמָן; וְחוֹזֵר וְקוֹרֶא פָּסוּק שֵׁנִי.&nbsp; וְאֵין הַקּוֹרֶא רַשָּׁאי לִקְרוֹת לַתֻּרְגְּמָן, יָתֵר מִפָּסוּק אֶחָד.</p>

<p><b>יב,יא</b>&nbsp;&nbsp;אֵין הַקּוֹרֶא רַשָּׁאי לְהִגְבִּיהַּ קוֹלוֹ, יָתֵר מִן הַמְּתַרְגֵּם; וְלֹא יַגְבִּיהַּ הַמְּתַרְגֵּם קוֹלוֹ, יָתֵר מִן הַקּוֹרֶא.&nbsp; וְאֵין הַמְּתַרְגֵּם רַשָּׁאי לְתַרְגַּם, עַד שֶׁיִּכְלֶה הַפָּסוּק מִפִּי הַקּוֹרֶא; וְאֵין הַקּוֹרֶא רַשָּׁאי לִקְרוֹת פָּסוּק אַחֵר, עַד שֶׁיִּכְלֶה הַתַּרְגּוּם מִפִּי הַמְּתַרְגֵּם.&nbsp; וְאֵין הַמְּתַרְגֵּם נִשְׁעָן לֹא לְעַמּוּד וְלֹא לְקוֹרָה, אֵלָא עוֹמֵד בְּיִרְאָה וְאֵימָה; וְלֹא יְתַרְגַּם מִתּוֹךְ הַכְּתָב, אֵלָא עַל פֶּה.&nbsp; וְאֵין הַקּוֹרֶא רַשָּׁאי לְסַיַּע לַתֻּרְגְּמָן, שֶׁלֹּא יֹאמְרוּ תַּרְגּוּם כָּתוּב בַּתּוֹרָה.&nbsp; וְהַקָּטָן מְתַרְגֵּם עַל יְדֵי הַגָּדוֹל, וְאֵינוּ כָּבוֹד לַגָּדוֹל שֶׁיְּתַרְגַּם עַל יְדֵי הַקָּטָן.&nbsp; וְלֹא יִהְיוּ הַמְּתַרְגְּמִין שְׁנַיִם כְּאֶחָד, אֵלָא אֶחָד קוֹרֶא וְאֶחָד מְתַרְגֵּם.</p>

<p><b>יב,יב</b>&nbsp;&nbsp;וְלֹא כָּל הַמִּקְרָאוֹת, מִתַּרְגְמִין בַּצִּבּוּר:&nbsp; מַעֲשֶׂה רְאוּבֵן, וּבִרְכַת כּוֹהֲנִים, וּמַעֲשֵׂה הָעֵגֶל מִן "וַיֹּאמֶר מֹשֶׁה אֶל-אַהֲרֹן" (שמות לב,כא) עַד "וַיַּרְא מֹשֶׁה אֶת-הָעָם" (שמות לב,כה), וְעוֹד פָּסוּק אַחֵר "וַיִּגֹּף ה', אֶת-הָעָם" (שמות לב,לה)--נִקְרָאִין, וְלֹא מִתַּרְגְמִין.&nbsp; וּבְמַעֲשֶׂה אַמְנוֹן, הַמָּקוֹם שֶׁנֶּאֱמָר "אַמְנוֹן בֶּן-דָּוִד" (שמואל&nbsp;ב יג,א)--לֹא נִקְרָא, וְלֹא מִתַּרְגֵּם.</p>

<p><b>יב,יג</b>&nbsp;&nbsp;הַמַּפְטִיר בַּנָּבִיא, צָרִיךְ לִקְרוֹת בַּתּוֹרָה תְּחִלָּה--אַפִלּוּ שְׁלוֹשָׁה פְּסוּקִים, חוֹזֵר וְקוֹרֶא מַה שֶׁקָּרָא שֶׁלְּפָנָיו; וְלֹא יַפְטִיר בַּנָּבִיא, עַד שֶׁיִּגְלֹל סֵפֶר תּוֹרָה.&nbsp; וְלֹא יִפְחֹת, מֵעֶשְׂרִים וְאֶחָד פָּסוּק; וְאִם שָׁלַם הָעִנְיָן בְּפָחוּת מֵאֵלּוּ, אֵינוּ צָרִיךְ.&nbsp; וְאִם קָרָא עֲשָׂרָה פְּסוּקִים, וְתִרְגְּמָן הַמְּתַרְגֵּם--דַּיּוֹ, וְאַף עַל פִּי שֶׁלֹּא שָׁלַם הָעִנְיָן.&nbsp; וּבַנָּבִיא--אֶחָד קוֹרֶא, וְאַפִלּוּ שְׁנַיִם מְתַרְגְּמִין.&nbsp; וּמְדַלֵּג מֵעִנְיָן לְעִנְיָן אַחֵר; וְאֵינוּ מְדַלֵּג מִנָּבִיא לְנָבִיא, אֵלָא בַּנְּבִיאִים שֶׁלִּשְׁנֵים עָשָׂר בִּלְבָד--וּבִלְבָד שֶׁלֹּא יְדַלַּג מִסּוֹף הַסֵּפֶר, לִתְחִלָּתוֹ:&nbsp; וְכָל הַמְּדַלֵּג, לֹא יִשְׁהֶה בַּדִּלּוּג אֵלָא כְּדֵי שֶׁיַּשְׁלִים הַמְּתַרְגֵּם תַּרְגּוּמוֹ.</p>

<p><b>יב,יד</b>&nbsp;&nbsp;הַקּוֹרֶא בַּנָּבִיא, יֵשׁ לוֹ לִקְרוֹת לַתֻּרְגְּמָן שְׁלוֹשָׁה פְּסוּקִין; וְהַמְּתַרְגֵּם, מְתַרְגֵּם שְׁלָשְׁתָּן זֶה אַחַר זֶה:&nbsp; וְאִם הָיוּ הַשְּׁלוֹשָׁה פְּסוּקִים שָׁלוֹשׁ פָּרָשִׁיּוֹת, לֹא יִקְרָא לַתֻּרְגְּמָן אֵלָא אֶחָד אֶחָד.</p>

<p><b>יב,טו</b>&nbsp;&nbsp;הַמַּפְטִיר בַּנָּבִיא, מְבָרֵךְ לְפָנָיו בְּרָכָה אַחַת--בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר בָּחַר בִּנְבִיאִים טוֹבִים .&nbsp;.&nbsp;.&nbsp; וּמְבָרֵךְ לְאַחֲרָיו אַרְבַּע בְּרָכוֹת--בְּרָכָה רִאשׁוֹנָה, חוֹתֵם בָּהּ הָאֵל הַנֶּאֱמָן בְּכָל דְּבָרָיו; שְׁנִיָּה, חוֹתֵם בָּהּ בּוֹנֵה יְרוּשָׁלַיִם; שְׁלִישִׁית, חוֹתֵם בָּהּ מָגֵן דָּוִיד; רְבִיעִית, חוֹתֵם בָּהּ בְּעִנְיַן קְדֻשַּׁת הַיּוֹם, כְּמוֹ שֶׁחוֹתֵם בַּתְּפִלָּה.&nbsp; וְכֵן אִם חָל רֹאשׁ חֹדֶשׁ לִהְיוֹת בַּשַּׁבָּת, הַמַּפְטִיר בַּנָּבִיא מַזְכִּיר רֹאשׁ חֹדֶשׁ בִּבְרָכָה זוֹ, כְּדֶרֶךְ שֶׁמַּזְכִּיר בַּתְּפִלָּה.</p>

<p><b>יב,טז</b>&nbsp;&nbsp;כַּמָּה הֶם הַקּוֹרְאִין--בַּשַּׁבָּת בַּשַּׁחְרִית, קוֹרְאִין שִׁבְעָה; וּבְיוֹם הַכִּפּוּרִים, שִׁשָּׁה; וּבְיָמִים טוֹבִים, חֲמִשָּׁה:&nbsp; אֵין פּוֹחֲתִין מִמִּנְיָן זֶה, אֲבָל מוֹסִיפִין עֲלֵיהֶם.&nbsp; בְּרָאשֵׁי חֳדָשִׁים, וּבְחֻלּוֹ שֶׁלַּמּוֹעֵד, קוֹרְאִין אַרְבָּעָה; בַּשַּׁבָּת וּבְיוֹם הַכִּפּוּרִים בַּמִּנְחָה, וּבַשֵּׁנִי וּבַחֲמִישִׁי שֶׁבְּכָל שָׁבוּעַ וּבַחֲנֻכָּה וּפוּרִים בַּשַּׁחְרִית, וּבִימֵי הַתַּעְנִיּוֹת בַּשַּׁחְרִית וּבַמִּנְחָה, קוֹרְאִין שְׁלוֹשָׁה:&nbsp; אֵין פּוֹחֲתִין מִמִּנְיָן זֶה, וְאֵין מוֹסִיפִין עָלָיו.</p>

<p><b>יב,יז</b>&nbsp;&nbsp;אִשָּׁה לֹא תִקְרָא בַּצִּבּוּר, מִפְּנֵי כְּבוֹד הַצִּבּוּר; קָטָן הַיּוֹדֵעַ לִקְרוֹת וְיוֹדֵעַ לְמִי מְבָרְכִין, עוֹלֶה מִמִּנְיַן הַקּוֹרְאִים.&nbsp; וְכֵן הַמַּפְטִיר עוֹלֶה מִן הַמִּנְיָן, שֶׁהֲרֵי קָרָא בַּתּוֹרָה; וְאִם הִפְסִיק שְׁלִיחַ צִבּוּר בְּקַדִּישׁ בֵּין הַמַּשְׁלִים וּבֵין הַמַּפְטִיר, אֵינוּ עוֹלֶה.&nbsp; צִבּוּר שֶׁלֹּא הָיָה בָּהֶם יוֹדֵעַ לִקְרוֹת אֵלָא אֶחָד--עוֹלֶה וְקוֹרֶא וְיוֹרֵד וְיוֹשֵׁב, וְחוֹזֵר וְקוֹרֶא שְׁנִיָּה וּשְׁלִישִׁית, עַד שֶׁיִּגְמֹר מִנְיַן הַקּוֹרְאִים שֶׁלְּאוֹתוֹ הַיּוֹם.</p>

<p><b>יב,יח</b>&nbsp;&nbsp;בְּכָל קְרִיאָה מֵאֵלּוּ, כּוֹהֵן קוֹרֶא רִאשׁוֹן, וְאַחֲרָיו לֵוִי, וְאַחֲרָיו יִשְׂרָאֵל.&nbsp; וּמִנְהָג פָּשׁוּט הוּא הַיּוֹם, שֶׁאַפִלּוּ כּוֹהֵן עַם הָאָרֶץ קוֹדֵם לִקְרוֹת לִפְנֵי חָכָם גָּדוֹל מִיִּשְׂרָאֵל; וְכָל מִי שְׁהוּא גָּדוֹל מֵחֲבֵרוֹ בְּחָכְמָה, קוֹדֵם לִקְרוֹת.&nbsp; וְהָאַחֲרוֹן שֶׁגּוֹלֵל סֵפֶר תּוֹרָה, נוֹטֵל שָׂכָר כְּנֶגֶד הַכֹּל; לְפִיכָּךְ עוֹלֶה מַשְׁלִים, אַפִלּוּ גָּדוֹל שֶׁבַּצִּבּוּר.</p>

<p><b>יב,יט</b>&nbsp;&nbsp;אֵין שָׁם כּוֹהֵן, עוֹלֶה יִשְׂרָאֵל; וְלֹא יַעֲלֶה אַחֲרָיו לֵוִי, כְּלָל.&nbsp; אֵין שָׁם לֵוִי, כּוֹהֵן שֶׁקָּרָא רִאשׁוֹן חוֹזֵר הוּא עַצְמוֹ, וְקוֹרֶא פַּעַם שְׁנִיָּה בִּמְקוֹם לֵוִי; אֲבָל לֹא יִקְרָא אַחֲרָיו כּוֹהֵן אַחֵר, שֶׁמֶּא יֹאמְרוּ הָרִאשׁוֹן פָּסוּל וּלְפִיכָּךְ עָלָה כּוֹהֵן אַחֵר, וְכֵן לֹא יִקְרָא לֵוִי אַחַר לֵוִי, שֶׁמֶּא יֹאמְרוּ אֶחָד מִשְּׁנֵיהֶם פָּסוּל.</p>

<p><b>יב,כ</b>&nbsp;&nbsp;כֵּיצַד סֵדֶר הַקְּרִיאָה בַּתּוֹרָה עִם הַתְּפִלָּה:&nbsp; כָּל יוֹם שֶׁיֵּשׁ בּוֹ תְּפִלַּת מוּסָף--אַחַר שֶׁיִּגְמֹר שְׁלִיחַ צִבּוּר תְּפִלַּת שַׁחְרִית, אוֹמֵר קַדִּישׁ, וּמוֹצִיא סֵפֶר תּוֹרָה וְקוֹרֶא לְאֶחָד אֶחָד מִן הַצִּבּוּר, וְעוֹלִין וְקוֹרִין בַּתּוֹרָה; וּכְשֶׁגּוֹמְרִין, מַחְזִיר סֵפֶר תּוֹרָה לִמְקוֹמוֹ, וְאוֹמֵר קַדִּישׁ, וּמִתְפַּלְּלִין תְּפִלַּת מוּסָף.&nbsp; וְיָמִים שֶׁיֵּשׁ בָּהֶן מַפְטִיר וּמוּסָף, נָהֲגוּ לוֹמַר קַדִּישׁ קֹדֶם שֶׁיַּעֲלֶה הַמַּפְטִיר; וְיֵשׁ מְקוֹמוֹת שֶׁנָּהֲגוּ לוֹמַר קַדִּישׁ, אַחַר הַמַּפְטִיר.</p>

<p><b>יב,כא</b>&nbsp;&nbsp;בַּמִּנְחָה שֶׁלַּשַּׁבָּת וְיוֹם הַכִּפּוּרִים--אַחַר שֶׁיִּגְמֹר שְׁלִיחַ צִבּוּר "תְּהִלָּה, לְדָוִד" (תהילים קמה,א) וְסֵדֶר הַיּוֹם, אוֹמֵר קַדִּישׁ, וּמוֹצִיא סֵפֶר תּוֹרָה וְקוֹרִין בּוֹ וּמַחְזִירוֹ, וְאוֹמֵר קַדִּישׁ, וּמִתְפַּלְּלִין מִנְחָה.&nbsp; וְכֵן בַּתַּעְנִיּוֹת--קוֹרְאִין בַּמִּנְחָה, וְאַחַר כָּךְ אוֹמֵר קַדִּישׁ, וּמִתְפַּלְּלִין תְּפִלַּת מִנְחָה; אֲבָל בְּיוֹם טוֹב, לֹא נָהֲגוּ לִקְרוֹת בַּמִּנְחָה.</p>

<p><b>יב,כב</b>&nbsp;&nbsp;וְיוֹם שְׁאֵין בּוֹ מוּסָף--כְּשֶׁגּוֹמֵר תְּפִלַּת שַׁחְרִית, אוֹמֵר קַדִּישׁ, וּמוֹצִיא סֵפֶר תּוֹרָה וְקוֹרְאִין בּוֹ וּמַחְזִירוֹ, וְאוֹמֵר קַדִּישׁ; וְאַחַר כָּךְ אוֹמֵר "תְּהִלָּה, לְדָוִד" (תהילים קמה,א) וְסֵדֶר הַיּוֹם, כְּדֶרֶךְ שֶׁאוֹמֵר בְּכָל יוֹם; וְאוֹמֵר קַדִּישׁ, וְהָעָם נִפְטָרִין.</p>

<p><b>יב,כג</b>&nbsp;&nbsp;אֵין קוֹרְאִין בְּחֻמְשִׁין בְּבָתֵּי כְּנָסִיּוֹת, מִשּׁוֹם כְּבוֹד הַצִּבּוּר; וְאֵין גּוֹלְלִין סֵפֶר תּוֹרָה בַּצִּבּוּר, שֶׁלֹּא יַטְרִיחַ עֲלֵיהֶן לִהְיוֹתָן עוֹמְדִין, עַד שֶׁיִּגְלֹל.&nbsp; לְפִיכָּךְ אִם צָרְכוּ לִקְרוֹת שְׁנֵי עִנְיָנִין, מוֹצִיאִין שְׁנֵי סִפְרֵי תּוֹרוֹת; וְלֹא יִקְרָא אִישׁ אֶחָד עִנְיָן אֶחָד, בִּשְׁתֵּי תּוֹרוֹת, שֶׁמֶּא יֹאמְרוּ סֵפֶר רִאשׁוֹן פָּגוּם הָיָה, וּלְפִיכָּךְ קָרָא בְּשֵׁנִי.</p>

<p><b>יב,כד</b>&nbsp;&nbsp;כָּל הַגּוֹלֵל סֵפֶר תּוֹרָה, גּוֹלְלוֹ מִבַּחוּץ, וְכִשְׁהוּא מְהַדְּקוֹ, מְהַדְּקוֹ מִבִּפְנִים; וְצָרִיךְ לְהַעְמִידוֹ, עַל הַתְּפָר.&nbsp; מְקוֹם שֶׁמּוֹצִיאִין סֵפֶר תּוֹרָה אַחַר שֶׁקּוֹרְאִין בּוֹ, וּמוֹלִיכִין אוֹתוֹ לְבַיִת אַחֵר לְהַצְנִיעוֹ, אֵין הַצִּבּוּר רַשָּׁאִין לָצֵאת, עַד שֶׁיֵּצֵא סֵפֶר תּוֹרָה; וִילַוּוּ אוֹתוֹ וְהֶן אַחֲרָיו, עַד הַמָּקוֹם שֶׁמַּצְנִיעִין אוֹתוֹ בּוֹ.
<br>&nbsp;</p>

<h2>הִלְכּוֹת תְּפִלָּה פֵּרֶק יג</h2>

<p><b>יג,א</b>&nbsp;&nbsp;הַמִּנְהָג הַפָּשׁוּט בְּכָל יִשְׂרָאֵל, שֶׁמַּשְׁלִימִין אֶת הַתּוֹרָה בְּשָׁנָה אַחַת:&nbsp; מַתְחִילִין בַּשַּׁבָּת שֶׁאַחַר חַג הַסֻּכּוֹת, וְקוֹרִין בְּסֵדֶר "בְּרֵאשִׁית" (בראשית א,א); בַּשְּׁנִיָּה, "אֵלֶּה, תּוֹלְדֹת נֹחַ" (בראשית ו,ט); בַּשְּׁלִישִׁית, "וַיֹּאמֶר ה' אֶל-אַבְרָם" (בראשית יב,א).&nbsp; וְקוֹרְאִין וְהוֹלְכִין עַל הַסֵּדֶר הַזֶּה, עַד שֶׁגּוֹמְרִין הַתּוֹרָה בְּחַג הַסֻּכּוֹת.&nbsp; וְיֵשׁ מִי שֶׁמַּשְׁלִים אֶת הַתּוֹרָה בְּשָׁלוֹשׁ שָׁנִים, וְאֵינוּ מִנְהָג פָּשׁוּט.</p>

<p><b>יג,ב</b>&nbsp;&nbsp;עֶזְרָא תִּקַּן לָהֶם לְיִשְׂרָאֵל, שֶׁיִּהְיוּ קוֹרִין קְלָלוֹת שֶׁבְּסֵפֶר וַיִּקְרָא, קֹדֶם עֲצֶרֶת; וְשֶׁבְּמִשְׁנֵה תּוֹרָה, קֹדֶם רֹאשׁ הַשָּׁנָה.&nbsp; וְהַמִּנְהָג הַפָּשׁוּט, שֶׁיִּהְיוּ קוֹרְאִין "בְּמִדְבַּר סִינַי" (במדבר א,א), קֹדֶם עֲצֶרֶת; "וָאֶתְחַנַּן" (דברים ג,כג), אַחַר תִּשְׁעָה בְּאָב; וְ"אַתֶּם נִצָּבִים" (דברים כט,ט), קֹדֶם רֹאשׁ הַשָּׁנָה; וְ"צַו אֶת-אַהֲרֹן" (ויקרא ו,ב), קֹדֶם הַפֶּסַח בְּשָׁנָה פְּשׁוּטָה.&nbsp; לְפִיכָּךְ יֵשׁ שַׁבָּתוֹת שֶׁקּוֹרְאִין בַּשַּׁחְרִית, שְׁנֵי סְדָרִים כְּגוֹן "אִשָּׁה כִּי תַזְרִיעַ" (ויקרא יב,ב) וְ"זֹאת תִּהְיֶה תּוֹרַת הַמְּצֹרָע" (ויקרא יד,ב), וּ"בְהַר סִינַי" (ויקרא כה,א) וְ"אִם-בְּחֻקֹּתַי" (ויקרא כו,ג), וְכַיּוֹצֶא בָּהֶן--כְּדֵי שֶׁיַּשְׁלִימוּ בְּשָׁנָה, וְיִקְרְאוּ אוֹתָם הַסְּדָרִים בְּעוֹנָתָן.</p>

<p><b>יג,ג</b>&nbsp;&nbsp;מְקוֹם שֶׁמַּפְסִיקִין בַּשַּׁבָּת בַּשַּׁחְרִית--שָׁם קוֹרְאִין בַּמִּנְחָה, וּבַשֵּׁנִי וּבַחֲמִישִׁי, וּלְשַׁבָּת הַבָּאָה.&nbsp; כֵּיצַד:&nbsp; שַׁבָּת רִאשׁוֹנָה, קוֹרִין בַּשַּׁחְרִית בְּסֵדֶר "בְּרֵאשִׁית" (בראשית א,א); בַּמִּנְחָה, קוֹרִין מֵ"אֵלֶּה, תּוֹלְדֹת נֹחַ" (בראשית ו,ט) עֲשָׂרָה פְּסוּקִים אוֹ יָתֵר; וְכֵן בַּשֵּׁנִי וּבַחֲמִישִׁי; וְכֵן לְשַׁבָּת הַבָּאָה בַּשַּׁחְרִית, מַתְחִילִין מֵ"אֵלֶּה, תּוֹלְדֹת נֹחַ", וְקוֹרֶא עַד סוֹף הַסֵּדֶר.&nbsp; וְעַל דֶּרֶךְ זוֹ, קוֹרְאִין כָּל הַשָּׁנָה.&nbsp; וּמַפְטִירִין בְּכָל שַׁבָּת וְשַׁבָּת, בְּנָבִיא מֵעֵין שֶׁקָּרְאוּ בַּתּוֹרָה.</p>

<p><b>יג,ד</b>&nbsp;&nbsp;בְּרָאשֵׁי חֳדָשִׁים--הָרִאשׁוֹן, קוֹרֶא שְׁלוֹשָׁה פְּסוּקִים מִפָּרָשַׁת "צַו" (במדבר כח,ב); וְהַשֵּׁנִי, חוֹזֵר וְקוֹרֶא פָּסוּק שְׁלִישִׁי שֶׁקָּרָא הָרִאשׁוֹן וּשְׁנֵי פְּסוּקִים אַחֲרָיו, כְּדֵי שֶׁיִּשָּׁאֵר בַּפָּרָשָׁה שְׁלוֹשָׁה פְּסוּקִים; וְהַשְּׁלִישִׁי, קוֹרֶא שְׁלוֹשָׁה פְּסוּקִים שֶׁשִּׁיַּר הַשֵּׁנִי עִם "וּבְיוֹם, הַשַּׁבָּת" (במדבר כח,ט); וְהַרְבִיעִי, קוֹרֶא "וּבְרָאשֵׁי, חָדְשֵׁיכֶם" (במדבר כח,יא).&nbsp; וְאִם חָל רֹאשׁ חֹדֶשׁ לִהְיוֹת בַּשַּׁבָּת, מוֹצִיאִין שְׁנֵי סְפָרִים בַּשַּׁחְרִית:&nbsp; אֶחָד, קוֹרִין בּוֹ סֵדֶר אוֹתָהּ שַׁבָּת; וְהַשֵּׁנִי, קוֹרֶא בּוֹ הַמַּשְׁלִים "וּבְרָאשֵׁי, חָדְשֵׁיכֶם".&nbsp; וְאִם קָרָא עִנְיַן רֹאשׁ חֹדֶשׁ בַּשַּׁבָּת, הַמַּפְטִיר קוֹרֶא, וּמַפְטִירִין "וְהָיָה, מִדֵּי-חֹדֶשׁ בְּחָדְשׁוֹ" (ישעיהו סו,כג).&nbsp; וְרֹאשׁ חֹדֶשׁ אָב שֶׁחָל לִהְיוֹת בַּשַּׁבָּת, מַפְטִירִין "חָדְשֵׁיכֶם וּמוֹעֲדֵיכֶם שָׂנְאָה נַפְשִׁי" (ישעיהו א,יד).&nbsp; וְרֹאשׁ חֹדֶשׁ שֶׁחָל לִהְיוֹת בְּאֶחָד בַּשַּׁבָּת, מַפְטִירִין בַּשַּׁבָּת שֶׁלְּפָנָיו "וַיֹּאמֶר-לוֹ יְהוֹנָתָן, מָחָר חֹדֶשׁ" (שמואל&nbsp;א כ,יח).</p>

<p><b>יג,ה</b>&nbsp;&nbsp;כָּל הָעוֹלֶה לִקְרוֹת בַּתּוֹרָה פּוֹתֵחַ בְּדָבָר טוֹב, וְחוֹתֵם בְּדָבָר טוֹב.&nbsp; אֲבָל בְּפָרָשַׁת "הַאֲזִינוּ" (דברים לב,א)--הָרִאשׁוֹן, קוֹרֶא עַד "זְכֹר יְמוֹת עוֹלָם" (דברים לב,ז); וְהַשֵּׁנִי, מַתְחִיל מִ"זְּכֹר יְמוֹת עוֹלָם" עַד "יַרְכִּבֵהוּ" (דברים לב,יג); וְהַשְּׁלִישִׁי, מִ"יַּרְכִּבֵהוּ" עַד "וַיַּרְא ה', וַיִּנְאָץ" (דברים לב,יט); וְהַרְבִיעִי, מִן "וַיַּרְא ה', וַיִּנְאָץ" עַד "לוּ חָכְמוּ" (דברים לב,כט); וְהַחֲמִישִׁי, מִן "לוּ חָכְמוּ" עַד "כִּי-אֶשָּׂא אֶל-שָׁמַיִם, יָדִי" (דברים לב,מ); וְהַשִּׁשִּׁי, מִן "כִּי-אֶשָּׂא" עַד סוֹף הַשִּׁירָה.&nbsp; וְלָמָּה פּוֹסְקִין בָּהּ בְּעִנְיָנוֹת אֵלּוּ--מִפְּנֵי שְׁהִיא תּוֹכֵחָה, כְּדֵי שֶׁיַּחְזְרוּ הָעָם בִּתְשׁוּבָה.</p>

<p><b>יג,ו</b>&nbsp;&nbsp;שְׁמוֹנָה פְּסוּקִין שֶׁבְּסוֹף הַתּוֹרָה, מֻתָּר לִקְרוֹת אוֹתָן בְּבֵית הַכְּנֶסֶת בְּפָחוּת מֵעֲשָׂרָה:&nbsp; אַף עַל פִּי שֶׁהַכֹּל תּוֹרָה, וּמִפִּי מֹשֶׁה מִפִּי הַגְּבוּרָה הֶן, הוֹאִיל וּמַשְׁמָעָן שְׁהֶן אַחַר מִיתַת מֹשֶׁה, הֲרֵי נִשְׁתַּנּוּ; וּלְפִיכָּךְ מֻתָּר לַיָּחִיד לִקְרוֹת אוֹתָן.</p>

<p><b>יג,ז</b>&nbsp;&nbsp;קְלָלוֹת שֶׁבְּתוֹרַת כּוֹהֲנִים--אֵין מַפְסִיקִין בָּהֶן, אֵלָא אֶחָד קוֹרֶא אוֹתָן; מַתְחִיל בַּפָּסוּק שֶׁלִּפְנֵיהֶם, וּמְסַיֵּם בַּפָּסוּק שֶׁלְּאַחֲרֵיהֶם.&nbsp; וּקְלָלוֹת שֶׁבְּמִשְׁנֵה תּוֹרָה--אִם רָצָה לִפְסֹק בָּהֶן, פּוֹסֵק; וּכְבָר נָהֲגוּ הָעָם שֶׁלֹּא לִפְסֹק בָּהֶן, אֵלָא אֶחָד קוֹרֶא אוֹתָן.</p>

<p><b>יג,ח</b>&nbsp;&nbsp;מַפְסִיקִין לַמּוֹעֲדוֹת, וּלְיוֹם הַכִּפּוּרִים, וְקוֹרְאִין בְּעִנְיַן הַמּוֹעֵד, לֹא בְּסֵדֶר הַשַּׁבָּת.&nbsp; וּמֹשֶׁה רַבֵּנוּ תִּקַּן לָהֶן לְיִשְׂרָאֵל, שֶׁיִּהְיוּ קוֹרְאִין בְּכָל מוֹעֵד, עִנְיָנוֹ; וְשׁוֹאֲלִין וְדוֹרְשִׁין בְּעִנְיָנוֹ שֶׁלַּיּוֹם, בְּכָל מוֹעֵד וּמוֹעֵד.&nbsp; וּמַה הֶן קוֹרִין:&nbsp; בַּפֶּסַח, בְּפָרָשַׁת הַמּוֹעֲדוֹת שֶׁבְּתוֹרַת כּוֹהֲנִים.&nbsp; וּכְבָר נָהֲגוּ הָעָם, לִקְרוֹת בְּיוֹם טוֹב רִאשׁוֹן "מִשְׁכוּ" (שמות יב,כא), וּמַפְטִירִין בְּפֶסַח גִּלְגָּל; וּבְיוֹם טוֹב שֵׁנִי, "שׁוֹר אוֹ-כֶשֶׂב" (ויקרא כב,כז), וּמַפְטִירִין בְּפֶסַח יֹאשִׁיָּהוּ.&nbsp; בַּשְּׁלִישִׁי, "קַדֶּשׁ-לִי" (שמות יג,ב); בָּרְבִיעִי, "אִם-כֶּסֶף תַּלְוֶה" (שמות כב,כד); בַּחֲמִישִׁי, "פְּסָל-לְךָ" (שמות לד,א); בַּשִּׁשִּׁי, "וְיַעֲשׂוּ בְנֵי-יִשְׂרָאֵל אֶת-הַפָּסַח, בְּמוֹעֲדוֹ" (במדבר ט,ב).&nbsp; בְּיוֹם טוֹב אַחֲרוֹן, בְּ"וַיְהִי, בְּשַׁלַּח" (שמות יג,יז) עַד סוֹף הַשִּׁירָה, וּמַפְטִירִין "וַיְדַבֵּר דָּוִד" (שמואל&nbsp;ב כב,א); וּבַשְּׁמִינִי, "כָּל-הַבְּכוֹר" (דברים טו,יט), וּמַפְטִירִין "עוֹד הַיּוֹם, בְּנֹב לַעֲמֹד" (ישעיהו י,לב).</p>

<p><b>יג,ט</b>&nbsp;&nbsp;בָּעֲצֶרֶת, קוֹרִין בְּ"שִׁבְעָה שָׁבֻעֹת" (דברים טז,ט).&nbsp; וּמִנְהָג פָּשׁוּט, שֶׁקּוֹרִים בְּיוֹם טוֹב רִאשׁוֹן, "בַּחֹדֶשׁ, הַשְּׁלִישִׁי" (שמות יט,א), וּמַפְטִירִין בַּמֶּרְכָּבָה; וּבַשֵּׁנִי, קוֹרִין בְּפָרָשַׁת מוֹעֲדוֹת, וּמַפְטִירִין בַּחֲבַקּוּק.</p>

<p><b>יג,י</b>&nbsp;&nbsp;בְּרֹאשׁ הַשָּׁנָה, קוֹרִין "בַּחֹדֶשׁ הַשְּׁבִיעִי בְּאֶחָד לַחֹדֶשׁ" (ויקרא כג,כד; במדבר כט,א).&nbsp; וּמִנְהָג פָּשׁוּט, שֶׁקּוֹרִין בְּיוֹם רִאשׁוֹן, "וַה' פָּקַד אֶת-שָׂרָה" (בראשית כא,א), וּמַפְטִירִין "וַיְהִי אִישׁ אֶחָד מִן-הָרָמָתַיִם" (שמואל&nbsp;א א,א); וּבַשֵּׁנִי, קוֹרִין "וְהָאֱלֹהִים, נִסָּה אֶת-אַבְרָהָם" (בראשית כב,א), וּמַפְטִירִין "הֲבֵן יַקִּיר לִי אֶפְרַיִם" (ירמיהו לא,יט).</p>

<p><b>יג,יא</b>&nbsp;&nbsp;בְּיוֹם הַכִּפּוּרִים, בַּשַּׁחְרִית, קוֹרִין "אַחֲרֵי מוֹת" (ויקרא טז,א), וּמַפְטִירִין "כֹּה אָמַר רָם וְנִשָּׂא" (ישעיהו נז,טו).&nbsp; בַּמִּנְחָה, קוֹרִין בָּעֲרָיוֹת שֶׁבְּ"אַחֲרֵי מוֹת", כְּדֵי שֶׁיִּזְכֹּר וְיִכָּלֵם כָּל מִי שֶׁנִּכְשַׁל בְּאַחַת מֵהֶן, וְיַחְזֹר בִּתְשׁוּבָה; וְהַשְּׁלִישִׁי שֶׁקּוֹרֶא בַּתּוֹרָה, מַפְטִיר בְּיוֹנָה.</p>

<p><b>יג,יב</b>&nbsp;&nbsp;בַּסֻּכּוֹת, בִּשְׁנֵי יָמִים הָרִאשׁוֹנִים, קוֹרִין בְּפָרָשַׁת מוֹעֲדוֹת, וּמַפְטִירִין בְּיוֹם הָרִאשׁוֹן "הִנֵּה יוֹם-בָּא, לַה'" (זכריה יד,א), וּבְיוֹם שֵׁנִי "וַיִּקָּהֲלוּ אֶל-הַמֶּלֶךְ שְׁלֹמֹה" (מלכים&nbsp;א ח,ב); וּבְיוֹם טוֹב הָאַחֲרוֹן, קוֹרִין "כָּל-הַבְּכוֹר" (דברים טו,יט), וּמַפְטִירִין "וַיְהִי כְּכַלּוֹת שְׁלֹמֹה" (מלכים&nbsp;א ח,נד); וּלְמָחָר, קוֹרִין "וְזֹאת הַבְּרָכָה" (דברים לג,א), וּמַפְטִירִין "וַיַּעֲמֹד שְׁלֹמֹה" (מלכים&nbsp;א ח,כב), וְיֵשׁ מִי שֶׁמַּפְטִיר "אַחֲרֵי מוֹת מֹשֶׁה" (יהושוע א,א), וּבִשְׁאָר יְמוֹת הֶחָג, קוֹרִין בְּקָרְבָּנוֹת הֶחָג.</p>

<p><b>יג,יג</b>&nbsp;&nbsp;כֵּיצַד--בְּכָל יוֹם וָיוֹם מֵחֻלּוֹ שֶׁלַּמּוֹעֵד, קוֹרֶא שְׁתֵּי פָּרָשִׁיּוֹת:&nbsp; בַּיּוֹם הַשְּׁלִישִׁי, שְׁהוּא תְּחִלַּת חֻלּוֹ שֶׁלַּמּוֹעֵד, קוֹרֶא הַכּוֹהֵן "וּבַיּוֹם הַשֵּׁנִי" (במדבר כט,יז), וְלֵוִי קוֹרֶא "וּבַיּוֹם הַשְּׁלִישִׁי" (במדבר כט,כ), וְיִשְׂרָאֵל קוֹרֶא "וּבַיּוֹם הַשְּׁלִישִׁי", וְהַרְבִיעִי חוֹזֵר וְקוֹרֶא "וּבַיּוֹם הַשֵּׁנִי" "וּבַיּוֹם הַשְּׁלִישִׁי".&nbsp; וְכֵן בְּיוֹם הָרְבִיעִי, שְׁהוּא שֵׁנִי שֶׁלְּחֻלּוֹ שֶׁלַּמּוֹעֵד, קוֹרִין "וּבַיּוֹם הַשְּׁלִישִׁי" "וּבַיּוֹם הָרְבִיעִי" (במדבר כט,כג) עַל דֶּרֶךְ זוֹ.</p>

<p><b>יג,יד</b>&nbsp;&nbsp;בְּכָל יוֹם וָיוֹם מִיָּמִים טוֹבִים, וְכֵן בְּיוֹם הַכִּפּוּרִים, וּבְשִׁבְעַת יְמֵי הַפֶּסַח--מוֹצִיאִין שְׁנֵי סְפָרִים בַּשַּׁחְרִית:&nbsp; הָאֶחָד, קוֹרִין בּוֹ תְּחִלָּה עִנְיָנוֹת אֵלּוּ שֶׁאָמַרְנוּ.&nbsp; וְהַשֵּׁנִי, קוֹרִין בּוֹ קָרְבַּן אוֹתוֹ הַיּוֹם הָאָמוּר בְּחֹמֶשׁ הַפְּקוּדִים; וְהַקּוֹרֶא עִנְיַן הַקָּרְבָּן, הוּא מַפְטִיר בַּנָּבִיא.</p>

<p><b>יג,טו</b>&nbsp;&nbsp;בְּכָל יוֹם שֶׁמּוֹצִיאִין שְׁנֵי סְפָרִים, אוֹ שְׁלוֹשָׁה, אִם הוֹצִיאוּ זֶה אַחַר זֶה, כְּשֶׁמַּחְזִיר אֶת הָרִאשׁוֹן אוֹמֵר קַדִּישׁ וּמוֹצִיא הַשֵּׁנִי; וּכְשֶׁמַּחְזִיר הָאַחֲרוֹן, אוֹמֵר קַדִּישׁ.&nbsp; וּכְבָר אָמַרְנוּ שֶׁהַמִּנְהָג הַפָּשׁוּט, לוֹמַר קַדִּישׁ אַחַר שֶׁקּוֹרֶא הַמַּשְׁלִים לְעוֹלָם, וְאַחַר כָּךְ מַפְטִירִין בַּנָּבִיא.</p>

<p><b>יג,טז</b>&nbsp;&nbsp;שַׁבָּת שֶׁחָלָה לִהְיוֹת בְּחֻלּוֹ שֶׁלַּמּוֹעֵד, בֵּין בַּפֶּסַח בֵּין בַּסֻּכּוֹת, קוֹרִין בְּאוֹתָהּ שַׁבָּת "רְאֵה אַתָּה אֹמֵר אֵלַי" (שמות לג,יב); וּמַפְטִירִין בַּפֶּסַח "הָעֲצָמוֹת הַיְבֵשׁוֹת" (יחזקאל לז,ד), וְאִם הָיְתָה בְּתוֹךְ הֶחָג, "בְּיוֹם בּוֹא גוֹג" (יחזקאל לח,יח).</p>

<p><b>יג,יז</b>&nbsp;&nbsp;בַּחֲנֻכָּה--בְּיוֹם הָרִאשׁוֹן, קוֹרִין מִבִּרְכַת כּוֹהֲנִים עַד סוֹף קָרְבַּן הַמַּקְרִיב בַּיּוֹם הָרִאשׁוֹן; וּבְיוֹם הַשֵּׁנִי, קוֹרִין קָרְבַּן נָשִׂיא שֶׁהִקְרִיב בַּשֵּׁנִי; וְכֵן עַד יוֹם שְׁמִינִי, קוֹרִין מִיּוֹם הַשְּׁמִינִי עַד סוֹף כָּל הַקָּרְבָּנוֹת, עַד סוֹף הַסֵּדֶר.&nbsp; וּמַפְטִירִין בַּשַּׁבָּת שֶׁלַּחֲנֻכָּה, בְּנֵרוֹת זְכַרְיָה; וְאִם הָיוּ שְׁתֵּי שַׁבָּתוֹת, מַפְטִירִין בְּשַׁבָּת רִאשׁוֹנָה בְּנֵרוֹת זְכַרְיָה, וּבַשְּׁנִיָּה בְּנֵרוֹת שְׁלֹמֹה.&nbsp; וְהַקּוֹרֶא בְּעִנְיַן חֲנֻכָּה, הוּא שֶׁמַּפְטִיר בַּנָּבִיא.</p>

<p><b>יג,יח</b>&nbsp;&nbsp;בְּפוּרִים, קוֹרִין בַּשַּׁחְרִית "וַיָּבֹא, עֲמָלֵק" (שמות יז,ח).&nbsp; [יח] בְּתִשְׁעָה בְּאָב, בַּשַּׁחְרִית קוֹרִין "כִּי-תוֹלִיד בָּנִים" (דברים ד,כה) וּמַפְטִירִין "אָסֹף אֲסִיפֵם" (ירמיהו ח,יג); וּבַמִּנְחָה, קוֹרִין "וַיְחַל מֹשֶׁה" (שמות לב,יא), כִּשְׁאָר יְמֵי הַתַּעְנִיּוֹת.&nbsp; וּבִשְׁאָר הַתַּעְנִיּוֹת שֶׁאָנוּ מִתְעַנִּים עַל מַה שֶׁאֵרַע לַאֲבוֹתֵינוּ, קוֹרִין בַּשַּׁחְרִית וּבַמִּנְחָה:&nbsp; הָרִאשׁוֹן, קוֹרֶא "וַיְחַל מֹשֶׁה" אַרְבָּעָה פְּסוּקִין; וְקוֹרֶא הַשֵּׁנִי וְהַשְּׁלִישִׁי, מִ"פְּסָל-לְךָ" (שמות לד,א) עַד "אֲשֶׁר אֲנִי, עֹשֶׂה עִמָּךְ" (שמות לד,י).&nbsp; וּבַתַּעְנִיּוֹת שֶׁגּוֹזְרִין אוֹתָן הַצִּבּוּר מִפְּנֵי הַצָּרוֹת, כְּגוֹן בַּצֹּרֶת וְדֶבֶר וְכַיּוֹצֶא בָּהֶן, קוֹרִין בְּרָכוֹת וּקְלָלוֹת, כְּדֵי שֶׁיָּשׁוּבוּ הָעָם וְיִכָּנַע לְבָבָם כְּשֶׁיִּשְׁמְעוּ אוֹתָם.</p>

<p><b>יג,יט</b>&nbsp;&nbsp;נָהֲגוּ כָּל יִשְׂרָאֵל, לִהְיוֹת מַפְטִירִין קֹדֶם לְתִשְׁעָה בְּאָב בְּשָׁלוֹשׁ שַׁבָּתוֹת, בְּדִבְרֵי תּוֹכֵחָה--שַׁבָּת רִאשׁוֹנָה, מַפְטִירִין "דִּבְרֵי יִרְמְיָהוּ" (ירמיהו א,א); שְׁנִיָּה, "חֲזוֹן יְשַׁעְיָהוּ" (ישעיהו א,א); שְׁלִישִׁית, "אֵיכָה הָיְתָה לְזוֹנָה" (ישעיהו א,כא).&nbsp; וְכֵן שַׁבָּת שֶׁאַחַר תִּשְׁעָה בְּאָב, מַפְטִירִין "נַחֲמוּ נַחֲמוּ, עַמִּי" (ישעיהו מ,א).&nbsp; וּמִנְהָג פָּשׁוּט בְּעָרֵינוּ, לִהְיוֹת מַפְטִירִין בְּנֶחָמוֹת יְשַׁעְיָה, מֵאַחַר תִּשְׁעָה בְּאָב עַד רֹאשׁ הַשָּׁנָה; וְשַׁבָּת שֶׁבֵּין רֹאשׁ הַשָּׁנָה וְיוֹם הַכִּפּוּרִים, מַפְטִירִין "שׁוּבָה, יִשְׂרָאֵל" (הושע יד,ב).</p>

<p><b>יג,כ</b>&nbsp;&nbsp;רֹאשׁ חֹדֶשׁ אֲדָר שֶׁחָל לִהְיוֹת בַּשַּׁבָּת, קוֹרִין בְּפָרָשַׁת שְׁקָלִים, וּמַפְטִירִין בִּ"יהוֹיָדָע הַכֹּהֵן" (מלכים&nbsp;ב יב,ג).&nbsp; וְכֵן אִם חָל רֹאשׁ חֹדֶשׁ אֲדָר לִהְיוֹת בְּתוֹךְ הַשַּׁבָּת, וְאַפִלּוּ בְּעֶרֶב הַשַּׁבָּת, מַקְדִּימִין וְקוֹרִין בַּשַּׁבָּת שֶׁלְּפָנָיו, בְּפָרָשַׁת שְׁקָלִים.&nbsp; בְּשַׁבָּת שְׁנִיָּה, קוֹרִין בְּפָרָשַׁת "זָכוֹר" (דברים כה,יז), וּמַפְטִירִין "כֹּה אָמַר, ה' צְבָאוֹת, פָּקַדְתִּי" (שמואל&nbsp;א טו,ב).&nbsp; וְאֵי זוֹ הִיא שַׁבָּת שְׁנִיָּה, כָּל שֶׁחָל פּוּרִים לִהְיוֹת בְּתוֹכָהּ, וְאַפִלּוּ בְּעֶרֶב שַׁבָּת.&nbsp; בַּשְּׁלִישִׁית, קוֹרִין "פָּרָה אֲדֻמָּה" (במדבר יט,ב), וּמַפְטִירִין "וְזָרַקְתִּי עֲלֵיכֶם מַיִם טְהוֹרִים" (יחזקאל לו,כה).&nbsp; וְאֵי זוֹ הִיא שַׁבָּת שְׁלִישִׁית, הַסְּמוּכָה לָרְבִיעִית.&nbsp; בָּרְבִיעִית, קוֹרִין "הַחֹדֶשׁ הַזֶּה" (שמות יב,ב), וּמַפְטִירִין "בָּרִאשׁוֹן בְּאֶחָד לַחֹדֶשׁ" (יחזקאל מה,יח).&nbsp; וְאֵי זוֹ הִיא רְבִיעִית, כָּל שֶׁחָל רֹאשׁ חֹדֶשׁ נִיסָן לִהְיוֹת בְּתוֹכָהּ, וְאַפִלּוּ בְּעֶרֶב שַׁבָּת.</p>

<p><b>יג,כא</b>&nbsp;&nbsp;נִמְצֵאתָ אוֹמֵר, שֶׁפְּעָמִים תִּהְיֶה הַפְסָקָה בֵּין שַׁבָּת רִאשׁוֹנָה וּשְׁנִיָּה, אוֹ בֵּין שְׁנִיָּה וּשְׁלִישִׁית; וּפְעָמִים תִּהְיֶה שְׁתֵּי הַפְסָקוֹת, בֵּין רִאשׁוֹנָה וּשְׁנִיָּה וּבֵין שְׁנִיָּה וּשְׁלִישִׁית.&nbsp; אֲבָל בֵּין שְׁלִישִׁית לָרְבִיעִית, אֵין מַפְסִיקִין.</p>

<p><b>יג,כב</b>&nbsp;&nbsp;כָּל פָּרָשָׁה מֵאַרְבַּע פָּרָשִׁיּוֹת הָאֵלּוּ, אֶחָד קוֹרֶא אוֹתָהּ בְּסֵפֶר שֵׁנִי, אַחַר שֶׁקּוֹרִין סֵדֶר אוֹתָהּ שַׁבָּת בַּסֵּפֶר שֶׁהוֹצִיאוּ רִאשׁוֹן.&nbsp; חָל רֹאשׁ חֹדֶשׁ אֲדָר לִהְיוֹת בַּשַּׁבָּת, וְהָיָה סֵדֶר אוֹתָהּ שַׁבָּת "וְאַתָּה תְּצַוֶּה" (שמות כז,כ), קוֹרִין שִׁשָּׁה מִ"אַתָּה תְּצַוֶּה" עַד "וְעָשִׂיתָ כִּיּוֹר נְחֹשֶׁת" (שמות ל,יח), וְהַשְּׁבִיעִי חוֹזֵר וְקוֹרֶא מִ"כִּי תִשָּׂא" (שמות ל,יב) עַד "וְעָשִׂיתָ כִּיּוֹר נְחֹשֶׁת".&nbsp; וְאִם הָיָה סֵדֶר אוֹתָהּ שַׁבָּת "כִּי תִשָּׂא" עַצְמָהּ, קוֹרִין שִׁשָּׁה מִ"כִּי תִשָּׂא" עַד "וַיַּקְהֵל" (שמות לה,א), וְהַשְּׁבִיעִי חוֹזֵר וְקוֹרֶא בְּסֵפֶר שֵׁנִי מִ"כִּי תִשָּׂא" עַד "וְעָשִׂיתָ כִּיּוֹר נְחֹשֶׁת".</p>

<p><b>יג,כג</b>&nbsp;&nbsp;רֹאשׁ חֹדֶשׁ אֲדָר שֶׁחָל לִהְיוֹת בַּשַּׁבָּת, מוֹצִיאִין שְׁלוֹשָׁה סְפָרִים--אֶחָד, קוֹרִין בּוֹ סֵדֶר הַיּוֹם; וְהַשֵּׁנִי, קוֹרִין בּוֹ עִנְיַן רֹאשׁ חֹדֶשׁ; וְהַשְּׁלִישִׁי, קוֹרִין בּוֹ "כִּי תִשָּׂא" (שמות ל,יב).&nbsp; וְכֵן רֹאשׁ חֹדֶשׁ נִיסָן שֶׁחָל לִהְיוֹת בַּשַּׁבָּת--קוֹרִין סֵדֶר הַיּוֹם, בְּאֶחָד; וְעִנְיַן רֹאשׁ חֹדֶשׁ, בַּשֵּׁנִי; וְ"הַחֹדֶשׁ הַזֶּה" (שמות יב,ב), בַּשְּׁלִישִׁי.</p>

<p><b>יג,כד</b>&nbsp;&nbsp;רֹאשׁ חֹדֶשׁ טֵבֵת שֶׁחָל לִהְיוֹת בַּשַּׁבָּת, מוֹצִיאִין שְׁלוֹשָׁה סְפָרִים--הָרִאשׁוֹן, קוֹרִין בּוֹ סֵדֶר הַיּוֹם; וְהַשֵּׁנִי, קוֹרִין בּוֹ עִנְיַן רֹאשׁ חֹדֶשׁ; וְהַשְּׁלִישִׁי, קוֹרִין בּוֹ עִנְיַן חֲנֻכָּה.&nbsp; חָל לִהְיוֹת בְּאֶמְצַע הַשַּׁבָּת, שְׁלוֹשָׁה קוֹרִין בְּעִנְיַן רֹאשׁ חֹדֶשׁ, וְהַרְבִיעִי קוֹרֶא עִנְיַן חֲנֻכָּה.</p>

<p><b>יג,כה</b>&nbsp;&nbsp;אַף עַל פִּי שֶׁאָדָם שׁוֹמֵעַ כָּל הַתּוֹרָה כֻּלָּהּ, בְּכָל שְׁנָתוֹ בַּצִּבּוּר, חַיָּב לִקְרוֹת לְעַצְמוֹ בְּכָל שָׁבוּעַ וְשָׁבוּעַ, סֵדֶר שֶׁלְּאוֹתָהּ שַׁבָּת--שְׁנַיִם מִקְרָא, וְאֶחָד תַּרְגּוּם; וּפָסוּק שְׁאֵין לוֹ תַּרְגּוּם, קוֹרְאֵהוּ שְׁלוֹשָׁה פְּעָמִים:&nbsp; עַד שֶׁיַּשְׁלִים פָּרָשִׁיּוֹתָיו, עִם הַצִּבּוּר.
<br>&nbsp;</p>

<h2>הִלְכּוֹת בִּרְכַת כּוֹהֲנִים פֵּרֶק יד</h2>

<p><b>יד,א</b>&nbsp;&nbsp;בַּשַּׁחְרִית בַּמּוּסָף וּבַנְּעִילָה, הַכּוֹהֲנִים נוֹשְׂאִין אֶת כַּפֵּיהֶן; אֲבָל בַּמִּנְחָה, אֵין נְשִׂיאַת כַּפַּיִם, מִפְּנֵי שֶׁבַּמִּנְחָה כְּבָר סָעֲדוּ כָּל הָעָם וְשֶׁמֶּא שָׁתוּ הַכּוֹהֲנִים יַיִן, וְשִׁכּוֹר אָסוּר בִּנְשִׂיאַת כַּפַּיִם.&nbsp; וְאַפִלּוּ בְּיוֹם הַתַּעְנִית, אֵין נוֹשְׂאִין כַּפֵּיהֶם בַּמִּנְחָה:&nbsp; גְּזֵרָה--מִנְחָה שֶׁלְּתַעְנִית, מִפְּנֵי מִנְחָה שֶׁלְּכָל יוֹם.</p>

<p><b>יד,ב</b>&nbsp;&nbsp;בַּמֶּה דְּבָרִים אֲמוּרִים, בְּתַעְנִית שֶׁמִּתְפַּלְּלִין בּוֹ מִנְחָה וּנְעִילָה כְּגוֹן צוֹם כִּפּוּר, וְתַעְנִית צִבּוּר; אֲבָל תַּעְנִית שְׁאֵין בּוֹ נְעִילָה כְּגוֹן תִּשְׁעָה בְּאָב, וְשִׁבְעָה עָשָׂר בְּתַמּוּז, הוֹאִיל וּתְפִלַּת מִנְחָה שֶׁלָּהֶן סָמוּךְ לִשְׁקִיעַת הַחַמָּה--הֲרֵי זוֹ נִרְאֵית כַּנְּעִילָה וְאֵינָהּ מִתְחַלֶּפֶת בַּמִּנְחָה שֶׁלְּכָל יוֹם, וּלְפִיכָּךְ יֵשׁ בָּהּ נְשִׂיאַת כַּפַּיִם.&nbsp; וְכוֹהֵן שֶׁעָבַר וְעָלָה לַדּוּכָן בַּמִּנְחָה שֶׁלְּיוֹם הַכִּפּוּרִים--הוֹאִיל וְהַדָּבָר יָדוּעַ שְׁאֵין שָׁם שִׁכְרוּת, הֲרֵי זֶה נוֹשֵׂא אֶת כַּפָּיו; וְאֵין מוֹרִידִין אוֹתוֹ, מִפְּנֵי הַחֲשָׁד, שֶׁלֹּא יֹאמְרוּ פָּסוּל הָיָה, וּלְפִיכָּךְ הוֹרִידוּהוּ.</p>

<p><b>יד,ג</b>&nbsp;&nbsp;כֵּיצַד הִיא נְשִׂיאַת כַּפַּיִם בַּגְּבוּלִין:&nbsp; בָּעֵת שֶׁיַּגִּיעַ שְׁלִיחַ צִבּוּר לָעֲבוֹדָה, כְּשֶׁיֹּאמַר רְצֵה, כָּל הַכּוֹהֲנִים הָעוֹמְדִין בְּבֵית הַכְּנֶסֶת, נֶעְקָרִין מִמְּקוֹמָן וְהוֹלְכִין וְעוֹלִין לַדּוּכָן; וְעוֹמְדִין שָׁם, פְּנֵיהֶם לְמוּל הַהֵיכָל וַאֲחוֹרֵיהֶם כְּלַפֵּי הָעָם, וְאֶצְבְּעוֹתֵיהֶם כְּפוּפוֹת לְתוֹךְ כַּפֵּיהֶן, עַד שֶׁיַּשְׁלִים שְׁלִיחַ צִבּוּר הַהוֹדָיָה; מַחְזִירִין פְּנֵיהֶם כְּלִפְנֵי הָעָם, וּפוֹשְׁטִין אֶצְבְּעוֹתֵיהֶן, וּמַגְבִּיהִין יְדֵיהֶם כְּנֶגֶד כִּתְפֵיהֶן, וּמַתְחִילִין "יְבָרֶכְךָ" (במדבר ו,כד); וּשְׁלִיחַ צִבּוּר מְקַרֶּא אוֹתָם, מִלָּה מִלָּה, וְהֶם עוֹנִין, שֶׁנֶּאֱמָר "אָמוֹר, לָהֶם" (במדבר ו,כג), עַד שֶׁמַּשְׁלִימִין פָּסוּק רִאשׁוֹן, וְכָל הָעָם עוֹנִין אָמֵן.&nbsp; וְחוֹזֵר שְׁלִיחַ צִבּוּר וּמְקַרֶּא אוֹתָם פָּסוּק שֵׁנִי מִלָּה מִלָּה, וְהֶם עוֹנִים, עַד שֶׁמַּשְׁלִימִין פָּסוּק שֵׁנִי, וְכָל הָעָם עוֹנִין אָמֵן.&nbsp; וְכֵן בְּפָסוּק שְׁלִישִׁי.</p>

<p><b>יד,ד</b>&nbsp;&nbsp;כְּשֶׁיַּשְׁלִימוּ הַכּוֹהֲנִים שְׁלוֹשָׁה הַפְּסוּקִין, מַתְחִיל שְׁלִיחַ צִבּוּר בִּבְרָכָה אַחֲרוֹנָה שֶׁלַּתְּפִלָּה שְׁהִיא שִׂים שָׁלוֹם, וְהַכּוֹהֲנִים מַחְזִירִין פְּנֵיהֶם כְּלַפֵּי הַקֹּדֶשׁ, וְאַחַר כָּךְ קוֹפְצִין אֶצְבְּעוֹתֵיהֶם; וְעוֹמְדִין שָׁם בַּדּוּכָן עַד שֶׁיִּגְמֹר הַבְּרָכָה, וְחוֹזְרִין לִמְקוֹמָן.</p>

<p><b>יד,ה</b>&nbsp;&nbsp;אֵין הַמְּקַרֶּא רַשָּׁאי לְהַקְרוֹת לַכּוֹהֲנִים, עַד שֶׁיִּכְלֶה אָמֵן מִפִּי הַצִּבּוּר; וְאֵין הַכּוֹהֲנִים רַשָּׁאִין לְהַתְחִיל בַּבְּרָכָה, עַד שֶׁיִּכְלֶה הַדִּבּוּר מִפִּי הַמְּקַרֶּא; וְאֵין הַצִּבּוּר עוֹנִים אָמֵן, עַד שֶׁתִּכְלֶה הַבְּרָכָה מִפִּי הַכּוֹהֲנִים; וְאֵין הַכּוֹהֲנִים מַתְחִילִין בִּבְרָכָה אַחֶרֶת, עַד שֶׁיִּכְלֶה אָמֵן מִפִּי הַצִּבּוּר.&nbsp; וְאֵין שְׁלִיחַ צִבּוּר רַשָּׁאי לַעֲנוֹת אָמֵן אַחַר הַכּוֹהֲנִים כִּשְׁאָר הָעָם, שֶׁמֶּא תִּטָּרֵף דַּעְתּוֹ וְלֹא יֵדַע אֵיזוֹ בְּרָכָה מְקַרֶּא אוֹתָם, אִם פָּסוּק שֵׁנִי, אוֹ שְׁלִישִׁי.</p>

<p><b>יד,ו</b>&nbsp;&nbsp;אֵין הַכּוֹהֲנִים רַשָּׁאִין לְהַחְזִיר פְּנֵיהֶם מִן הַצִּבּוּר, עַד שֶׁיַּתְחִיל שְׁלִיחַ צִבּוּר שִׂים שָׁלוֹם; וְאֵינָן רַשָּׁאִין לַעְקֹר רַגְלַיהֶם מִמְּקוֹמָן, עַד שֶׁיִּגְמֹר שְׁלִיחַ צִבּוּר שִׂים שָׁלוֹם; וְאֵינָן רַשָּׁאִין לָכֹף קִשְׁרֵי אֶצְבְּעוֹתֵיהֶן, עַד שֶׁיַּחְזִירוּ פְּנֵיהֶם מִן הַצִּבּוּר.&nbsp; וּמִתַּקָּנוֹת רַבַּן יוֹחָנָן, שֶׁלֹּא יַעֲלוּ הַכּוֹהֲנִים לַדּוּכָן בְּסַנְדָלֵיהֶן, אֵלָא עוֹמְדִים יְחֵפִים.</p>

<p><b>יד,ז</b>&nbsp;&nbsp;כְּשֶׁיִּהְיוּ הַכּוֹהֲנִים מְבָרְכִין אֶת הָעָם, לֹא יַבִּיטוּ בָּעָם, וְלֹא יַסִּיחוּ דַּעְתָּן; אֵלָא יִהְיוּ עֵינֵיהֶם כְּנֶגֶד הָאָרֶץ, כְּעוֹמֵד בַּתְּפִלָּה.&nbsp; וְאֵין אָדָם רַשָּׁאי לְהִסְתַּכַּל בִּפְנֵי הַכּוֹהֲנִים, בְּשָׁעָה שְׁהֶם מְבָרְכִין, כְּדֵי שֶׁלֹּא יַסִּיחַ דַּעְתּוֹ; אֵלָא כָּל הָעָם מִתְכַּוְּנִין לִשְׁמֹעַ הַבְּרָכָה, וּמְכַוְּנִין פְּנֵיהֶם כְּנֶגֶד פְּנֵי הַכּוֹהֲנִים, וְאֵינָן מַבִּיטִין בִּפְנֵיהֶם.</p>

<p><b>יד,ח</b>&nbsp;&nbsp;אִם הָיָה הַכּוֹהֵן הַמְּבָרֵךְ אֶחָד, מַתְחִיל לְבָרַךְ מֵעַצְמוֹ, וּשְׁלִיחַ צִבּוּר מְקַרֶּא אוֹתוֹ מִלָּה מִלָּה, כְּמוֹ שֶׁאָמַרְנוּ.&nbsp; הָיוּ שְׁנַיִם אוֹ יָתֵר, אֵינָן מַתְחִילִין לְבָרַךְ, עַד שֶׁיִּקְרָא לָהֶם שְׁלִיחַ צִבּוּר תְּחִלָּה וְאוֹמֵר לָהֶם כּוֹהֲנִים, וְהֶם עוֹנִים וְאוֹמְרִין "יְבָרֶכְךָ" (במדבר ו,כד); וְהוּא מְקַרֶּא אוֹתָן מִלָּה מִלָּה, עַל הַסֵּדֶר שֶׁאָמַרְנוּ.</p>

<p><b>יד,ט</b>&nbsp;&nbsp;כֵּיצַד בִּרְכַת כּוֹהֲנִים בַּמִּקְדָּשׁ:&nbsp; הַכּוֹהֲנִים עוֹלִין לַדּוּכָן, אַחַר שֶׁיַּשְׁלִימוּ עֲבוֹדַת תָּמִיד שֶׁלַּשַּׁחַר, וּמַגְבִּיהִין יְדֵיהֶם לְמַעְלָה עַל גַּבֵּי רָאשֵׁיהֶם וְאֶצְבְּעוֹתֵיהֶם פְּשׁוּטוֹת, חוּץ מִכּוֹהֵן גָּדוֹל שְׁאֵינוּ מַגְבִּיהַּ יָדָיו לְמַעְלָה מִן הַצִּיץ; וְאֶחָד מְקַרֶּא אוֹתָם, מִלָּה מִלָּה, כְּדֶרֶךְ שֶׁעוֹשִׂין בַּגְּבוּלִין, עַד שֶׁיַּשְׁלִימוּ שְׁלֹשֶׁת הַפְּסוּקִים.&nbsp; וְאֵין הָעָם עוֹנִין אַחַר כָּל פָּסוּק, אֵלָא עוֹשִׂין אוֹתָהּ בַּמִּקְדָּשׁ בְּרָכָה אַחַת.&nbsp; וּכְשֶׁיַּשְׁלִימוּ, כָּל הָעָם עוֹנִין, בָּרוּךְ ה' אֱלֹהֵי יִשְׂרָאֵל, מִן הָעוֹלָם וְעַד הָעוֹלָם.</p>

<p><b>יד,י</b>&nbsp;&nbsp;וְאוֹמְרִין אֶת הַשֵּׁם, כִּכְתָבוֹ, וְהוּא דָּבָר הַנֶּהְגֶּה מִיּוֹד הֵא וָאו הֵא, וְזֶה הוּא הַשֵּׁם הַמְּפֹרָשׁ הָאָמוּר בְּכָל מָקוֹם.&nbsp; וּבַמְּדִינָה, אוֹמְרִין אוֹתוֹ בְּכִנּוּיוֹ, וְהוּא אֶלֶף דָּאל נוּן יוֹד, שְׁאֵין מַזְכִּירִין אֶת הַשֵּׁם כִּכְתָבוֹ אֵלָא בַּמִּקְדָּשׁ בִּלְבָד.&nbsp; וּמִשֶּׁמֵּת שִׁמְעוֹן הַצַּדִּיק, פָּסְקוּ הַכּוֹהֲנִים מִלְּבָרַךְ בְּשֵׁם הַמְּפֹרָשׁ, אַפִלּוּ בַּמִּקְדָּשׁ--כְּדֵי שֶׁלֹּא יִלְמֹד אוֹתוֹ, מִי שְׁאֵינוּ הָגוּן; וְלֹא הָיוּ חֲכָמִים הָרִאשׁוֹנִים מְלַמְּדִין שֵׁם זֶה לְתַלְמִידֵיהֶן וּבְנֵיהֶם הַהֲגוּנִים, אֵלָא אַחַת לְשֶׁבַע שָׁנִים.&nbsp; כָּל זֶה, גְּדֻלָּה לִשְׁמוֹ הַנִּכְבָּד וְהַנּוֹרָא.</p>

<p><b>יד,יא</b>&nbsp;&nbsp;אֵין בִּרְכַת כּוֹהֲנִים נֶאֱמֶרֶת בְּכָל מָקוֹם אֵלָא בִּלְשׁוֹן הַקֹּדֶשׁ, שֶׁנֶּאֱמָר "כֹּה תְבָרְכוּ אֶת-בְּנֵי יִשְׂרָאֵל" (במדבר ו,כג):&nbsp; כָּךְ לָמְדוּ שׁוֹמְעֵי שְׁמוּעָה מִמֹּשֶׁה רַבֵּנוּ--"כֹּה תְּבָרְכוּ", בַּעֲמִידָה; "כֹּה תְבָרְכוּ", בִּנְשִׂיאַת כַּפַּיִם; "כֹּה תְבָרְכוּ", בִּלְשׁוֹן הַקֹּדֶשׁ; "כֹּה תְבָרְכוּ", פָּנִים כְּנֶגֶד פָּנִים; "כֹּה תְבָרְכוּ", בְּקוֹל רָם; "כֹּה תְבָרְכוּ", בְּשֵׁם הַמְּפֹרָשׁ, וְהוּא שֶׁיִּהְיֶה בַּמִּקְדָּשׁ, כְּמוֹ שֶׁאָמַרְנוּ.</p>

<p><b>יד,יב</b>&nbsp;&nbsp;אֵין הַכּוֹהֲנִים רַשָּׁאִין בְּכָל מָקוֹם, לְהוֹסִיף בְּרָכָה עַל שְׁלֹשֶׁת הַפְּסוּקִין, כְּגוֹן "ה' אֱלֹהֵי אֲבוֹתֵכֶם, יֹסֵף עֲלֵיכֶם כָּכֶם .&nbsp;.&nbsp;." (דברים א,יא), וְכַיּוֹצֶא בּוֹ--לֹא בְּקוֹל רָם, וְלֹא בְּלַחַשׁ:&nbsp; שֶׁנֶּאֱמָר "לֹא תֹסִפוּ, עַל-הַדָּבָר" (דברים ד,ב).</p>

<p><b>יד,יג</b>&nbsp;&nbsp;בְּשָׁעָה שֶׁכָּל כּוֹהֵן עוֹלֶה לַדּוּכָן, כִּשְׁהוּא עוֹקֵר רַגְלָיו לַעֲלוֹת, אוֹמֵר יְהִי רָצוֹן מִלְּפָנֶיךָ ה' אֱלֹהֵינוּ, שֶׁתִּהְיֶה הַבְּרָכָה הַזֹּאת שֶׁצִּוִּיתָנוּ לְבָרֵךְ אֶת עַמְּךָ יִשְׂרָאֵל בְּרָכָה שְׁלֵמָה, וְאַל יְהִי בָּהּ מִכְשׁוֹל וְעָווֹן, מֵעַתָּה וְעַד עוֹלָם.&nbsp; וְקֹדֶם שֶׁיַּחְזִיר פָּנָיו לְבָרַךְ אֶת הָעָם, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בִּקְדֻשָּׁתוֹ שֶׁלְּאַהֲרוֹן, וְצִוָּנוּ לְבָרֵךְ אֶת עַמּוֹ יִשְׂרָאֵל, בְּאַהֲבָה; וְאַחַר כָּךְ מַחְזִיר פָּנָיו לַצִּבּוּר, וּמַתְחִיל לְבָרְכָם.&nbsp; וּכְשֶׁמַּחְזִיר פָּנָיו מִן הַצִּבּוּר אַחַר שֶׁהִשְׁלִים, אוֹמֵר עָשִׂינוּ מַה שֶׁגָּזַרְתָּ עָלֵינוּ, עֲשֵׂה עִמָּנוּ מַה שֶׁהִבְטַחְתָּנוּ, "הַשְׁקִיפָה מִמְּעוֹן קָדְשְׁךָ מִן-הַשָּׁמַיִם, וּבָרֵךְ אֶת-עַמְּךָ אֶת-יִשְׂרָאֵל" (דברים כו,טו).</p>

<p><b>יד,יד</b>&nbsp;&nbsp;[יג] כְּשֶׁמַּחְזִירִין הַכּוֹהֲנִים פְּנֵיהֶם לַצִּבּוּר לְבָרְכָם, וּכְשֶׁמַּחְזִירִין פְּנֵיהֶם מִן הַצִּבּוּר אַחַר שֶׁמְּבָרְכִין, לֹא יַחְזִירוּ אֵלָא דֶּרֶךְ יָמִין, בְּכָל מָקוֹם; וְכֵן כָּל פּוֹנוֹת שֶׁיִּהְיֶה אָדָם פּוֹנֶה, לֹא יִהְיוּ אֵלָא דֶּרֶךְ יָמִין.</p>

<p><b>יד,טו</b>&nbsp;&nbsp;[יד] בַּמִּקְדָּשׁ--מְבָרְכִין בִּרְכַת כּוֹהֲנִים פַּעַם אַחַת בַּיּוֹם, אַחַר תָּמִיד שֶׁלַּשַּׁחַר:&nbsp; בָּאִים וְעוֹמְדִים עַל מַעֲלוֹת הָאוּלָם, וּמְבָרְכִין כְּדֶרֶךְ שֶׁאָמַרְנוּ.&nbsp; אֲבָל בַּמְּדִינָה--מְבָרְכִין אוֹתָהּ אַחַר כָּל תְּפִלָּה חוּץ מִמִּנְחָה, כְּמוֹ שֶׁאָמַרְנוּ.&nbsp; וּבְכָל מָקוֹם, מִשְׁתַּדְּלִין שֶׁיִּהְיֶה הַמְּקַרֶּא אוֹתָן יִשְׂרָאֵל--שֶׁנֶּאֱמָר "אָמוֹר, לָהֶם" (במדבר ו,כג), מִכְּלָל שְׁאֵין הַמְּקַרֶּא מֵהֶן.
<br>&nbsp;</p>

<h2>הִלְכּוֹת בִּרְכַת כּוֹהֲנִים פֵּרֶק טו</h2>

<p><b>טו,א</b>&nbsp;&nbsp;שִׁשָּׁה דְּבָרִים, מוֹנְעִין נְשִׂיאַת כַּפַּיִם--הַלָּשׁוֹן, וְהַמּוּמִין, וְהָעֲבֵרָה, וְהַשָּׁנִים, וְהַיַּיִן, וְטֻמְאַת הַיָּדַיִם.</p>

<p><b>טו,ב</b>&nbsp;&nbsp;הַלָּשׁוֹן כֵּיצַד:&nbsp; הָעִלְּגִין שְׁאֵין מוֹצִיאִין אֶת הָאוֹתִיּוֹת כְּתִקְנָן, כְּגוֹן שֶׁקּוֹרִין לְאִלְפִין עַיְנִין, וּלְעַיְנִין אִלְפִין, אוֹ לְשִׁבֹּלֶת סִבֹּלֶת, וְכַיּוֹצֶא בָּהֶן--אֵין נוֹשְׂאִין אֶת כַּפֵּיהֶם.&nbsp; וְכֵן כִּבְדֵי פֶּה וְכִבְדֵי לָשׁוֹן, שְׁאֵין דִּבְרֵיהֶם נִכָּרִין לַכֹּל--אֵין נוֹשְׂאִין אֶת כַּפֵּיהֶם.</p>

<p><b>טו,ג</b>&nbsp;&nbsp;[ב] הַמּוּמִין כֵּיצַד:&nbsp; כּוֹהֵן שֶׁיֵּשׁ מוּמִין בְּיָדָיו אוֹ בְּפָנָיו אוֹ בְּרַגְלָיו, כְּגוֹן שֶׁהָיוּ אֶצְבְּעוֹתָיו עֲקוּמוֹת אוֹ עֲקֻשּׁוֹת, אוֹ שֶׁהָיוּ יָדָיו בַּהְקָנִיּוֹת--לֹא יִשָּׂא אֶת כַּפָּיו, לְפִי שֶׁהָעָם מִסְתַּכְּלִין בּוֹ.&nbsp; מִי שֶׁהָיָה רִירוֹ יוֹרֵד עַל זְקָנוֹ בְּשָׁעָה שְׁהוּא מְדַבֵּר, וְכֵן סוֹמֶה בְּאַחַת מֵעֵינָיו--לֹא יִשָּׂא אֶת כַּפָּיו; וְאִם הָיָה דָּשׁ בְּעִירוֹ וְהָיוּ הַכֹּל רְגִילִין בְּזֶה הַסּוֹמֶה בְּאַחַת מֵעֵינָיו, אוֹ בְּזֶה שֶׁרִירוֹ זָב--מֻתָּר, לְפִי שְׁאֵין הָעָם מִסְתַּכְּלִין בּוֹ.&nbsp; וְכֵן מִי שֶׁהָיוּ יָדָיו צְבוּעוֹת אִסְטִיס וּפוּאָה, לֹא יִשָּׂא אֶת כַּפָּיו; וְאִם רֹב אַנְשֵׁי אוֹתָהּ הָעִיר, מְלַאכְתָּן בְּכָּךְ--מֻתָּר, לְפִי שְׁאֵין מִסְתַּכְּלִין בּוֹ.</p>

<p><b>טו,ד</b>&nbsp;&nbsp;[ג] הָעֲבֵרָה כֵּיצַד:&nbsp; כּוֹהֵן שֶׁהָרַג אֶת הַנֶּפֶשׁ, אַפִלּוּ בִּשְׁגָגָה--אַף עַל פִּי שֶׁעָשָׂה תְּשׁוּבָה, לֹא יִשָּׂא אֶת כַּפָּיו:&nbsp; שֶׁנֶּאֱמָר "יְדֵיכֶם, דָּמִים מָלֵאוּ" (ישעיהו א,טו), וְכָתִיב "וּבְפָרִשְׂכֶם כַּפֵּיכֶם, אַעְלִים עֵינַי מִכֶּם" (שם).&nbsp; וְכוֹהֵן שֶׁעָבַד עֲבוֹדָה זָרָה--בֵּין בְּאֹנֶס, בֵּין בִּשְׁגָגָה--אַף עַל פִּי שֶׁעָשָׂה תְּשׁוּבָה, אֵינוּ נוֹשֵׂא אֶת כַּפָּיו לְעוֹלָם:&nbsp; שֶׁנֶּאֱמָר "לֹא יַעֲלוּ כֹּהֲנֵי הַבָּמוֹת .&nbsp;.&nbsp;." (מלכים&nbsp;ב כג,ט); וּבְרָכָה כַּעֲבוֹדָה, שֶׁנֶּאֱמָר "לְשָׁרְתוֹ וּלְבָרֵךְ בִּשְׁמוֹ" (דברים י,ח).&nbsp; וְכֵן כּוֹהֵן שֶׁנִּשְׁתַּמַּד לַעֲבוֹדָה זָרָה--אַף עַל פִּי שֶׁחָזַר בּוֹ, אֵינוּ נוֹשֵׂא אֶת כַּפָּיו לְעוֹלָם.&nbsp; וּשְׁאָר הָעֲבֵרוֹת, אֵין מוֹנְעִין.</p>

<p><b>טו,ה</b>&nbsp;&nbsp;[ד] הַשָּׁנִים כֵּיצַד:&nbsp; כּוֹהֵן נַעַר--לֹא יִשָּׂא אֶת כַּפָּיו, עַד שֶׁיִּתְמַלֵּא זְקָנוֹ.&nbsp; וְהַיַּיִן כֵּיצַד:&nbsp; מִי שֶׁשָּׁתָה רְבִיעִית יַיִן חַי בְּבַת אַחַת--אֵינוּ נוֹשֵׂא אֶת כַּפָּיו, עַד שֶׁיָּסוּר יֵינוֹ מֵעָלָיו, לְפִי שֶׁהֻקְשָׁה בְּרָכָה לָעֲבוֹדָה.&nbsp; שָׁתָה רְבִיעִית בִּשְׁתֵּי פְּעָמִים, אוֹ שֶׁנָּתַן לְתוֹכָהּ מְעַט מַיִם--מֻתָּר; וְאִם שָׁתָה יָתֵר מֵרְבִיעִית--אַף עַל פִּי שֶׁהָיָה מָזוּג, וְאַף עַל פִּי שֶׁשָּׁתָהוּ בְּכַמָּה פְּעָמִים--לֹא יִשָּׂא אֶת כַּפָּיו, עַד שֶׁיָּסוּר יֵינוֹ מֵעָלָיו.&nbsp; וְכַמָּה הִיא רְבִיעִית, אֶצְבָּעַיִם עַל אֶצְבָּעַיִם עַל רוּם אֶצְבָּעַיִם וַחֲצִי אֶצְבָּע וְחֹמֶשׁ אֶצְבָּע.&nbsp; וְזֶה הָאֶצְבָּע שֶׁמּוֹשְׁחִין בּוֹ בְּכָל הַתּוֹרָה כֻּלָּהּ, הוּא הַגֻּדָּל; וְהוּא הַנִּקְרָא בֹּהֶן הַיָּד.</p>

<p><b>טו,ו</b>&nbsp;&nbsp;[ה] טֻמְאַת הַיָּדַיִם כֵּיצַד:&nbsp; כּוֹהֵן שֶׁלֹּא נָטַל יָדָיו, לֹא יִשָּׂא אֶת כַּפָּיו; אֵלָא נוֹטֵל יָדָיו בַּמַּיִם עַד הַפֵּרֶק, כְּדֶרֶךְ שֶׁמְּקַדְּשִׁין לָעֲבוֹדָה, וְאַחַר כָּךְ מְבָרֵךְ, שֶׁנֶּאֱמָר "שְׂאוּ-יְדֵכֶם קֹדֶשׁ; וּבָרְכוּ, אֶת-ה'" (תהילים קלד,ב).&nbsp; וְהֶחָלָל אֵינוּ נוֹשֵׂא אֶת כַּפָּיו, לְפִי שְׁאֵינוּ בְּכֵהוּנוֹ.</p>

<p><b>טו,ז</b>&nbsp;&nbsp;[ו] כּוֹהֵן שֶׁלֹּא הָיָה לוֹ דָּבָר מִכָּל אֵלּוּ הַדְּבָרִים הַמּוֹנְעִין אוֹתוֹ נְשִׂיאוּת כַּפַּיִם--אַף עַל פִּי שְׁאֵינוּ חָכָם וְאֵינוּ מְדַקְדֵּק בַּמִּצְווֹת, אוֹ שֶׁהָיוּ הַבְּרִיּוֹת מְרַנְּנִין אַחֲרָיו, אוֹ שֶׁלֹּא הָיָה מַשָּׂאוֹ וּמַתָּנוֹ בְּצֶדֶק--הֲרֵי זֶה נוֹשֵׂא אֶת כַּפָּיו, וְאֵין מוֹנְעִין אוֹתוֹ:&nbsp; לְפִי שֶׁזּוֹ מִצְוַת עֲשֵׂה עַל כָּל כּוֹהֵן וְכוֹהֵן שֶׁרָאוּי לִנְשִׂיאַת כַּפַּיִם, וְאֵין אוֹמְרִין לְאָדָם רָשָׁע הוֹסֵף רֶשַׁע וְהִמָּנַע מִן הַמִּצְווֹת.</p>

<p><b>טו,ח</b>&nbsp;&nbsp;[ז] וְאַל תִּתְמַהּ וְתֹאמַר, וּמַה תּוֹעִיל בִּרְכַת הִדְיוֹט זֶה--שְׁאֵין קִבּוּל הַבְּרָכָה תָּלוּי בַּכּוֹהֲנִים, אֵלָא בְּהַקָּדוֹשׁ בָּרוּךְ הוּא:&nbsp; שֶׁנֶּאֱמָר "וְשָׂמוּ אֶת-שְׁמִי, עַל-בְּנֵי יִשְׂרָאֵל; וַאֲנִי, אֲבָרְכֵם" (במדבר ו,כז)--הַכּוֹהֲנִים עוֹשִׂים מִצְוָה שֶׁנִּצְטַוּוּ בָּהּ, וְהַקָּדוֹשׁ בָּרוּךְ הוּא בְּרַחֲמָיו מְבָרֵךְ אֶת יִשְׂרָאֵל כְּחֶפְצוֹ.</p>

<p><b>טו,ט</b>&nbsp;&nbsp;[ח] עַם שְׁהֶן אֲחוֹרֵי הַכּוֹהֲנִים, אֵינָן בִּכְלַל הַבְּרָכָה; וְהָעוֹמְדִין מִצִּדֵּיהֶן, הֲרֵי הֶן בִּכְלַל הַבְּרָכָה.&nbsp; וְאִם הָיְתָה מְחִצָּה בֵּין הַכּוֹהֲנִים וּבֵין הָעָם הַמִּתְבָּרְכִין, אַפִלּוּ הִיא חוֹמָה שֶׁלְּבַרְזֶל, הוֹאִיל וּפְנֵיהֶן לְמוּל פְּנֵי הַכּוֹהֲנִים, הֲרֵי הֶן בִּכְלַל הַבְּרָכָה.</p>

<p><b>טו,י</b>&nbsp;&nbsp;[ט] נְשִׂיאַת כַּפַּיִם בַּעֲשָׂרָה, וְכוֹהֲנִים מִן הַמִּנְיָן.&nbsp; בֵּית הַכְּנֶסֶת שֶׁכֻּלּוֹ כּוֹהֲנִים, כֻּלָּן נוֹשְׂאִין אֶת כַּפֵּיהֶן; וּלְמִי הֶן מְבָרְכִין, לַאֲחֵיהֶם שֶׁבַּצָּפוֹן וְלַאֲחֵיהֶם שֶׁבַּדָּרוֹם; וּמִי עוֹנֶה אַחֲרֵיהֶם אָמֵן, הַנָּשִׁים וְהַטָּף.&nbsp; וְאִם נִשְׁאָר שָׁם עֲשָׂרָה כּוֹהֲנִים יָתֵר עַל אֵלּוּ שֶׁעָלוּ לַדּוּכָן--הָעֲשָׂרָה עוֹנִין אָמֵן, וְהַשְּׁאָר מְבָרְכִין.</p>

<p><b>טו,יא</b>&nbsp;&nbsp;[י] צִבּוּר שֶׁלֹּא הָיָה בָּהֶן כּוֹהֵן אֵלָא שְׁלִיחַ צִבּוּר לְבַדּוֹ, לֹא יִשָּׂא אֶת כַּפָּיו; וְאִם הַבְטָחָתוֹ הִיא שְׁהוּא נוֹשֵׂא אֶת כַּפָּיו וְחוֹזֵר לִתְפִלָּתוֹ, רַשָּׁאי.&nbsp; וְאִם אֵין לָהֶן כּוֹהֵן כְּלָל--כְּשֶׁיַּגִּיעַ שְׁלִיחַ צִבּוּר לְשִׂים שָׁלוֹם, אוֹמֵר אֱלֹהֵינוּ וֵאלֹהֵי אֲבוֹתֵינוּ, בָּרְכֵנוּ בַּבְּרָכָה הַמְּשֻׁלֶּשֶׁת בַּתּוֹרָה הָאֲמוּרָה לְאַהֲרוֹן וּלְבָנָיו כּוֹהֲנִים עַם קְדוֹשֶׁיךָ, כָּאָמוּר "יְבָרֶכְךָ ה', וְיִשְׁמְרֶךָ.&nbsp; יָאֵר ה' פָּנָיו אֵלֶיךָ, וִיחֻנֶּךָּ.&nbsp; יִשָּׂא ה' פָּנָיו אֵלֶיךָ, וְיָשֵׂם לְךָ שָׁלוֹם.&nbsp; וְשָׂמוּ אֶת-שְׁמִי, עַל-בְּנֵי יִשְׂרָאֵל; וַאֲנִי, אֲבָרְכֵם" (במדבר ו,כד-כז).&nbsp; וְאֵין הָעָם עוֹנִין אָמֵן, וּמַתְחִיל וְאוֹמֵר שִׂים שָׁלוֹם.</p>

<p><b>טו,יב</b>&nbsp;&nbsp;[יא] כּוֹהֵן שֶׁנָּשָׂא כַּפָּיו בְּבֵית הַכְּנֶסֶת זוֹ, וְהָלַךְ לְבֵית הַכְּנֶסֶת אַחֵר, וּמָצָא צִבּוּר שֶׁמִּתְפַּלְּלִין, וְלֹא הִגִּיעוּ לְבִרְכַת כּוֹהֲנִים--נוֹשֵׂא יָדָיו לָהֶן, וּמְבָרְכֵם; וְאַפִלּוּ כַּמָּה פְּעָמִים בַּיּוֹם.</p>

<p><b>טו,יג</b>&nbsp;&nbsp;כּוֹהֵן שֶׁלֹּא עָקַר רַגְלָיו מִמְּקוֹמוֹ לַעֲלוֹת לַדּוּכָן בְּשָׁעָה שֶׁאָמַר שְׁלִיחַ צִבּוּר רְצֵה, שׁוּב אֵינוּ עוֹלֶה בְּאוֹתָהּ הַתְּפִלָּה; אֲבָל אִם עָקַר רַגְלָיו לַעֲלוֹת--אָף עַל פִּי שֶׁלֹּא הִגִּיעַ לַדּוּכָן אֵלָא לְאַחַר הָעֲבוֹדָה, הֲרֵי זֶה עוֹלֶה וּמְבָרֵךְ.</p>

<p><b>טו,יד</b>&nbsp;&nbsp;[יב] כָּל כּוֹהֵן שְׁאֵינוּ עוֹלֶה לַדּוּכָן, אַף עַל פִּי שֶׁבִּטַּל מִצְוַת עֲשֵׂה אַחַת--הֲרֵי הוּא כְּעוֹבֵר עַל שְׁלוֹשָׁה עֲשֵׂה:&nbsp; "כֹּה תְבָרְכוּ" (במדבר ו,כג), "אָמוֹר, לָהֶם" (שם), "וְשָׂמוּ אֶת-שְׁמִי" (במדבר ו,כז).&nbsp; וְכָל כּוֹהֵן שְׁאֵינוּ מְבָרֵךְ, אֵינוּ מִתְבָּרֵךְ.&nbsp; וְכָל כּוֹהֵן הַמְּבָרֵךְ--מִתְבָּרֵךְ, שֶׁנֶּאֱמָר "וַאֲבָרְכָה, מְבָרְכֶיךָ" (בראשית יב,ג).
<br>&nbsp;</p>
</div>
</body></html>
