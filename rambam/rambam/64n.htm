<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הפלאה - הלכות ערכים וחרמים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת עֲרָכִים וַחֲרָמִים</h1>

<p>יֵשׁ בִּכְלָלָן שֶׁבַע מִצְווֹת--חָמֵשׁ מִצְווֹת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לָדוּן בְּעֶרְכֵי אָדָם כַּאֲשֶׁר מְפֹרָשׁ בַּתּוֹרָה, וְזֶה הוּא דִּין עֶרְכֵי אָדָם; (ב) דִּין עֶרְכֵי בְּהֵמָה; (ג) דִּין עֶרְכֵי בָּתִּים; (ד) דִּין עֶרְכֵי שָׂדוֹת; (ה) דִּין מַחְרִים נְכָסָיו; (ו) שֶׁלֹּא יִמָּכֵר חֵרֶם; (ז) שֶׁלֹּא יִגָּאֵל חֵרֶם.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק א</h2>

<p><b>א,א</b>&nbsp;&nbsp;הָעֲרָכִים--הֶם נֶדֶר מִכְּלַל נִדְרֵי הֶקְדֵּשׁ, שֶׁנֶּאֱמָר "אִישׁ, כִּי יַפְלִא נֶדֶר--בְּעֶרְכְּךָ נְפָשֹׁת, לַה'" (ויקרא כז,ב); לְפִיכָּךְ חַיָּבִין עֲלֵיהֶן מִשּׁוֹם "לֹא יַחֵל, דְּבָרוֹ" (במדבר ל,ג), וְ"לֹא תְאַחֵר" (דברים כג,כב), וּמִשּׁוֹם "כְּכָל-הַיֹּצֵא מִפִּיו, יַעֲשֶׂה" (במדבר ל,ג).</p>

<p><b>א,ב</b>&nbsp;&nbsp;וּמִצְוַת עֲשֵׂה לָדוּן בְּדִינֵי עֲרָכִים, כַּאֲשֶׁר מְפֹרָשׁ בַּתּוֹרָה; וְאֶחָד הָאוֹמֵר עֶרְכִּי עָלַי, אוֹ הָאוֹמֵר עֵרֶךְ זֶה עָלַי, אוֹ עֵרֶךְ פְּלוֹנִי עָלַי--נוֹתֵן הָעֵרֶךְ, לְפִי שְׁנֵי הַנֶּעְרָךְ, וְהוּא הַדָּבָר הַקָּצוּב שֶׁבַּתּוֹרָה, לֹא פָּחוּת וְלֹא יָתֵר.</p>

<p><b>א,ג</b>&nbsp;&nbsp;וְכַמָּה הוּא הָעֵרֶךְ:&nbsp; אִם הָיָה הַנֶּעְרָךְ בֶּן שְׁלוֹשִׁים יוֹם אוֹ פָּחוּת, אֵין לוֹ עֵרֶךְ; וְהָאוֹמֵר עָלָיו, עֵרֶךְ זֶה עָלַי--הֲרֵי זֶה כְּאוֹמֵר עֵרֶךְ כְּלִי זֶה עָלַי, וְאֵינוּ חַיָּב כְּלוּם.</p>

<p><b>א,ד</b>&nbsp;&nbsp;הָיָה מִבֶּן אֶחָד וּשְׁלוֹשִׁים יוֹם עַד בֶּן חָמֵשׁ שָׁנִים גְּמוּרוֹת--עֵרֶךְ הַזָּכָר חֲמִשָּׁה שְׁקָלִים, וְהַנְּקֵבָה שְׁלוֹשָׁה שְׁקָלִים.</p>

<p><b>א,ה</b>&nbsp;&nbsp;מִשֶּׁיִּכָּנֵס בִּשְׁנַת שֵׁשׁ יוֹם אֶחָד עַד שֶׁיַּשְׁלִים שְׁנַת עֶשְׂרִים--עֵרֶךְ הַזָּכָר עֶשְׂרִים שְׁקָלִים, וְהַנְּקֵבָה עֲשֶׂרֶת שְׁקָלִים.</p>

<p><b>א,ו</b>&nbsp;&nbsp;מִשֶּׁיִּכָּנֵס בִּשְׁנַת אֶחָד וְעֶשְׂרִים יוֹם אֶחָד עַד שֶׁיַּשְׁלִים שְׁנַת שִׁשִּׁים--עֵרֶךְ הַזָּכָר חֲמִשִּׁים שְׁקָלִים, וְהַנְּקֵבָה שְׁלוֹשִׁים שְׁקָלִים.</p>

<p><b>א,ז</b>&nbsp;&nbsp;וּמִשֶּׁיִּכָּנֵס בִּשְׁנַת אַחַת וְשִׁשִּׁים יוֹם אֶחָד עַד יוֹם מוֹתוֹ, אַפִלּוּ חָיָה כַּמָּה שָׁנִים--עֵרֶךְ הַזָּכָר חֲמִשָּׁה עָשָׂר שְׁקָלִים, וְהַנְּקֵבָה עֲשָׂרָה שְׁקָלִים.</p>

<p><b>א,ח</b>&nbsp;&nbsp;[ד] כָּל הַשָּׁנִים הָאֵלּוּ, מֵעֵת לְעֵת מִיּוֹם הַלִּידָה.&nbsp; וְכָל הַשְּׁקָלִים--בְּשֶׁקֶל הַקֹּדֶשׁ, וְהוּא מִשְׁקַל שְׁלוֹשׁ מֵאוֹת וְעֶשְׂרִים שְׂעוֹרָה מִכֶּסֶף טָהוֹר; וּכְבָר הוֹסִיפוּ עָלָיו וְעָשׂוּ אוֹתוֹ סֶלַע, כְּמוֹ שֶׁבֵּאַרְנוּ בְּהִלְכּוֹת שְׁקָלִים.</p>

<p><b>א,ט</b>&nbsp;&nbsp;[ה] טֻמְטוֹם וְאַנְדְּרֻגִּינוֹס--אֵין לָהֶם עֵרֶךְ, שֶׁלֹּא קָצְבָה תּוֹרָה עֵרֶךְ אֵלָא לְזָכָר וַדַּאי אוֹ לִנְקֵבָה וַדָּאִית; לְפִיכָּךְ טֻמְטוֹם וְאַנְדְּרֻגִּינוֹס שֶׁאָמַר, עֶרְכִּי עָלַי, אוֹ שֶׁהִעְרִיכוֹ אַחֵר--אֵינוּ חַיָּב כְּלוּם.</p>

<p><b>א,י</b>&nbsp;&nbsp;[ו] הַגּוֹי נֶעְרָךְ, אֲבָל אֵינוּ מַעְרִיךְ.&nbsp; כֵּיצַד:&nbsp; גּוֹי שֶׁאָמַר עֶרְכִּי עָלַי, אוֹ עֵרֶךְ יִשְׂרְאֵלִי זֶה עָלַי--לֹא אָמַר כְּלוּם; וְיִשְׂרָאֵל שֶׁאָמַר עֵרֶךְ גּוֹי זֶה עָלַי, אוֹ עֵרֶךְ פְּלוֹנִי הַגּוֹי עָלַי--נוֹתֵן לְפִי שְׁנֵי הַגּוֹי הַנֶּעְרָךְ.&nbsp; וְכֵן הַמַּעְרִיךְ אֶת הַחֵרֵשׁ וְאֶת הַשּׁוֹטֶה--חַיָּב, וְנוֹתֵן לְפִי שָׁנָיו.</p>

<p><b>א,יא</b>&nbsp;&nbsp;[ז] הָעֶבֶד--נֶעְרָךְ וְעוֹרֵךְ, כִּשְׁאָר יִשְׂרָאֵל; וְאִם יִפָּדֶה וְיִהְיֶה לוֹ, יִתֵּן עֵרֶךְ שֶׁנָּדַר.</p>

<p><b>א,יב</b>&nbsp;&nbsp;[ח] אֶחָד הַמַּעְרִיךְ אֶת הַיָּפֶה הַבָּרִיא, וְאֶחָד הַמַּעְרִיךְ אֶת הַכָּאוּר הַחוֹלֶה, אַפִלּוּ הָיָה הַנֶּעְרָךְ מֻכֵּה שְׁחִין אוֹ סוֹמֶה אוֹ גִּדֵּם וְיֵשׁ בּוֹ כָּל מוּם--נוֹתֵן לְפִי שָׁנָיו, כְּמוֹ שֶׁקָּצוּב בַּתּוֹרָה.</p>

<p><b>א,יג</b>&nbsp;&nbsp;[ט] הַדָּמִים, אֵינָן כָּעֲרָכִים.&nbsp; כֵּיצַד:&nbsp; הָאוֹמֵר דָּמַי עָלַי, אוֹ דְּמֵי זֶה עָלַי, אוֹ דְּמֵי פְּלוֹנִי עָלַי--אַפִלּוּ הָיָה אוֹתוֹ פְּלוֹנִי קָטָן בֶּן יוֹמוֹ, אוֹ טֻמְטוֹם אוֹ אַנְדְּרֻגִּינוֹס, אוֹ גּוֹי--נוֹתֵן מַה שְׁהוּא שׁוֹוֶה דֵּינָר אוֹ אֶלֶף, כְּאִלּוּ הוּא עֶבֶד נִמְכָּר בַּשּׁוּק.&nbsp; [י] וְהָעֲרָכִים וְהַדָּמִים כֻּלָּן--הַכֹּל, סְתָמָן לְבֶדֶק הַבַּיִת; וְיִפְּלוּ הַכֹּל לַלִּשְׁכָּה שֶׁהָיְתָה בַּמִּקְדָּשׁ, מוּכֶנֶת לְקָדְשֵׁי בֶּדֶק הַבַּיִת.</p>

<p><b>א,יד</b>&nbsp;&nbsp;[יא] גּוֹי שֶׁאָמַר דָּמַי עָלַי, אוֹ דְּמֵי פְּלוֹנִי--נוֹתֵן כְּפִי נִדְרוֹ; וְאֵינוּ נוֹפֵל לַלִּשְׁכָּה, שְׁאֵין מְקַבְּלִין מִן הַגּוֹיִים נְדָבָה אוֹ נֶדֶר לְחַזַּק בֶּדֶק הַבַּיִת אוֹ בֶּדֶק יְרוּשָׁלַיִם--שֶׁנֶּאֱמָר "לֹא-לָכֶם וָלָנוּ, לִבְנוֹת בַּיִת" (עזרא ד,ג), וְנֶאֱמָר "וְלָכֶם, אֵין-חֵלֶק וּצְדָקָה וְזִכָּרוֹן--בִּירוּשָׁלִָם" (נחמיה ב,כ).</p>

<p><b>א,טו</b>&nbsp;&nbsp;[יב] וּמַה יֵעָשֶׂה בָּהֶן:&nbsp; יִבָּדֵק הַגּוֹי עַל דַּעַת מִי נָדַר--אִם נָדַר עַל דַּעַת יִשְׂרָאֵל--יוֹצִיאוּהוּ בֵית דִּין בְּמַה שֶׁיֵּרָאֶה לָהֶם, חוּץ מִבֶּדֶק הַבַּיִת וּבֶדֶק יְרוּשָׁלַיִם; וְאִם אָמַר לַשָּׁמַיִם נָדַרְתִּי, יִגָּנְזוּ.</p>

<p><b>א,טז</b>&nbsp;&nbsp;[יג] הַגּוֹסֵס--אֵין לוֹ לֹא עֵרֶךְ, וְלֹא דָּמִים:&nbsp; הוֹאִיל וְרֹב הַגּוֹסְסִין לְמִיתָה, הֲרֵי הוּא כְּמֵת.&nbsp; וְכֵן מִי שֶׁנִּגְמַר דִּינוֹ בְּבֵית דִּין שֶׁלְּיִשְׂרָאֵל לְהָרְגוֹ עַל עֲבֵרָה שֶׁעָבַר, וְהִעְרִיכוֹ אַחֵר, אוֹ שֶׁהִעְרִיךְ עַצְמוֹ, אוֹ שֶׁאָמַר דָּמַי עָלַי, אוֹ שֶׁאָמַר אַחֵר דְּמֵי זֶה עָלַי--אֵינוּ חַיָּב כְּלוּם:&nbsp; שֶׁזֶּה כְּמֵת הוּא, וְהַמֵּת אֵין לוֹ לֹא עֵרֶךְ וְלֹא דָּמִים; וְעַל זֶה נֶאֱמָר "כָּל-חֵרֶם, אֲשֶׁר יָחֳרַם מִן-הָאָדָם--לֹא יִפָּדֶה" (ויקרא כז,כט), כְּלוֹמַר אֵין לוֹ פִּדְיוֹן אֵלָא הֲרֵי הוּא כְּמֵת.</p>

<p><b>א,יז</b>&nbsp;&nbsp;[יד] זֶה הַיּוֹצֶא לֵהָרֵג שֶׁהִעְרִיךְ אֲחֵרִים, אוֹ נָדַר דְּמֵיהֶם, אוֹ הִזִּיק--חַיָּב לְשַׁלַּם, וְגוֹבִין הַכֹּל מִנְּכָסָיו.</p>

<p><b>א,יח</b>&nbsp;&nbsp;[טו] כּוֹהֲנִים וּלְוִיִּים מַעְרִיכִין וְנֶעְרָכִין, כִּשְׁאָר יִשְׂרָאֵל.&nbsp; וְקָטָן שֶׁהִגִּיעַ לְעוֹנַת נְדָרִים וְהִעְרִיךְ, אוֹ נָדַר דָּמִים--חַיָּב לְשַׁלַּם:&nbsp; שֶׁהֲרֵי נְדָרָיו קַיָּמִין, כְּמוֹ שֶׁבֵּאַרְנוּ בְהִלְכּוֹת נְדָרִים.</p>

<p><b>א,יט</b>&nbsp;&nbsp;[טז] הָעֲרָכִים הַקְּצוּבִין לְפִי הַשָּׁנִים--הֶן שְׁנֵי הַנֶּעְרָךְ, לֹא שְׁנֵי הַמַּעְרִיךְ.&nbsp; כֵּיצַד:&nbsp; בֶּן עֶשְׂרִים שֶׁאָמַר לְבֶן שִׁשִּׁים, עֶרְכָּךְ עָלַי--נוֹתֵן עֵרֶךְ בֶּן שִׁשִּׁים; וּבֶן שִׁשִּׁים שֶׁאָמַר לְבֶן עֶשְׂרִים, עֶרְכָּךְ עָלַי--נוֹתֵן עֵרֶךְ בֶּן עֶשְׂרִים.&nbsp; וְכֵן כָּל כַּיּוֹצֶא בְּזֶה.</p>

<p><b>א,כ</b>&nbsp;&nbsp;[יז] וְצָרִיךְ בָּעֲרָכִים שֶׁיִּהְיֶה פִּיו וְלִבּוֹ שׁוֹוִין, כִּשְׁאָר הַנְּדָרִים; וְנִשְׁאָלִין עַל הָעֲרָכִים וְעַל הַדָּמִים, כְּדֶרֶךְ שֶׁנִּשְׁאָלִין עַל שְׁאָר נְדָרִים וְהֶקְדֵּשׁוֹת.</p>

<p><b>א,כא</b>&nbsp;&nbsp;[יח] הָאוֹמֵר עֵרֶךְ אֵלּוּ כֻּלָּם עָלַי--נוֹתֵן עֵרֶךְ כֻּלָּן, כָּל אֶחָד וְאֶחָד לְפִי שָׁנָיו.&nbsp; וְאִם הָיָה עָנִי, נוֹתֵן עַל יְדֵי כֻּלָּן עֵרֶךְ עָנִי; וְאִם הָיָה עָשִׁיר, נוֹתֵן עַל יְדֵי כֻּלָּן עֵרֶךְ עָשִׁיר.</p>

<p><b>א,כב</b>&nbsp;&nbsp;[יט] הָאוֹמֵר עֶרְכִּי עָלַי, וְחָזַר וְאָמַר עֶרְכִּי עָלַי, וְכֵן כַּמָּה פְּעָמִים--חַיָּב עַל כָּל אַחַת וְאַחַת.&nbsp; אָמַר שְׁנֵי עֲרָכַי עָלַי, נוֹתֵן שְׁנֵי עֲרָכִים; וְכֵן אִם אָמַר אַרְבָּעָה, אַפִלּוּ אֶלֶף--נוֹתֵן כְּמִנְיָן שֶׁנָּדַר.&nbsp; [כ] אָמַר הֲרֵי עָלַי עֵרֶךְ, וְלֹא פֵרַשׁ עֵרֶךְ מִי אֵלָא עֵרֶךְ סְתָם--נוֹתֵן פָּחוּת שֶׁבָּעֲרָכִים, שְׁהוּא שְׁלוֹשָׁה שְׁקָלִים.</p>

<p><b>א,כג</b>&nbsp;&nbsp;[כא] הָאוֹמֵר עֶרְכִּי עָלַי, וּמֵת קֹדֶם שֶׁיַּעֲמֹד בַּדִּין--אֵין הַיּוֹרְשִׁין חַיָּבִין לִתֵּן, שֶׁנֶּאֱמָר "וְהֶעֱמִידוֹ לִפְנֵי הַכֹּהֵן, וְהֶעֱרִיךְ אֹתוֹ הַכֹּהֵן" (ויקרא כז,ח); עָמַד בַּדִּין וּמֵת, יִתְּנוּ הַיּוֹרְשִׁין.&nbsp; [כב] אֲבָל הָאוֹמֵר דָּמַי עָלַי--אַף עַל פִּי שֶׁעָמַד בַּדִּין, וּמֵת קֹדֶם שֶׁיִּקְצְצוּ דָּמָיו וְיֹאמְרוּ הַדַּיָּנִין כַּמָּה יִשְׁוֶה--אֵין הַיּוֹרְשִׁין חַיָּבִין לִתֵּן; וְאִם קָצְצוּ דָּמָיו, וְאַחַר כָּךְ מֵת--יִתְּנוּ הַיּוֹרְשִׁין.&nbsp; [כג] וּמַה בֵּין הָעֲרָכִים לַדָּמִים--שֶׁהָעֲרָכִים קְצוּבִין מִן הַתּוֹרָה, וְהַדָּמִים אֵינָן קְצוּבִין.</p>

<p><b>א,כד</b>&nbsp;&nbsp;וְכֵן הָאוֹמֵר עֵרֶךְ פְּלוֹנִי עָלַי, וּמֵת הָעוֹרֵךְ וְהַנֶּעְרָךְ אַחַר שֶׁעָמַד הַנֶּעְרָךְ בַּדִּין--חַיָּבִין הַיּוֹרְשִׁין לִתֵּן.&nbsp; מֵת הַנֶּעְרָךְ קֹדֶם שֶׁיַּעֲמֹד בַּדִּין--אַף עַל פִּי שֶׁהַמַּעְרִיךְ קַיָּם, הֲרֵי זֶה פָּטוּר:&nbsp; שְׁאֵין עֵרֶךְ לַמֵּת, וְהַנֶּעְרָךְ צָרִיךְ עֲמִידָה בַּדִּין.&nbsp; אָמַר דְּמֵי פְּלוֹנִי עָלַי, וְעָמַד בַּדִּין וּמֵת קֹדֶם שֶׁיִּקְצְצוּ דָּמָיו--הֲרֵי זֶה פָּטוּר:&nbsp; שְׁאֵין דָּמִים לַמֵּתִים.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ב</h2>

<p><b>ב,א</b>&nbsp;&nbsp;הָאוֹמֵר עֵרֶךְ יָדִי אוֹ רַגְלִי אוֹ עֵינִי עָלַי, אוֹ שֶׁאָמַר עֵרֶךְ יַד זֶה אוֹ עֵינָיו עָלַי--לֹא אָמַר כְּלוּם.&nbsp; עֵרֶךְ לִבִּי אוֹ כְּבֵדִי עָלַי, אוֹ עֵרֶךְ לִבּוֹ אוֹ כְּבֵדוֹ שֶׁלִּפְלוֹנִי עָלַי--נוֹתֵן עֵרֶךְ כֻּלּוֹ; וְכֵן כָּל אֵבֶר שְׁאִם יִנָּטֵל מִן הַחַי, יָמוּת--אִם אָמַר עֶרְכּוֹ עָלַי, נוֹתֵן עֵרֶךְ כֻּלּוֹ.&nbsp; [ב] אָמַר חֲצִי עֶרְכִּי עָלַי, נוֹתֵן חֲצִי עֶרְכּוֹ; עֵרֶךְ חֶצְיִי עָלַי--נוֹתֵן עֵרֶךְ כֻּלּוֹ, שְׁאֵי אִפְשָׁר שֶׁיִּנָּטֵל חֶצְיוֹ וְיִחְיֶה.</p>

<p><b>ב,ב</b>&nbsp;&nbsp;[ג] הָאוֹמֵר דְּמֵי יָדִי עָלַי, אוֹ דְּמֵי יַד פְּלוֹנִי עָלַי--שָׁמִין אוֹתוֹ כַּמָּה הוּא שׁוֹוֶה בַּיָּד, וְכַמָּה הוּא שׁוֹוֶה בְּלֹא יָד; וְנוֹתֵן לַהֶקְדֵּשׁ.&nbsp; כֵּיצַד:&nbsp; אִם נִמְכָּר הוּא כֻּלּוֹ, יִשְׁוֶה חֲמִשִּׁים, וְאִם יִמָּכֵר חוּץ מִיָּדוֹ שֶׁתִּשָּׁאֵר יָדוֹ זוֹ לִבְעָלָיו וְלֹא יִהְיֶה לַלּוֹקֵחַ בָּהּ כְּלוּם, יִשְׁוֶה אַרְבָּעִים--נִמְצָא זֶה יִתְחַיַּב לְשַׁלַּם לַהֶקְדֵּשׁ עֲשָׂרָה.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ג</b>&nbsp;&nbsp;[ד] הָאוֹמֵר דְּמֵי רֹאשִׁי אוֹ כְּבֵדִי עָלַי, אוֹ דְּמֵי רֹאשׁוֹ אוֹ לִבּוֹ שֶׁלִּפְלוֹנִי עָלַי--נוֹתֵן דְּמֵי כֻּלּוֹ.&nbsp; וְכֵן הָאוֹמֵר דְּמֵי חֶצְיִי עָלַי, נוֹתֵן דְּמֵי כֻּלּוֹ; אֲבָל הָאוֹמֵר חֲצִי דָּמַי עָלַי, נוֹתֵן חֲצִי דָּמָיו.</p>

<p><b>ב,ד</b>&nbsp;&nbsp;[ה] הָאוֹמֵר מִשְׁקָלִי עָלַי, אוֹ מִשְׁקַל פְּלוֹנִי--נוֹתֵן מִשְׁקָלוֹ:&nbsp; אִם כֶּסֶף, כֶּסֶף, וְאִם זָהָב, זָהָב--כְּמוֹ שֶׁפֵּרַשׁ.&nbsp; אָמַר מִשְׁקַל יָדִי, אוֹ רַגְלִי עָלַי--רוֹאִין כַּמָּה הִיא רְאוּיָה לִשְׁקֹל, וְנוֹתֵן מִמִּין שֶׁפֵּרַשׁ.&nbsp; וְעַד הֵיכָן הִיא הַיָּד לְעִנְיָן זֶה, עַד הָאַצִּיל; וְהָרֶגֶל, עַד הָאַרְכֻּבָּה:&nbsp; לְפִי שֶׁבִּנְדָרִים, הוֹלְכִין אַחַר לְשׁוֹן בְּנֵי אָדָם.</p>

<p><b>ב,ה</b>&nbsp;&nbsp;[ו] הָאוֹמֵר קוֹמָתִי עָלַי, כֶּסֶף אוֹ זָהָב--נוֹתֵן שַׁרְבִיט שְׁאֵינוּ נִכְפָף מְלוֹא קוֹמָתוֹ, מִמִּין שֶׁפֵּרַשׁ; אָמַר מְלוֹא קוֹמָתִי עָלַי--נוֹתֵן אַפִלּוּ שַׁרְבִיט הַנִּכְפָף, מִמִּין שֶׁפֵּרַשׁ.</p>

<p><b>ב,ו</b>&nbsp;&nbsp;[ז] הָאוֹמֵר מִשְׁקָלִי עָלַי, וְלֹא פֵרַשׁ מֵאֵיזֶה מִין--אִם הָיָה עָשִׁיר בְּיוֹתֵר, וְנִתְכַּוַּן לְמַתָּנָה מְרֻבָּה--נוֹתֵן מִשְׁקָלוֹ זָהָב; וְהוּא הַדִּין בָּאוֹמֵר מִשְׁקַל יָדִי אוֹ רַגְלִי אוֹ קוֹמָתִי עָלַי, וְלֹא פֵרַשׁ מֵאֵיזֶה מִין--נוֹתֵן זָהָב.&nbsp; וְאִם אֵינוּ מֻפְלָג בַּעֲשִׁירוּת--נוֹתֵן מִשְׁקָלוֹ אוֹ מִשְׁקַל יָדוֹ מִדְּבָרִים שֶׁדַּרְכָּן לְהִשָּׁקֵל בְּאוֹתוֹ מָקוֹם, אַפִלּוּ פֵּרוֹת; וְכֵן נוֹתֵן שַׁרְבִיט מְלוֹא קוֹמָתוֹ, אַפִלּוּ שֶׁלְּעֵץ:&nbsp; הַכֹּל לְפִי מְמוֹנוֹ, וְדַעְתּוֹ.</p>

<p><b>ב,ז</b>&nbsp;&nbsp;[ח] הָאוֹמֵר עָמְדִי עָלַי, יְשִׁיבָתִי עָלַי, אוֹ מְקוֹם יְשִׁיבָתִי עָלַי, רָחְבִּי עָלַי, עָבְיִי עָלַי, הֶקֵּפִי עָלַי--כָּל אֵלּוּ סָפֵק, וּמֵבִיא לְפִי מְמוֹנוֹ:&nbsp; עַד שֶׁיֹּאמַר, לֹא כָּךְ נִתְּכַּוַּנְתִּי.&nbsp; וְאִם מֵת, יִתְּנוּ הַיּוֹרְשִׁין פָּחוּת שֶׁבַּלְּשׁוֹנוֹת.</p>

<p><b>ב,ח</b>&nbsp;&nbsp;[ט] הָאוֹמֵר הֲרֵי עָלַי מַטְבֵּעַ כֶּסֶף, לֹא יפְחֹת מִדֵּינַר כֶּסֶף; מַטְבֵּעַ נְחֹשֶׁת, לֹא יפְחֹת מִמָּעָה כֶּסֶף.&nbsp; הֲרֵי עָלַי בַּרְזֶל, לֹא יפְחֹת מֵאַמָּה עַל אַמָּה לְכָלֶה עוֹרֵב שֶׁהָיָה בַּמִּקְדָּשׁ לְמַעְלָה בְּגַג הַהֵיכָל, כְּמוֹ שֶׁיִּתְבָּאַר בִּמְקוֹמוֹ.</p>

<p><b>ב,ט</b>&nbsp;&nbsp;[י] הָאוֹמֵר הֲרֵי עָלַי כֶּסֶף אוֹ זָהָב, וְלֹא הִזְכִּיר מַטְבֵּעַ--יָבִיא לָשׁוֹן שֶׁלְּכֶסֶף אוֹ שֶׁלְּזָהָב:&nbsp; יִהְיֶה מִשְׁקָלָהּ כְּדֵי שֶׁיֹּאמַר, לֹא עַד כָּךְ נִתְכַּוַּנְתִּי.&nbsp; וְכֵן אִם פֵּרַשׁ הַמִּשְׁקָל, וְשָׁכַח כַּמָּה פֵּרַשׁ--יָבִיא עַד שֶׁיֹּאמַר, לֹא עַד כָּךְ נִתְכַּוַּנְתִּי.</p>

<p><b>ב,י</b>&nbsp;&nbsp;[יא] אֶחָד הָאוֹמֵר דָּמַי עָלַי, אוֹ דְּמֵי פְּלוֹנִי עָלַי, אוֹ הָאוֹמֵר הֲרֵי עָלַי מָנֶה, אוֹ חֲמִשִּׁים, אוֹ כֶּסֶף, אוֹ זָהָב--הַכֹּל, הֶן הַנִּקְרָאִין חַיָּבֵי דָּמִים; וְהַדָּמִים וְהָעֲרָכִים לְבֶדֶק הַבַּיִת, כְּמוֹ שֶׁבֵּאַרְנוּ.</p>

<p><b>ב,יא</b>&nbsp;&nbsp;[יב] שְׁתֵּי לְשָׁכוֹת הָיוּ בַּמִּקְדָּשׁ--אַחַת לִשְׁכַּת חֲשָׁיִים, וְאַחַת לִשְׁכַּת הַכֵּלִים:&nbsp; לִשְׁכַּת חֲשָׁיִים--יִרְאֵי חֵטְא נוֹתְנִין לְתוֹכָהּ בִּחְשַׁאי, וַעֲנִיִּים בְּנֵי טוֹבִים מִתְפַּרְנְסִין מִמֶּנָּה בִּחְשַׁאי.&nbsp; לִשְׁכַּת הַכֵּלִים--כָּל מִי שֶׁהִתְנַדַּב כְּלִי זוֹרְקוֹ לְתוֹכָהּ, וְאַחַת לִשְׁלוֹשִׁים יוֹם הַגִּזְבָּרִין פּוֹתְחִין אוֹתָהּ:&nbsp; כָּל כְּלִי שֶׁנִּמְצָא בּוֹ צֹרֶךְ לְבֶדֶק הַבַּיִת, מַנִּיחִין אוֹתוֹ; וְהַשְּׁאָר נִמְכָּרִין, וּדְמֵיהֶן נוֹפְלִין לְלִשְׁכַּת בֶּדֶק הַבַּיִת.</p>

<p><b>ב,יב</b>&nbsp;&nbsp;[יג] הֻצְרְכוּ לְקָדְשֵׁי מִזְבֵּחַ, וְלֹא הִסְפִּיקָה לָהֶן תְּרוּמַת הַלִּשְׁכָּה--מוֹצִיאִין אֶת הָרָאוּי לָהֶן מִקָּדְשֵׁי בֶּדֶק הַבַּיִת; אֲבָל אִם הֻצְרְכוּ לְבֶדֶק הַבַּיִת, וְלֹא מָצְאוּ בְּלִשְׁכַּת בֶּדֶק הַבַּיִת דָּבָר הַמְּסַפֵּק לָהֶן--אֵין מוֹצִיאִין אֶת הָרָאוּי לָהֶן מִקָּדְשֵׁי הַמִּזְבֵּחַ.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ג</h2>

<p><b>ג,א</b>&nbsp;&nbsp;הַמַּעְרִיךְ אֶת הַפָּחוּת מִבֶּן עֶשְׂרִים, וְלֹא עָמַד בַּדִּין עַד שֶׁהָיָה יָתֵר עַל עֶשְׂרִים--אֵינוּ נוֹתֵן אֵלָא עֵרֶךְ פָּחוּת מִבֶּן עֶשְׂרִים:&nbsp; שְׁאֵין הָעֵרֶךְ אֵלָא בִּזְמָן הָעֵרֶךְ, לֹא בִזְמָן הַהַעְמָדָה בַּדִּין.</p>

<p><b>ג,ב</b>&nbsp;&nbsp;כָּל הָעֲרָכִים הַקְּצוּבִין בַּתּוֹרָה--הֶן שֶׁנּוֹתֵן הַמַּעְרִיךְ, אִם הָיָה עָשִׁיר; אֲבָל אִם הָיָה עָנִי, וְאֵין יָדוֹ מַשֶּׂגֶת--נוֹתֵן כָּל הַנִּמְצָא בְּיָדוֹ אַפִלּוּ סֶלַע אֶחָד, וְנִפְטָר:&nbsp; שֶׁנֶּאֱמָר "וְאִם-מָךְ הוּא, מֵעֶרְכֶּךָ .&nbsp;.&nbsp;. עַל-פִּי, אֲשֶׁר תַּשִּׂיג יַד הַנֹּדֵר" (ויקרא כז,ח).</p>

<p><b>ג,ג</b>&nbsp;&nbsp;וּמְנַיִן שְׁהוּא נוֹתֵן אַפִלּוּ סֶלַע אֶחָד, אִם אֵין לוֹ אֵלָא סֶלַע:&nbsp; שֶׁנֶּאֱמָר "וְכָל-עֶרְכְּךָ--יִהְיֶה, בְּשֶׁקֶל הַקֹּדֶשׁ" (ויקרא כז,כה)--הַא לָמַדְתָּ שְׁאֵין בָּעֲרָכִים פָּחוּת מִסֶּלַע, וְלֹא יוֹתֵר עַל חֲמִשִּׁים.</p>

<p><b>ג,ד</b>&nbsp;&nbsp;הֲרֵי שֶׁלֹּא נִמְצָא בְּיָדוֹ אַפִלּוּ סֶלַע--אֵין לוֹקְחִין מִמֶּנּוּ פָּחוּת מִסֶּלַע, אֵלָא יִשָּׁאֵר הַכֹּל עָלָיו חוֹב; וְאִם מָצְאָה יָדוֹ, וְהִעְשִׁיר--יִתֵּן עֵרֶךְ שָׁלֵם הַקָּצוּב בַּתּוֹרָה.</p>

<p><b>ג,ה</b>&nbsp;&nbsp;עָשִׁיר שֶׁהִעְרִיךְ וְהִעְנִי, אוֹ שֶׁהִעְרִיךְ כִּשְׁהוּא עָנִי וְהִעְשִׁיר--הֲרֵי זֶה חַיָּב בְּעֵרֶךְ עָשִׁיר; אֲבָל אִם הִעְרִיךְ כִּשְׁהוּא עָנִי, וְהִעְשִׁיר וְחָזַר וְהִעְנִי--נוֹתֵן עֵרֶךְ עָנִי.</p>

<p><b>ג,ו</b>&nbsp;&nbsp;עָשִׁיר שֶׁאָמַר עֶרְכִּי עָלַי, אוֹ עֵרֶךְ פְּלוֹנִי עָלַי, וְשָׁמַע הֶעָנִי וְאָמַר, מַה שֶׁאָמַר זֶה עָלַי--הֲרֵי הֶעָנִי חַיָּב בְּעֵרֶךְ עָשִׁיר, שְׁהוּא עֵרֶךְ שָׁלֵם; אֲבָל עָנִי שֶׁהִעְרִיךְ אֶת הֶעָשִׁיר, וְאָמַר עֵרֶךְ זֶה עָלַי--אֵינוּ חַיָּב אֵלָא בְּעֵרֶךְ עָנִי, שְׁהוּא כְּפִי אֲשֶׁר תַּשִּׂיג יָדוֹ.</p>

<p><b>ג,ז</b>&nbsp;&nbsp;מַה בֵּין הַחַיָּב בְּעֵרֶךְ עָנִי, לְהַחַיָּב בְּעֵרֶךְ עָשִׁיר שְׁהוּא הָעֵרֶךְ הַקָּצוּב כֻּלּוֹ:&nbsp; שֶׁהַחַיָּב בְּעֵרֶךְ עָנִי שֶׁלָּקְחוּ מִמֶּנּוּ כָּל מַה שֶׁיָּדוֹ מַשֶּׂגֶת אַפִלּוּ סֶלַע אֶחָד, וְאַחַר כָּךְ הִעְשִׁיר--אֵינוּ חַיָּב לְשַׁלַּם; וְאִם הָיָה חַיָּב בְּעֵרֶךְ עָשִׁיר--יִשָּׁאֵר שְׁאָר הָעֵרֶךְ חוֹב עָלָיו, עַד שֶׁיַּעְשִׁיר וִישַׁלַּם הָעֵרֶךְ שֶׁעָלָיו.</p>

<p><b>ג,ח</b>&nbsp;&nbsp;הַמְּפָרֵשׁ אֶת הָעֵרֶךְ וְאָמַר, עֶרְכִּי עָלַי חֲמִשִּׁים סְלָעִים, אוֹ עֵרֶךְ פְּלוֹנִית עָלַי שְׁלוֹשִׁים סְלָעִים--אֵינוּ נִדּוֹן בְּהֶשֵּׂג יָד; אֵלָא לוֹקְחִין כָּל הַנִּמְצָא בְּיָדוֹ, וְהַשְּׁאָר עָלָיו חוֹב עַד שֶׁיַּעְשִׁיר וְיִתֵּן.</p>

<p><b>ג,ט</b>&nbsp;&nbsp;וְכֵן הָאוֹמֵר דָּמַי עָלַי, אוֹ דְּמֵי פְּלוֹנִי עָלַי--אֵינוּ נִדּוֹן בְּהֶשֵּׂג יָד:&nbsp; שֶׁחַיָּבֵי דָּמִים, הֲרֵי פֵּרְשׁוּ נִדְרָן; וַהֲרֵי הֶן כְּמִי שֶׁאָמַר מָנֶה עָלַי הֶקְדֵּשׁ, שְׁהוּא חַיָּב לִתֵּן מָנֶה גָּמוּר.</p>

<p><b>ג,י</b>&nbsp;&nbsp;הָאוֹמֵר הֲרֵי עָלַי עֵרֶךְ סְתָם, וְלֹא פֵרָשׁ--אֵינוּ כִּמְפָרֵשׁ שְׁלוֹשָׁה שְׁקָלִים, אֵלָא נִדּוֹן בְּהֶשֵּׂג יָד כִּשְׁאָר הַמַּעְרִיכִין.</p>

<p><b>ג,יא</b>&nbsp;&nbsp;הָאוֹמֵר עֶרְכִּי עָלַי, וְחָזַר וְאָמַר עֶרְכִּי עָלַי, וְהָיוּ בְּיָדוֹ עֶשֶׂר סְלָעִים, וְנָתַן תֵּשַׁע לַשְּׁנִיָּה, וְסֶלַע לָרִאשׁוֹנָה--יָצָא יְדֵי שְׁתֵּיהֶן, שֶׁהָעֲרָכִים לֹא כְּחוֹבוֹת הֶן:&nbsp; שֶׁאַף עַל פִּי שֵׂכָּל מַה שֶׁבְּיָדוֹ מְשֻׁעְבָּד לָרִאשׁוֹנָה--הֶקְדֵּשׁ מְאֻחָר, מַה שֶׁגָּבָה גָּבָה.</p>

<p><b>ג,יב</b>&nbsp;&nbsp;אֲבָל אִם נָתַן תֵּשַׁע לָרִאשׁוֹנָה, וְאַחַת לַשְּׁנִיָּה:&nbsp; יְדֵי שְׁנִיָּה יָצָא--שֶׁהֲרֵי כְּשֶׁנָּתַן הַסֶּלַע, לֹא נִשְׁאַר בְּיָדוֹ כְּלוּם; וַהֲרֵי אֵין יָדוֹ מַשֶּׂגֶת.&nbsp; וִידֵי הָרִאשׁוֹנָה לֹא יָצָא--שֶׁהֲרֵי כָּל מַה שֶׁבְּיָדוֹ מְשֻׁעְבָּד לָרִאשׁוֹנָה, וּכְשֶׁנָּתַן הַתֵּשַׁע נִשְׁאַר לוֹ סֶלַע וְלֹא נְתָנוֹ; וַהֲרֵי לֹא נָתַן כָּל מַה שֶׁיָּדוֹ מַשֶּׂגֶת.&nbsp; לְפִיכָּךְ יִשָּׁאֵר עָלָיו שְׁאָר עֵרֶךְ רִאשׁוֹן, עַד שֶׁיַּעְשִׁיר וִישַׁלַּם.</p>

<p><b>ג,יג</b>&nbsp;&nbsp;[יב] הָאוֹמֵר שְׁנֵי עֲרָכַי עָלַי, וְלֹא הָיָה בְּיָדוֹ אֵלָא פָּחוּת מִכְּדֵי שְׁנֵי עֲרָכִים--הֲרֵי הַדָּבָר סָפֵק:&nbsp; אִם נִתְפַּס לִשְׁנֵיהֶן, וְנוֹתֵן חֲצִי מַה שֶׁיֵּשׁ לוֹ לְעֵרֶךְ אֶחָד וְחֶצְיוֹ לָעֵרֶךְ הַשֵּׁנִי וְיִפָּטֵר, אוֹ יִתֵּן עֵרֶךְ אֶחָד מֵהֶן שָׁלֵם אוֹ כָּל הַנִּמְצָא בְּיָדוֹ בְּאֶחָד מֵהֶן, וְיִשָּׁאֵר הָעֵרֶךְ הָאַחֵר עָלָיו חוֹב עַד שֶׁיִּתֵּן אוֹתוֹ בַּעֲנִיּוּת אוֹ בַּעֲשִׁירוּת כְּפִי הֶשֵּׂג יָדוֹ.</p>

<p><b>ג,יד</b>&nbsp;&nbsp;[יג] הַמַּפְרִישׁ עֶרְכּוֹ אוֹ דָּמָיו, וְאָבְדוּ אוֹ נִגְנְבוּ--אַף עַל פִּי שֶׁלֹּא אָמַר עָלַי חִיּוּב אַחְרָיוּתָן--חַיָּב בְּאַחְרָיוּתָן, עַד שֶׁיַּגִּיעוּ לְיַד הַגִּזְבָּר:&nbsp; שֶׁנֶּאֱמָר "וְנָתַן אֶת-הָעֶרְכְּךָ בַּיּוֹם הַהוּא, קֹדֶשׁ לַה'" (ויקרא כז,כג)--הֲרֵי הֶן חֻלִּין אַף עַל פִּי שֶׁהִפְרִישָׁן, עַד שֶׁיַּגִּיעוּ לְיַד הַגִּזְבָּר.</p>

<p><b>ג,טו</b>&nbsp;&nbsp;[יד] חַיָּבֵי עֲרָכִים וְדָמִים--מְמַשְׁכְּנִין אוֹתָן, וְלוֹקְחִין מֵהֶן בְּעַל כָּרְחָן מַה שֶׁנָּדְרוּ; וְאֵין חַיָּבִין לְהַחְזִיר לָהֶם הַמַּשְׁכּוֹן, בַּיּוֹם אוֹ בַּלַּיְלָה.&nbsp; וּמוֹכְרִין כָּל הַנִּמְצָא לָהֶם מִן הַקַּרְקָע, וּמִן הַמִּטַּלְטְלִין, מִכְּסוּת, וּכְלֵי תַּשְׁמִישׁ הַבַּיִת, וַעֲבָדִים, וּבְהֵמָה; וְנִפְרָעִין מִן הַכֹּל.</p>

<p><b>ג,טז</b>&nbsp;&nbsp;וְאֵין מוֹכְרִין לֹא כְּסוּת אִשְׁתּוֹ, וְלֹא כְּסוּת בָּנָיו, וְלֹא בְּגָדִים שֶׁצְּבָעָן לִשְׁמָן, וְלֹא סַנְדָּלִים חֲדָשִׁים שֶׁלְּקָחָן לִשְׁמָן; וְכֵן הַמַּקְדִּישׁ כָּל נְכָסָיו, לֹא הִקְדִּישׁ אֶת אֵלּוּ.</p>

<p><b>ג,יז</b>&nbsp;&nbsp;[טו] וְנוֹתְנִין לוֹ מִכָּל נְכָסָיו--לְזֶה שֶׁיֵּשׁ עָלָיו עֲרָכִים אוֹ דָּמִים אוֹ שֶׁהִקְדִּישׁ מָנֶה לְבֶדֶק הַבַּיִת, וְאֵין לוֹ:&nbsp; נוֹתְנִין לוֹ תְּפִלִּין שֶׁלָּרֹאשׁ וְשֶׁלַּיָּד, וְסַנְדָּלִין, וּמִטָּה לֵישֵׁב עָלֶיהָ, וּמִטָּה וּמַצָּע הָרְאוּיִין לוֹ לִישַׁן עֲלֵיהֶן; וְאִם הָיָה עָנִי, נוֹתְנִין לוֹ מִטָּה וּמַפָּץ לִישַׁן עָלָיו.</p>

<p><b>ג,יח</b>&nbsp;&nbsp;וְנוֹתְנִין לוֹ מְזוֹן שְׁלוֹשִׁים יוֹם, וּכְסוּת שְׁנֵים עָשָׂר חֹדֶשׁ לוֹ לְבַדּוֹ; אֲבָל לֹא לְאִשְׁתּוֹ וּבָנָיו, אַף עַל פִּי שְׁהוּא חַיָּב בִּמְזוֹנוֹתֵיהֶן וּבִכְסוּתָן.&nbsp; וְאֵין נוֹתְנִין לוֹ אֵלָא כְּסוּת הָרְאוּיָה לוֹ.&nbsp; [טז] הָיוּ עָלָיו כְּלֵי מֶשִׁי, וּבְגָדִים מְזֹהָבִין--מַעְבִירִין אוֹתָן מֵעָלָיו, וְנוֹתְנִין לוֹ כְּסוּת הָרְאוּיָה לְאִישׁ כְּמוֹתוֹ לְחֹל; אֲבָל לֹא לְשַׁבָּתוֹת וְיָמִים טוֹבִים.</p>

<p><b>ג,יט</b>&nbsp;&nbsp;[יז] וְאִם הָיָה אֻמָּן--נוֹתְנִין לוֹ שְׁנֵי כְּלֵי אֻמָּנוּת, מִכָּל מִין וּמִין.&nbsp; כֵּיצַד:&nbsp; אִם הָיָה חָרָשׁ, נוֹתְנִין לוֹ שְׁנֵי מַעֲצָדִין וּשְׁתֵּי מְגֵרוֹת.&nbsp; הָיוּ לוֹ כֵּלִים מְרֻבִּין מִמִּין אֶחָד, וּמוּעָטִין מִמִּין שֵׁנִי--אֵין מוֹכְרִין מִן הַמְּרֻבִּין, וְלוֹקְחִין לוֹ מִן הַמּוּעָט, אֵלָא נוֹתְנִין לוֹ שְׁנֵי כֵּלִים מִן הַמְּרֻבִּין, וְכָל שֶׁיֵּשׁ לוֹ מִן הַמּוּעָט.</p>

<p><b>ג,כ</b>&nbsp;&nbsp;[יח] הָיָה חַמָּר אוֹ אִכָּר--אֵין נוֹתְנִין לוֹ בְּהֶמְתּוֹ, אַף עַל פִּי שְׁאֵין לוֹ מְזוֹנוֹת אֵלָא מִמֶּנָּה; הָיָה סַפָּן--אֵין נוֹתְנִין לוֹ סְפִינָתוֹ, אֵלָא יִמָּכֵר הַכֹּל.</p>

<p><b>ג,כא</b>&nbsp;&nbsp;[יט] הָיָה בַּנְּכָסִים בְּהֵמָה וַעֲבָדִים וּמַרְגָּלִיּוֹת, וְאָמְרוּ הַתַּגָּרִים, אִם יִלָּקַח לְעֶבֶד זֶה כְּסוּת בִּשְׁלוֹשִׁים מַשְׁבִּיחַ הוּא מֵאָה, וּפָרָה זוֹ אִם תַּמְתִּינוּ בָּהּ לָאַטְלִיס מְשַׁבַּחַת עֲשָׂרָה, וּמַרְגָּלִית זוֹ אִם מַעֲלִין אוֹתָהּ לְמָקוֹם פְּלוֹנִי תִּשְׁוֶה מָמוֹן רַב וְכָאן אֵינָהּ שׁוֹוָה אֵלָא מְעַט--אֵין שׁוֹמְעִין לְהֶן.</p>

<p><b>ג,כב</b>&nbsp;&nbsp;אֵלָא כֵּיצַד עוֹשִׂין:&nbsp; מוֹכְרִין הַכֹּל בִּמְקוֹמוֹ וּבְשָׁעָתוֹ, כְּמַה שְׁהוּא, שֶׁנֶּאֱמָר "וְנָתַן אֶת-הָעֶרְכְּךָ בַּיּוֹם הַהוּא, קֹדֶשׁ לַה'" (ויקרא כז,כג), לְרַבּוֹת כָּל דָּבָר שֶׁלַּהֶקְדֵּשׁ--שְׁאֵין מְפַרְכְּסִין אוֹתוֹ, וְאֵין מַמְתִּינִין בּוֹ לַשּׁוּק, וְלֹא מוֹלִיכִין אוֹתוֹ מִמָּקוֹם לְמָקוֹם.&nbsp; אֵין לַהֶקְדֵּשׁ, אֵלָא מְקוֹמוֹ וְשָׁעָתוֹ.</p>

<p><b>ג,כג</b>&nbsp;&nbsp;[כ] בַּמֶּה דְּבָרִים אֲמוּרִים, בְּמִטַּלְטְלִין וַעֲבָדִים; אֲבָל הַקַּרְקָעוֹת--מַכְרִיזִין עֲלֵיהֶם שִׁשִּׁים יוֹם רְצוּפִין בַּבֹּקֶר וּבָעֶרֶב, וְאַחַר כָּךְ מוֹכְרִין אוֹתָן.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ד</h2>

<p><b>ד,א</b>&nbsp;&nbsp;שָׂדֶה שֶׁיְּרָשָׁהּ אָדָם מִמּוֹרִישָׁיו, הִיא הַנִּקְרֵאת שְׂדֵה אֲחֻזָּה; וְשָׂדֶה שֶׁלְּקָחָהּ אוֹ זָכָה בָּהּ, הִיא הַנִּקְרֵאת שְׂדֵה מִקְנָה.&nbsp; וְהַמַּקְדִּישׁ שְׂדֵה אֲחֻזָּתוֹ--מוֹדְדִין אוֹתָהּ, וְעֶרְכָּהּ הוּא הָעֵרֶךְ הַקָּצוּב בַּתּוֹרָה.</p>

<p><b>ד,ב</b>&nbsp;&nbsp;וְכַמָּה הוּא:&nbsp; כָּל מָקוֹם שֶׁרָאוּי לִזְרֹעַ בּוֹ חֹמֶר שְׂעוֹרִים, יִזְרְעֶנּוּ בַּיָּד וְלֹא יְקָרַב זְרִיעָתוֹ וְלֹא יַרְחִיק אוֹתָהּ--עֶרְכּוֹ חֲמִשִּׁים שֶׁקֶל לְכָל שְׁנֵי יוֹבֵל, וְאֵין שְׁנַת יוֹבֵל מִן הַמִּנְיָן.&nbsp; וְאֶחָד הַמַּקְדִּישׁ שָׂדֶה טוֹבָה, שְׁאֵין בְּכָל אֶרֶץ יִשְׂרָאֵל כְּמוֹתָהּ, אוֹ שָׂדֶה רָעָה, שְׁאֵין כְּמוֹתָהּ לָרֹעַ--כְּזֶה מַעְרִיכִין אוֹתָהּ.</p>

<p><b>ד,ג</b>&nbsp;&nbsp;כְּבָר בֵּאַרְנוּ בְּהִלְכּוֹת שְׁקָלִים שֶׁהַשֶּׁקֶל הָאָמוּר בַּתּוֹרָה, הוּא הַנִּקְרָא סֶלַע בִּלְשׁוֹן חֲכָמִים; וְהַגֵּרָה הָאֲמוּרָה בַּתּוֹרָה, הִיא הַמָּעָה בְּדִבְרֵי חֲכָמִים.&nbsp; וְהוֹסִיפוּ עַל הַשֶּׁקֶל, וְעָשׂוּ אוֹתוֹ סֶלַע; וְהַסֶּלַע אַרְבָּעָה דֵּינָרִין, וְהַדֵּינָר שֵׁשׁ מָעִין, וְהַמָּעָה שְׁנֵי פֻּנְדְּיוֹנִין.&nbsp; נִמְצָא לְכָל שָׁנָה, סֶלַע וּפֻנְדְּיוֹן:&nbsp; שֶׁאַף עַל פִּי שֶׁהַסֶּלַע שְׁמוֹנָה וְאַרְבָּעִים פֻּנְדְּיוֹן--כְּשֶׁיִּתֵּן הַפֻּנְדְּיוֹנוֹת לִקַּח סֶלַע מִן הַשֻּׁלְחָנִי, נוֹתֵן תִּשְׁעָה וְאַרְבָּעִים.</p>

<p><b>ד,ד</b>&nbsp;&nbsp;הַחֹמֶר--הוּא הַכּוֹר, וְהוּא שְׁנֵי לְתָכִין; וְהַלֶּתֶךְ, חֲמֵשׁ עֶשְׂרֵה סְאִין.&nbsp; נִמְצָא הַחֹמֶר שְׁלוֹשִׁים סְאָה--שְׁהֶן עֶשֶׂר אֵיפוֹת, כָּל שָׁלוֹשׁ סְאִין אֵיפָה.&nbsp; וּכְבָר בֵּאַרְנוּ בְּהִלְכּוֹת שַׁבָּת, שֶׁהַמָּקוֹם שֶׁיֵּשׁ בְּשִׁבּוּרוֹ חֲמִשִּׁים אַמָּה עַל חֲמִשִּׁים אַמָּה, הוּא בֵּית סְאָה, וְהוּא מִזְרַע סְאָה.</p>

<p><b>ד,ה</b>&nbsp;&nbsp;נִמְצֵאתָ לָמֵד, שֶׁהַמָּקוֹם שֶׁיֵּשׁ בְּשִׁבּוּרוֹ חֲמִשָּׁה וְשִׁבְעִים אֶלֶף אַמָּה, שְׁהוּא בְּרִבּוּעַ מָאתַיִם אַרְבַּע וְשִׁבְעִים אַמּוֹת עַל מָאתַיִם אַרְבַּע וְשִׁבְעִים אַמּוֹת בְּקֵרוּב--הוּא בֵּית כּוֹר, וְהוּא "זֶרַע חֹמֶר שְׂעֹרִים" (ויקרא כז,טז).</p>

<p><b>ד,ו</b>&nbsp;&nbsp;[ה] כֵּיצַד דֶּרֶךְ הַחֶשְׁבּוֹן בְּעֶרְכֵי שָׂדוֹת:&nbsp; הֲרֵי שֶׁהִקְדִּישׁ שְׂדֵה אֲחֻזָּתוֹ, וְנִשְׁאַר לַיּוֹבֵל שְׁמוֹנֶה שָׁנִים חוּץ מִשְּׁנַת הַיּוֹבֵל שְׁאֵינָהּ בַּחֶשְׁבּוֹן כְּמוֹ שֶׁבֵּאַרְנוּ--כָּל הָרוֹצֶה לִפְדּוֹתָהּ מִיַּד הַהֶקְדֵּשׁ, נוֹתֵן לַכֹּל "זֶרַע חֹמֶר שְׂעֹרִים" (ויקרא כז,טז) שְׁמוֹנֶה סְלָעִים וּשְׁמוֹנֶה פֻּנְדְּיוֹנוֹת; וְאִם רָצוּ הַבְּעָלִים לִפְדּוֹתָהּ, נוֹתְנִין עֶשֶׂר סְלָעִים וַעֲשָׂרָה פֻּנְדְּיוֹנוֹת, לְפִי שְׁהֶן מוֹסִיפִין חֹמֶשׁ.</p>

<p><b>ד,ז</b>&nbsp;&nbsp;וְכֵן כָּל חֹמֶשׁ הָאָמוּר בַּתּוֹרָה, צָרִיךְ שֶׁיִּהְיֶה הַקֶּרֶן עִם הַתּוֹסֶפֶת חֲמִשָּׁה--נִמְצָא שֶׁהוֹסִיף רְבִיעַ הַקֶּרֶן; וְכֵן אִם פָּדָת אִשְׁתּוֹ שֶׁלַּמַּקְדִּישׁ, אוֹ אֶחָד מִיּוֹרְשָׁיו--הֲרֵי אֵלּוּ מוֹסִיפִין חֹמֶשׁ.</p>

<p><b>ד,ח</b>&nbsp;&nbsp;[ו] נִשְׁאָר לַיּוֹבֵל אַרְבַּע שָׁנִים, נוֹתֵן הַפּוֹדֶה אַרְבַּע סְלָעִים וְאַרְבָּעָה פֻּנְדְּיוֹנוֹת לְכָל חֹמֶר; וְאִם הַבְּעָלִים פָּדוּ אוֹתָהּ, נוֹתְנִין חֹמֶשׁ.&nbsp; וְכֵן לְפִי חֶשְׁבּוֹן זֶה, סֶלַע וּפֻנְדְּיוֹן לְכָל שָׁנָה.&nbsp; וְאֵינוּ נוֹתֵן שָׁנָה בְּשָׁנָה, אֵלָא נוֹתֵן הַכֹּל כְּאֶחָד.</p>

<p><b>ד,ט</b>&nbsp;&nbsp;[ז] נִשְׁאַר בֵּינוֹ וּבֵין הַיּוֹבֵל שָׁנָה, אֵינוּ יָכוֹל לִתֵּן סֶלַע וּפֻנְדְּיוֹן לִפְדּוֹתָהּ--שֶׁנֶּאֱמָר "וְחִשַּׁב-לוֹ הַכֹּהֵן .&nbsp;.&nbsp;. עַל-פִּי הַשָּׁנִים הַנּוֹתָרֹת" (ויקרא כז,יח), אֵינָהּ נִפְדֵּית בְּגִרְעוֹן כֶּסֶף אֵלָא קֹדֶם לַיּוֹבֵל בִּשְׁתֵּי שָׁנִים אוֹ יָתֵר.&nbsp; [ח] נִשְׁאַר בֵּינוֹ וּבֵין הַיּוֹבֵל שָׁנָה וָחֳדָשִׁים--אִם רָצָה הַגִּזְבָּר לְחַשַּׁב הֶחֳדָשִׁים שָׁנָה וְיִתֵּן שְׁנֵי שְׁקָלִים וּשְׁנֵי פֻּנְדְּיוֹנִין לְכָל זֶרַע חֹמֶר, הֲרֵי זֶה מֻתָּר:&nbsp; לְפִי שְׁאֵין מְחַשְּׁבִין חֳדָשִׁים לַהֶקְדֵּשׁ, שֶׁנֶּאֱמָר "עַל-פִּי הַשָּׁנִים הַנּוֹתָרֹת"--שָׁנִים אַתָּה מְחַשֵּׁב לַהֶקְדֵּשׁ, וְאֵין אַתָּה מְחַשֵּׁב חֳדָשִׁים.</p>

<p><b>ד,י</b>&nbsp;&nbsp;[ט] לְפִיכָּךְ אֵין רָאוּי לָאָדָם לְהַקְדִּישׁ שָׂדֵהוּ, לִפְנֵי הַיּוֹבֵל בְּפָחוּת מִשְּׁתֵי שָׁנִים.&nbsp; וְאִם הִקְדִּישָׁהּ--הֲרֵי זוֹ מֻקְדֶּשֶׁת, וְאֵינָהּ נִפְדֵּית בְּגִרְעוֹן כֶּסֶף:&nbsp; אֵלָא אִם רָצָה הַפּוֹדֶה לִתֵּן חֲמִשִּׁים שֶׁקֶל לְכָל חֹמֶר, פּוֹדֶה אוֹתָהּ; וְאִם לֹא פְדָיָהּ, הֲרֵי זוֹ יוֹצְאָה לַכּוֹהֲנִים בַּיּוֹבֵל כְּמוֹ שֶׁיִּתְבָּאַר.</p>

<p><b>ד,יא</b>&nbsp;&nbsp;[י] הִקְדִּישׁ שָׂדֵהוּ בִּשְׁנַת הַיּוֹבֵל עַצְמָהּ, אֵינָהּ מֻקְדֶּשֶׁת.&nbsp; וְכוֹהֵן וְלֵוִי שֶׁהִקְדִּישׁוּ בִּשְׁנַת הַיּוֹבֵל עַצְמָהּ, הֲרֵי זוֹ מֻקְדֶּשֶׁת:&nbsp; [יא] כְּשֵׁם שֶׁגּוֹאֲלִין לְעוֹלָם, כָּךְ מַקְדִּישִׁין לְעוֹלָם.</p>

<p><b>ד,יב</b>&nbsp;&nbsp;הַמַּקְדִּישׁ אֶת שָׂדֵהוּ אַחַר הַיּוֹבֵל--אֵינָהּ נִפְדֵּית בְּגִרְעוֹן כֶּסֶף עַד שֶׁיִּגְמֹר שָׁנָה אַחַר הַיּוֹבֵל, לְפִי שְׁאֵין מְחַשְּׁבִין חֳדָשִׁים לַהֶקְדֵּשׁ; לְפִיכָּךְ אִם רָצָה הַפּוֹדֶה לִתֵּן חֲמִשִּׁים שֶׁקֶל לְכָל זֶרַע חֹמֶר--הֲרֵי זֶה פּוֹדֶה אַפִלּוּ בַּיּוֹם שֶׁאַחַר הַיּוֹבֵל, וְאֵינוּ גּוֹרֵעַ כְּלוּם.</p>

<p><b>ד,יג</b>&nbsp;&nbsp;כְּשֶׁמּוֹדְדִין, אֵין מוֹדְדִין אֵלָא מְקוֹמוֹת הָרְאוּיִין לִזְרִיעָה.&nbsp; הָיוּ שָׁם סְלָעִים גְּבוֹהִים עֲשָׂרָה טְפָחִים, אוֹ נְקָעִים מְלֵאִים מַיִם עֲמוּקִים עֲשָׂרָה טְפָחִים--אֵין נִמְדָּדִין עִמָּהּ; פָּחוּת מִכָּאן, נִמְדָּדִין עִמָּהּ.&nbsp; [יד] הָיוּ בָּהּ מְקוֹמוֹת נְמוּכוֹת עֲשָׂרָה אוֹ יוֹתֵר, וְאֵין בָּהֶן מַיִם--נִמְדָּדִין בִּפְנֵי עַצְמָן, וּמְחַשְּׁבִין לָהֶן מַה שֶׁרָאוּי לָהֶן.</p>

<p><b>ד,יד</b>&nbsp;&nbsp;[טו] הָיְתָה מְלֵאָה אִילָנוֹת--אַף עַל פִּי שֶׁלֹּא פֵרַשׁ, הֲרֵי הִקְדִּישׁ גַּם הָאִילָנוֹת:&nbsp; שֶׁכָּל הַמַּקְדִּישׁ, בְּעַיִן יָפָה הוּא מַקְדִּישׁ.&nbsp; וּמְחַשְּׁבִין אֶת הָאִילָנוֹת, בְּשָׁוְיֵיהֶן; וְהַקַּרְקָע--מוֹדְדִין אוֹתָהּ, וְיִהְיֶה עֶרְכָּהּ סֶלַע וּפֻנְדְּיוֹן לְכָל שָׁנָה וּלְכָל זֶרַע חֹמֶר, כְּמוֹ שֶׁבֵּאַרְנוּ.</p>

<p><b>ד,טו</b>&nbsp;&nbsp;[טז] הַמַּקְדִּישׁ שָׂדֶה שְׁאֵינָהּ רְאוּיָה לִזְרִיעָה, וְהִיא הַנִּקְרֵאת טְרָשִׁין--פּוֹדִין אוֹתָהּ בְּשָׁוְיָהּ; וְכֵן הַמַּקְדִּישׁ אֶת הָאִילָנוֹת בִּלְבָד, פּוֹדִין אוֹתָן בְּשָׁוְיֵיהֶן.&nbsp; [יז] הָיוּ הָאִילָנוֹת שְׁלוֹשָׁה אִילָנוֹת לְתוֹךְ בֵּית סְאָה, וְלֹא פֵרַשׁ שֶׁהָאִילָנוֹת בִּלְבָד הוּא שֶׁהִקְדִּישׁ--הֲרֵי זֶה הִקְדִּישׁ אֶת הַקַּרְקָע וְאֶת הָאִילָנוֹת שֶׁבֵּינֵיהֶן.</p>

<p><b>ד,טז</b>&nbsp;&nbsp;אֲבָל אִם הָיוּ הָאִילָנוֹת נְטוּעוֹת כָּל שְׁלוֹשָׁה אִילָנוֹת בְּיָתֵר מִבֵּית סְאָה, אוֹ בְּפָחוּת, אוֹ שֶׁהִקְדִּישָׁן זֶה אַחַר זֶה--הֲרֵי זֶה לֹא הִקְדִּישׁ אֶת הַקַּרְקָע, וְלֹא אֶת הָאִילָנוֹת שֶׁבֵּינֵיהֶן.&nbsp; [יח] הִקְדִּישׁ הָאִילָנוֹת, וְאַחַר כָּךְ הִקְדִּישׁ אֶת הַקַּרְקָע--פּוֹדֶה אֶת הָאִילָנוֹת בְּשָׁוְיֵיהֶן, וְאֶת הַקַּרְקָע עַל פִּי מִדָּתָהּ.</p>

<p><b>ד,יז</b>&nbsp;&nbsp;[יט] הַמַּקְדִּישׁ שְׂדֵה אֲחֻזָּתוֹ, וְהִגִּיעַ הַיּוֹבֵל וְלֹא נִפְדֵּית, אֵלָא הֲרֵי הִיא תַּחַת יַד הַהֶקְדֵּשׁ--הַכּוֹהֲנִים נוֹתְנִין אֶת דָּמֶיהָ, וְתִהְיֶה אֲחֻזָּה לָהֶן:&nbsp; שְׁאֵין הֶקְדֵּשׁ יוֹצֶא בְּלֹא פִּדְיוֹן, וְאוֹתָן הַדָּמִים יִפְּלוּ לְהֶקְדֵּשׁ בֶּדֶק הַבַּיִת.</p>

<p><b>ד,יח</b>&nbsp;&nbsp;[כ] גְּאָלָהּ הַמַּקְדִּישׁ קֹדֶם שֶׁיַּגִּיעַ הַיּוֹבֵל--הֲרֵי זוֹ חוֹזֶרֶת לִבְעָלֶיהָ, וְהָעֵרֶךְ שֶׁנָּתַן יִפֹּל לְבֶדֶק הַבַּיִת כְּמוֹ שֶׁבֵּאַרְנוּ; וְכֵן אִם גְּאָלָהּ בְּנוֹ שֶׁלַּמַּקְדִּישׁ, הֲרֵי זוֹ חוֹזֶרֶת לְאָבִיו בַּיּוֹבֵל.&nbsp; אֲבָל אִם גָּאְלָה אוֹתָהּ בִּתּוֹ, אוֹ שְׁאָר קְרוֹבָיו, אוֹ נָכְרִי מִיַּד הַהֶקְדֵּשׁ--אִם חָזַר הַמַּקְדִּישׁ וּגְאָלָהּ מִיָּדָן, חוֹזֶרֶת לוֹ לְעוֹלָם; וְאִם לֹא גְאָלָהּ מִיָּדָן, אֵלָא הִגִּיעַ הַיּוֹבֵל וְהִיא תַּחַת יַד הַבַּת אוֹ שְׁאָר קְרוֹבִים אוֹ נָכְרִי--הֲרֵי זוֹ יוֹצְאָה לַהֶקְדֵּשׁ, וְאֵינָהּ חוֹזֶרֶת לִבְעָלֶיהָ לְעוֹלָם, אֵלָא תִּהְיֶה אֲחֻזָּה לַכּוֹהֲנִים, שֶׁנֶּאֱמָר "וְהָיָה הַשָּׂדֶה בְּצֵאתוֹ בַיֹּבֵל .&nbsp;.&nbsp;. לַכֹּהֵן, תִּהְיֶה אֲחֻזָּתוֹ" (ויקרא כז,כא).</p>

<p><b>ד,יט</b>&nbsp;&nbsp;וְאֵין הַכּוֹהֲנִים צְרִיכִין לִתֵּן דָּמִים, שֶׁכְּבָר נִפְדֵּית מִיַּד הַהֶקְדֵּשׁ וְלֻקַּח עֶרְכָּהּ מֵאַחֵר; אֵלָא תַּחְזֹר לַכּוֹהֲנִים, כְּאִלּוּ הֶן בְּעָלֶיהָ.&nbsp; [כא] בַּמֶּה דְּבָרִים אֲמוּרִים, בְּיִשְׂרָאֵל.&nbsp; אֲבָל אִם הָיָה הַמַּקְדִּישׁ כּוֹהֵן אוֹ לֵוִי, הֲרֵי זֶה גּוֹאֵל לְעוֹלָם, וְאַפִלּוּ עָבַר עָלֶיהָ הַיּוֹבֵל וְלֹא נִפְדֵּית מִן הַהֶקְדֵּשׁ, פּוֹדֶה אוֹתָהּ אַחַר הַיּוֹבֵל--שֶׁנֶּאֱמָר "גְּאֻלַּת עוֹלָם, תִּהְיֶה לַלְוִיִּם" (ויקרא כה,לב).</p>

<p><b>ד,כ</b>&nbsp;&nbsp;[כב] הָאִשָּׁה שֶׁהִקְדִּישָׁה שְׂדֵה אֲחֻזָּתָהּ, וּגְאָלָהּ בַּעְלָהּ מִיַּד הַהֶקְדֵּשׁ, וְהִגִּיעַ הַיּוֹבֵל, וְהִיא תַּחַת יְדֵי הַבַּעַל--הֲרֵי הַדָּבָר סָפֵק, אִם תַּחְזֹר לָאִשָּׁה אוֹ תֵּצֵא לַכּוֹהֲנִים.&nbsp; לְפִיכָּךְ אִם קָדְמָה הָאִשָּׁה וְהִחְזִיקָה בָּהּ אַחַר הַיּוֹבֵל, אֵין הַכּוֹהֲנִים יְכוּלִין לְהוֹצִיא מִיָּדָהּ; וְאִם קָדְמוּ הַכּוֹהֲנִים וְהִחְזִיקוּ, אֵינָהּ יְכוּלָה לְהוֹצִיא מִיָּדָם.</p>

<p><b>ד,כא</b>&nbsp;&nbsp;[כג] הַמַּקְדִּישׁ שָׂדֵהוּ, וּפָדָה אוֹתָהּ כּוֹהֵן מִיַּד הַהֶקְדֵּשׁ, וְהִגִּיעַ הַיּוֹבֵל, וְהִיא תַּחַת יַד הַכּוֹהֵן--לֹא יֹאמַר הוֹאִיל וַהֲרֵי הִיא יוֹצְאָה לַכּוֹהֲנִים, הֲרֵי הִיא תַּחַת יָדִי וְזָכִיתִי בָּהּ:&nbsp; אֵלָא יוֹצְאָה לְכָל אֶחָיו הַכּוֹהֲנִים.</p>

<p><b>ד,כב</b>&nbsp;&nbsp;[כד] כְּשֶׁתֵּצֵא הַשָּׂדֶה לַכּוֹהֲנִים בַּיּוֹבֵל, תִּנָּתֵן לַכּוֹהֲנִים שֶׁבַּמִּשְׁמָר שֶׁפָּגַע בּוֹ הַיּוֹבֵל; וְאִם הָיָה רֹאשׁ הַשָּׁנָה שֶׁלַּיּוֹבֵל בַּשַּׁבָּת, שֶׁהֲרֵי מִשְׁמָר יוֹצֶא וּמִשְׁמָר נִכְנָס--תִּנָּתֵן לַמִּשְׁמָר הַיּוֹצֶא.</p>

<p><b>ד,כג</b>&nbsp;&nbsp;[כה] הַמַּקְדִּישׁ אֶת הָאִילָנוֹת, וְהִגִּיעַ הַיּוֹבֵל וְלֹא פָדוּ אוֹתָן--אֵינָן יוֹצְאִין לַכּוֹהֲנִים:&nbsp; שֶׁנֶּאֱמָר "וְהָיָה הַשָּׂדֶה בְּצֵאתוֹ בַיֹּבֵל, קֹדֶשׁ" (ויקרא כז,כא), וְאֵין לִי אֵלָא שָׂדֶה.&nbsp; אֲבָל הַמַּקְדִּישׁ אֶת הַטְּרָשִׁין, וְהִגִּיעַ הַיּוֹבֵל וְלֹא פָדוּ אוֹתָן הַבְּעָלִים--הֲרֵי אֵלּוּ יוֹצְאִין לַכּוֹהֲנִים:&nbsp; שֶׁנֶּאֱמָר "וְהָיָה הַשָּׂדֶה", וְזוֹ שָׂדֶה נִקְרֵאת.</p>

<p><b>ד,כד</b>&nbsp;&nbsp;[כו] כֵּיצַד דִּין מַקְדִּישׁ שְׂדֵה מִקְנָתוֹ:&nbsp; שָׁמִין אוֹתָהּ בְּדָמֶיהָ, וְרוֹאִין כַּמָּה הִיא שׁוֹוָה עַד הַיּוֹבֵל, וּפוֹדֶה אוֹתָהּ כָּל מִי שֶׁיִּרְצֶה; וְאִם פָּדָה אוֹתָהּ הַמַּקְדִּישׁ, אֵינוּ מוֹסִיף חֹמֶשׁ.&nbsp; וּפִדְיוֹנָהּ לְבֶדֶק הַבַּיִת, כִּשְׁאָר עֲרָכִים וְדָמִים.&nbsp; וּכְשֶׁיַּגִּיעַ הַיּוֹבֵל, תַּחְזֹר לַבְּעָלִים הָרִאשׁוֹנִים שֶׁמְּכָרוּהָ.&nbsp; בֵּין שֶׁנִּפְדֵּית מִיַּד הַגִּזְבָּר, וַהֲרֵי הִיא יוֹצְאָה מִיַּד אַחֵר, בֵּין שֶׁלֹּא נִפְדֵּית, וַהֲרֵי הִיא יוֹצְאָה מִיַּד הַהֶקְדֵּשׁ--הֲרֵי זוֹ חוֹזֶרֶת לַמּוֹכֵר, וְאֵינָהּ יוֹצְאָה לַכּוֹהֲנִים:&nbsp; שְׁאֵין אָדָם מַקְדִּישׁ דָּבָר שְׁאֵינוּ שֶׁלּוֹ.</p>

<p><b>ד,כה</b>&nbsp;&nbsp;[כז] כָּל שָׂדֶה שֶׁשָּׁמִין אוֹתָהּ לַהֶקְדֵּשׁ לִמְכֹּר אוֹתָהּ בְּדָמֶיהָ, מַכְרִיזִין עָלֶיהָ שִׁשִּׁים יוֹם רְצוּפִין, בַּבֹּקֶר בְּשָׁעַת הוֹצָאַת פּוֹעֲלִים, וּבָעֶרֶב בְּשָׁעַת הַכְנָסַת פּוֹעֲלִים; וּמְסַיְּמִין מְצָרֶיהָ, וְאוֹמְרִין כָּךְ הִיא יָפָה וּבְכָּךְ הִיא שׁוּמָה, כָּל הָרוֹצֶה לִקַּח יָבוֹא וְיִקָּח.</p>

<p><b>ד,כו</b>&nbsp;&nbsp;[כח] הַלּוֹקֵחַ שָׂדֶה מֵאָבִיו אוֹ מִשְּׁאָר הַמּוֹרִישִׁין אוֹתוֹ, וְהִקְדִּישָׁהּ, בֵּין שֶׁהִקְדִּישָׁהּ אַחַר מוֹת אָבִיו אוֹ מוֹרִישָׁיו, בֵּין שֶׁהִקְדִּישָׁהּ בְּחַיֵּי אָבִיו אוֹ שְׁאָר מוֹרִישָׁיו וְאַחַר כָּךְ מֵת אָבִיו אוֹ מוֹרִישָׁיו--הֲרֵי זוֹ כִּשְׂדֵה אֲחֻזָּה:&nbsp; שֶׁנֶּאֱמָר "וְאִם, אֶת-שְׂדֵה מִקְנָתוֹ, אֲשֶׁר, לֹא מִשְּׂדֵה אֲחֻזָּתוֹ" (ויקרא כז,כב), שָׂדֶה שְׁאֵינָהּ רְאוּיָה לִהְיוֹת שְׂדֵה אֲחֻזָּה--יָצַאת זוֹ שֶׁרְאוּיָה לוֹ לְיָרְשָׁהּ.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ה</h2>

<p><b>ה,א</b>&nbsp;&nbsp;הַמַּקְדִּישׁ שְׂדֵה אֲחֻזָּתוֹ--מִצְוָה עָלָיו לִפְדּוֹתָהּ הוּא, שֶׁהָאָדוֹן קוֹדֵם; וְאִם לֹא רָצָה, אֵין כּוֹפִין אוֹתוֹ.&nbsp; בַּמֶּה דְּבָרִים אֲמוּרִים, בִּזְמָן שֶׁמִּצְוַת יוֹבֵל נוֹהֶגֶת--שְׁאִם יַגִּיעַ יוֹבֵל וְלֹא יִגְאֲלֶנָּה, תֵּצֵא לַכּוֹהֲנִים כְּמוֹ שֶׁבֵּאַרְנוּ.</p>

<p><b>ה,ב</b>&nbsp;&nbsp;אֲבָל בִּזְמָן שֶׁבָּטְלוּ הַיּוֹבֵלוֹת, שֶׁהֲרֵי אֵינָהּ יוֹצְאָה לַכּוֹהֲנִים, אֵלָא סוֹפָהּ לְהִפָּדוֹת לְעוֹלָם--כּוֹפִין אֶת הָאָדוֹן לִפְתֹּחַ בָּהּ תְּחִלָּה, וְהִיא נִפְדֵּית בְּשָׁוְיָהּ כִּשְׁאָר הַהֶקְדֵּשׁוֹת.&nbsp; אִם נִמְצָא מִי שֶׁמּוֹסִיף עָלָיו וְגוֹאֵל אוֹתָהּ, יִגְאַל; וְאִם לָאו, אוֹמְרִין לוֹ, הִגִּיעָתָךְ, וְיִתֵּן מַה שֶׁאָמַר.&nbsp; וְאֵינוּ פּוֹתֵחַ בְּפָחוּת מֵאַרְבַּע פְּרוּטוֹת, כְּדֵי שֶׁיִּהְיֶה הַחֹמֶשׁ שֶׁמּוֹסִיף פְּרוּטָה.</p>

<p><b>ה,ג</b>&nbsp;&nbsp;[ב] רָצָה הָאָדוֹן לִמְכֹּר שָׂדוֹת אֲחֵרוֹת מִשְּׂדוֹתָיו, אוֹ לִלְווֹת, כְּדֵי לִפְדּוֹת שָׂדֶה זוֹ שֶׁהִקְדִּישׁ--הָרְשׁוּת בְּיָדוֹ, בֵּין בִּזְמָן שֶׁהַיּוֹבֵל נוֹהֵג בֵּין בִּזְמָן שְׁאֵין הַיּוֹבֵל נוֹהֵג; וְהוּא קוֹדֵם לְכָל אָדָם.&nbsp; וְכֵן אִם רָצָה לִגְאֹל חֶצְיָהּ, גּוֹאֵל--מַה שְׁאֵין כָּאן בְּמוֹכֵר לַהִדְיוֹט:&nbsp; וְזֶה חֹמֶר בַּהִדְיוֹט, מִבַּהֶקְדֵּשׁ.</p>

<p><b>ה,ד</b>&nbsp;&nbsp;[ג] הַמַּקְדִּישׁ אֶת בֵּיתוֹ, אוֹ אֶת בְּהֵמָה טְמֵאָה שֶׁלּוֹ, אוֹ שְׁאָר מִטַּלְטְלִין--הֲרֵי אֵלּוּ נֶעְרָכִין בְּשָׁוְיֵיהֶן, בֵּין טוֹב וּבֵין רָע.&nbsp; וְאִם פָּדָה אוֹתָן הַמַּקְדִּישׁ, אוֹ אִשְׁתּוֹ, אוֹ יוֹרְשׁוֹ--מוֹסִיף חֹמֶשׁ; וְכוֹפִין אֶת הַבְּעָלִים לִפְתֹּחַ רִאשׁוֹן.&nbsp; וְהַדָּמִים לְבֶדֶק הַבַּיִת.</p>

<p><b>ה,ה</b>&nbsp;&nbsp;בֵּין שֶׁהָיָה הַבַּיִת בְּבָתֵּי עָרֵי חוֹמָה, בֵּין שֶׁהָיָה מִבָּתֵּי הַחֲצֵרִים--הֲרֵי זֶה נִגְאָל לְעוֹלָם.&nbsp; [ד] גְּאָלוֹ אֶחָד מִיַּד הַהֶקְדֵּשׁ--אִם הָיָה בֵּית עִיר חוֹמָה, וְקָם בְּיַד הַגּוֹאֵל שְׁנֵים עָשָׂר חֹדֶשׁ--נֶחְלַט; וְאִם הָיָה בֵּית הַחֲצֵרִים, וְהִגִּיעַ הַיּוֹבֵל וְהוּא בְּיַד הַגּוֹאֵל--חוֹזֵר לִבְעָלָיו בַּיּוֹבֵל.</p>

<p><b>ה,ו</b>&nbsp;&nbsp;[ה] הַמַּקְדִּישׁ בְּהֵמָה טְהוֹרָה תְּמִימָה לְבֶדֶק הַבַּיִת--אַף עַל פִּי שֶׁעָבַר עַל עֲשֵׂה, מַה שֶׁעָשָׂה עָשׂוּי, וְחָלָה קְדֻשָּׁה עָלֶיהָ, וְנִפְדֵּית כִּשְׁהִיא תְּמִימָה; וּמַעְרִיךְ אוֹתָהּ הַכּוֹהֵן בְּדָמֶיהָ, וְהַדָּמִים יִפְּלוּ לְבֶדֶק הַבַּיִת.&nbsp; וְאֵין הַפּוֹדֶה אוֹתָהּ פּוֹדֶה אֵלָא עַל מְנַת לְהַקְרִיבָהּ לַמִּזְבֵּחַ, לְמַה שְׁהִיא רְאוּיָה--שֶׁכָּל דָּבָר הָרָאוּי לַמִּזְבֵּחַ, אֵינוּ יוֹצֶא מִידֵי הַמִּזְבֵּחַ לְעוֹלָם.</p>

<p><b>ה,ז</b>&nbsp;&nbsp;[ו] וּמְנַיִן שֶׁאָסוּר לְהַקְדִּישׁ תְּמִימִים לְבֶדֶק הַבַּיִת:&nbsp; שֶׁנֶּאֱמָר "וְשׁוֹר וָשֶׂה, שָׂרוּעַ וְקָלוּט--נְדָבָה תַּעֲשֶׂה אֹתוֹ" (ויקרא כב,כג)--מִפִּי הַשְּׁמוּעָה לָמְדוּ, נְדָבָה לְבֶדֶק הַבַּיִת.&nbsp; וְכֵן הַדְּבָרִים מַרְאִין שְׁאֵינָהּ אֵלָא קְדֻשַּׁת דָּמִים, שְׁאֵין מַקְרִיבִין בַּעַל מוּם לַמִּזְבֵּחַ; וְנֶאֱמָר "אֹתוֹ"--"אֹתוֹ" אַתָּה עוֹשֶׂה נְדָבָה לְבֶדֶק הַבַּיִת, וְאֵין אַתָּה עוֹשֶׂה תְּמִימִים נְדָבָה לְבֶדֶק הַבַּיִת.&nbsp; וְלָאו הַבָּא מִכְּלָל עֲשֵׂה, הֲרֵי הוּא כַּעֲשֵׂה.</p>

<p><b>ה,ח</b>&nbsp;&nbsp;[ז] הַמַּקְדִּישׁ אֶת בְּהֶמְתּוֹ סְתָם, אוֹ שֶׁהִקְדִּישׁ אֶת נְכָסָיו סְתָם--רוֹאִין:&nbsp; כָּל בְּהֵמָה תְּמִימָה הָרְאוּיָה לְהַקְרִיב עַל גַּבֵּי הַמִּזְבֵּחַ--הַזְּכָרִים יִמָּכְרוּ לִצְרִיכֵי עוֹלוֹת, וְיַקְרִיבוּ אוֹתָן עוֹלוֹת; וְהַנְּקֵבוֹת יִמָּכְרוּ לִצְרִיכֵי שְׁלָמִים, וְיַקְרִיבוּ אוֹתָן שְׁלָמִים; וְהַדָּמִים--יִפְּלוּ לְבֶדֶק הַבַּיִת, שֶׁסְּתָם הֶקְדֵּשׁוֹת לְבֶדֶק הַבַּיִת.&nbsp; וְעַל זֶה נֶאֱמָר "וְאִם-בְּהֵמָה--אֲשֶׁר יַקְרִיבוּ מִמֶּנָּה קָרְבָּן, לַה':&nbsp; כֹּל אֲשֶׁר יִתֵּן מִמֶּנּוּ לַה', יִהְיֶה-קֹּדֶשׁ" (ויקרא כז,ט)--כְּלוֹמַר כָּל הָרָאוּי לִקָּרֵב עַל גַּבֵּי הַמִּזְבֵּחַ, יִקָּרֵב.</p>

<p><b>ה,ט</b>&nbsp;&nbsp;[ח] הִקְדִּישׁ נְכָסָיו סְתָם, וְהָיוּ בָּהֶן יֵינוֹת שְׁמָנִים וּסְלָתוֹת וְעוֹפוֹת הָרְאוּיִין לִקָּרֵב עַל גַּבֵּי הַמִּזְבֵּחַ--יִמָּכְרוּ לִצְרִיכֵי אוֹתוֹ הַמִּין, וְיַקְרִיבוּ אוֹתָן; וְהַדָּמִים יִלָּקַח בָּהֶן זְכָרִים, וְיִקָּרְבוּ עוֹלוֹת.</p>

<p><b>ה,י</b>&nbsp;&nbsp;[ט] וּמִפְּנֵי מַה יִקָּרְבוּ דְּמֵי אֵלּוּ עַצְמָן, וּדְמֵי הַבְּהֵמָה הַתְּמִימָה יִפְּלוּ לְבֶדֶק הַבַּיִת:&nbsp; לְפִי שֶׁהַבְּהֵמָה הַקְּדוֹשָׁה לַמִּזְבֵּחַ, אִם נָפַל בָּהּ מוּם יֵשׁ לָהּ פִּדְיוֹן כְּמוֹ שֶׁיִּתְבָּאַר, וְהַסֹּלֶת וְהַיַּיִן וְהַשֶּׁמֶן וְהָעוֹפוֹת שֶׁנִּפְסְלוּ, אֵין לָהֶן פִּדְיוֹן:&nbsp; שֶׁנֶּאֱמָר "וְהֶעֱמִיד אֶת-הַבְּהֵמָה, לִפְנֵי הַכֹּהֵן.&nbsp; וְהֶעֱרִיךְ הַכֹּהֵן אֹתָהּ" (ויקרא כז,יא-יב)--כָּל שֶׁיֶּשְׁנוֹ בִּכְלַל הַעְמָדָה וְהַעְרָכָה, יֵשׁ לוֹ פִּדְיוֹן; וּשְׁאֵינוּ בִּכְלַל הַעְמָדָה וְהַעְרָכָה, אֵין לוֹ פִּדְיוֹן.</p>

<p><b>ה,יא</b>&nbsp;&nbsp;[י] הִקְדִּישׁ נְכָסָיו סְתָם, וְהָיְתָה בָּהֶן הַקְּטֹרֶת שֶׁנּוֹתְנִין לָאֻמָּנִין בִּשְׁכָרָן, עַד שֶׁיַּחְזְרוּ וְיִקְּחוּ אוֹתָהּ, כְּמוֹ שֶׁבֵּאַרְנוּ בִּשְׁקָלִים--הֲרֵי זוֹ תִּנָּתֵן לָאֻמָּנִין בִּשְׁכָרָן, כְּמוֹ שֶׁעוֹשִׂין בְּמוֹתַר הַקְּטֹרֶת.&nbsp; וְכֵן עוֹשִׂין אִם יֵשׁ שָׁם בִּנְכָסָיו אֶחָד מִסַּמָּמְנֵי הַקְּטֹרֶת.</p>

<p><b>ה,יב</b>&nbsp;&nbsp;[יא] הַמַּקְדִּישׁ בְּהֵמָה תְּמִימָה לַמִּזְבֵּחַ, וְנָפַל בָּהּ מוּם וְנִפְסְלָה--הֲרֵי זוֹ נֶעְרֶכֶת וְנִפְדֵּית, וְעַל זֶה נֶאֱמָר "וְאִם, כָּל-בְּהֵמָה טְמֵאָה, אֲשֶׁר לֹא-יַקְרִיבוּ מִמֶּנָּה קָרְבָּן, לַה'--וְהֶעֱמִיד אֶת-הַבְּהֵמָה, לִפְנֵי הַכֹּהֵן" (ויקרא כז,יא); וְיָבִיא בְדָּמֶיהָ, קָרְבָּן אַחֵר כְּמוֹתָהּ.</p>

<p><b>ה,יג</b>&nbsp;&nbsp;[יב] כָּל הַמַּקְדִּישׁ בְּהֵמָּה בַּחַיִּים--בֵין טְמֵאָה בֵּין טְהוֹרָה, בֵּין קָדְשֵׁי בֶּדֶק הַבַּיִת בֵּין קָדְשֵׁי מִזְבֵּחַ שֶׁנָּפַל בָּהֶן מוּם, אוֹ תְּמִימָה הָרְאוּיָה לִקָּרֵב כְּמוֹ שֶׁנִּתְבָּאַר--הֲרֵי זוֹ צְרִיכָה הַעְמָדָה בַּדִּין, שֶׁנֶּאֱמָר "וְהֶעֱמִיד אֶת-הַבְּהֵמָה" (ויקרא כז,יא); לְפִיכָּךְ אִם מֵתָה הַבְּהֵמָה קֹדֶם שֶׁתֵּעָרֵךְ וְתִפָּדֶה, אֵין פּוֹדִין אוֹתָהּ אַחַר שֶׁמֵּתָה אֵלָא תִּקָּבֵר.&nbsp; אֲבָל אִם הִקְדִּישׁ שְׁחוּטָה אוֹ נְבֵלָה לְבֶדֶק הַבַּיִת, הֲרֵי זוֹ תִּפָּדֶה כִּשְׁאָר מִטַּלְטְלִין.</p>

<p><b>ה,יד</b>&nbsp;&nbsp;[יג] שָׁחַט בָּהּ שְׁנַיִם אוֹ רֹב שְׁנַיִם, וַעֲדַיִן הִיא מְפַרְכֶּסֶת--הֲרֵי הִיא כְּחָיָה לְכָל דְּבָרֶיהָ, וְנֶעְרֶכֶת; וַהֲרֵי הִיא בִּכְלַל "וְהֶעֱמִיד .&nbsp;.&nbsp;. וְהֶעֱרִיךְ" (ויקרא כז,יא-יב), עַד שֶׁתָּמוּת.</p>

<p><b>ה,טו</b>&nbsp;&nbsp;[יד] הַמַּקְדִּישׁ בְּהֵמָה תְּמִימָה לְדָמֶיהָ, הֲרֵי זוֹ נִתְקַדַּשׁ גּוּפָהּ.&nbsp; כֵּיצַד:&nbsp; הָאוֹמֵר דְּמֵי בְּהֵמָה זוֹ הֶקְדֵּשׁ לַמִּזְבֵּחַ, הִיא עַצְמָהּ תִּקָּרֵב.&nbsp; הִקְדִּישׁ אֶחָד מֵאֵבָרֶיהָ לְדָמָיו, וְאָמַר דְּמֵי רַגְלָהּ שֶׁלְּפָרָה זוֹ הֶקְדֵּשׁ לַמִּזְבֵּחַ--הֲרֵי זוֹ סְפֵק אִם פָּשְׁטָה קְדֻשָּׁה בְּכֻלָּהּ אוֹ לֹא פָשְׁטָה; וּלְפִיכָּךְ תִּקָּרֵב, וְלֹא תִפָּדֶה.&nbsp; [טו] וְכֵיצַד עוֹשִׂין--מוֹכְרִין אוֹתָהּ כֻּלָּהּ, לְמִי שֶׁיַּקְרִיב אוֹתָהּ, וְדָמֶיהָ חֻלִּין, חוּץ מִדְּמֵי אוֹתוֹ אֵבֶר.&nbsp; וְאִם הָיָה אֵבֶר שֶׁהַנְּשָׁמָה תְּלוּיָה בּוֹ, פָּשְׁטָה קְדֻשָּׁה בְּכֻלָּהּ.</p>

<p><b>ה,טז</b>&nbsp;&nbsp;הָיְתָה בְּהֵמָה בַּעֲלַת מוּם שְׁאֵינָהּ רְאוּיָה לִקָּרֵב, וְהִקְדִּישׁ אֵבֶר מֵאֵבָרֶיהָ לְדָמָיו--בֵּין שֶׁהַנְּשָׁמָה תְּלוּיָה בּוֹ, וּבֵין שְׁאֵין הַנְּשָׁמָה תְּלוּיָה בּוֹ--לֹא נִתְקַדַּשׁ אֵלָא דְּמֵי אוֹתוֹ אֵבֶר בִּלְבָד.&nbsp; כֵּיצַד:&nbsp; כְּגוֹן שֶׁאָמַר דְּמֵי רֶגֶל פָּרָה זוֹ, אוֹ דְּמֵי לִבָּהּ הֶקְדֵּשׁ לַמִּזְבֵּחַ--הוּא וְהֶקְדֵּשׁ שֻׁתָּפִין בָּהּ.&nbsp; [יז] וְכֵן הָאוֹמֵר רֹאשׁ עֶבֶד זֶה, אוֹ לֵב חֲמוֹר זֶה הֶקְדֵּשׁ לַמִּזְבֵּחַ, אוֹ שֶׁאָמַר רֹאשִׁי הֶקְדֵּשׁ לַמִּזְבֵּחַ--אֵינוּ חַיָּב אֵלָא בִּדְמֵי רֹאשׁוֹ; וְרוֹאִין כַּמָּה יִשְׁוֶה אוֹתוֹ אֵבֶר אִלּוּ הָיָה נִמְכָּר, וְיָבִיא בְּדָמָיו קָרְבָּן.</p>

<p><b>ה,יז</b>&nbsp;&nbsp;[יח] בַּמֶּה דְּבָרִים אֲמוֹרִים, בְּקָדְשֵׁי מִזְבֵּחַ.&nbsp; אֲבָל בְּקָדְשֵׁי בֶּדֶק הַבַּיִת--הָאוֹמֵר דְּמֵי רֹאשׁ חֲמוֹר זֶה, אוֹ כְּבֵדוֹ הֶקְדֵּשׁ, אוֹ דְּמֵי רֹאשׁ עֶבֶד זֶה, אוֹ כְּבֵדוֹ הֶקְדֵּשׁ--הוֹאִיל וְהוּא אֵבֶר שֶׁהַנְּשָׁמָה תְּלוּיָה בּוֹ, הֲרֵי זֶה חַיָּב בִּדְמֵי כֻּלּוֹ:&nbsp; שֶׁכָּל הֶקְדֵּשׁ בֶּדֶק הַבַּיִת, קְדֻּשַּׁת דָּמִים הִיא.</p>

<p><b>ה,יח</b>&nbsp;&nbsp;[יט] הָאוֹמֵר עֶרְכִּי עָלַי לַמִּזְבֵּחַ, מֵבִיא בְּעֶרְכּוֹ קָרְבָן; וְאִם אֵין יָדוֹ מַשֶּׂגֶת לְעֵרֶךְ שָׁלֵם, הֲרֵי הַדָּבָר סָפֵק--אִם נִדּוֹן בְּהֶשֵּׂג יָד, הוֹאִיל וְהוֹצִיאוֹ בִּלְשׁוֹן עֵרֶךְ, אוֹ אֵינוּ נִדּוֹן בְּהֶשֵּׂג יָד, הוֹאִיל וְלַמִּזְבֵּחַ נָדַר.&nbsp; וְכֵן הַמַּקְדִּישׁ שְׂדֵה אֲחֻזָּתוֹ לַמִּזְבֵּחַ--הֲרֵי זוֹ נִפְדֵּית, וְהַדָּמִים יָבִיאוּ בָהֶן עוֹלוֹת לַמִּזְבֵּחַ; וְיֵשׁ בַּדָּבָר סָפֵק--אִם פּוֹדין אוֹתָהּ בָּעֵרֶךְ הַקָּצוּב בָּהּ, אוֹ פּוֹדִין אוֹתָהּ בְּשָׁוְיָהּ הוֹאִיל וְלַמִּזְבֵּחַ הִקְדִּישׁ.&nbsp; דָּנִין בְּכָל אֵלּוּ וּכְיוֹצֶא בָּהֶן, לְהַחְמִיר.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ו</h2>

<p><b>ו,א</b>&nbsp;&nbsp;אֶחָד הָאוֹמֵר הֲרֵי זֶה הֶקְדֵּשׁ לְבֶדֶק הַבַּיִת, אוֹ חֵרֶם לְבֶדֶק הַבַּיִת, אוֹ חֵרֶם לַשָּׁמַיִם; וְכֵן בְּכָל נְכָסָיו, אִם אָמַר כָּל נְכָסָיו הֶקְדֵּשׁ, אוֹ חֵרֶם לְבֶדֶק הַבַּיִת, אוֹ חֵרֶם לַשָּׁמַיִם--הֲרֵי אֵלּוּ יִפְּלוּ לְבֶדֶק הַבַּיִת.&nbsp; אֲבָל אִם אָמַר חֵרֶם סְתָם, הֲרֵי אֵלּוּ לַכּוֹהֲנִים--שֶׁסְּתָם חֲרָמִים לַכּוֹהֲנִים, שֶׁנֶּאֱמָר "כָּל-חֵרֶם בְּיִשְׂרָאֵל, לְךָ יִהְיֶה" (במדבר יח,יד).</p>

<p><b>ו,ב</b>&nbsp;&nbsp;מַחְרִים אָדָם מִצֹּאנוֹ וּמִבְּקָרוֹ, וּמֵעֲבָדָיו וּמִשִּׁפְחוֹתָיו הַכְּנַעֲנִיִּים, וּמִשְּׂדֵה אֲחֻזָּתוֹ.&nbsp; אֲבָל לֹא יַחְרִים כָּל בְּהֶמְתּוֹ, וְלֹא כָּל עֲבָדָיו, וְלֹא כָּל שְׂדוֹתָיו, וְלֹא כָּל מִין שֶׁיֵּשׁ לוֹ מִשְּׁאָר הַמִּטַּלְטְלִין--שֶׁנֶּאֱמָר "מִכָּל-אֲשֶׁר-לוֹ, מֵאָדָם וּבְהֵמָה" (ויקרא כז,כח); וְאִם הִחְרִים אֶת הַכֹּל, אַפִלּוּ הִחְרִים כָּל נְכָסָיו--הֲרֵי אֵלּוּ מֻחְרָמִין:&nbsp; בֵּין שֶׁהִחְרִים לַכּוֹהֲנִים, בֵּין שֶׁהִחְרִים לְבֶדֶק הַבַּיִת.</p>

<p><b>ו,ג</b>&nbsp;&nbsp;וְכָל מִי שֶׁהִחְרִים אוֹ הִקְדִּישׁ כָּל נְכָסָיו, לוֹקְחִין כָּל מַה שֶׁיֵּשׁ לוֹ:&nbsp; וְאַפִלּוּ תְּפִלִּין שֶׁבְּרֹאשׁוֹ, וְאֵין צָרִיךְ לוֹמַר כְּלִי אֻמָּנוּתוֹ וּבְגָדָיו--הַכֹּל הֶקְדֵּשׁ אוֹ חֵרֶם.</p>

<p><b>ו,ד</b>&nbsp;&nbsp;מַה בֵּין חֶרְמֵי כּוֹהֲנִים לְחֶרְמֵי שָׁמַיִם:&nbsp; שֶׁחֶרְמֵי שָׁמַיִם--הֶקְדֵּשׁ, וְנִפְדִּין בְּשָׁוְיֵיהֶן, וְיִפְּלוּ הַדָּמִים לְבֶדֶק הַבַּיִת, וְיֵצְאוּ הַנְּכָסִים לְחֻלִּין.&nbsp; וְחֶרְמֵי כּוֹהֲנִים--אֵין לָהֶן פִּדְיוֹן לְעוֹלָם, אֵלָא נִתָּנִין לַכּוֹהֲנִים כִּתְרוּמָה; וְעַל חֵרֶם כּוֹהֲנִים הוּא אוֹמֵר "לֹא יִמָּכֵר, וְלֹא יִגָּאֵל" (ויקרא כז,כח)--לֹא יִמָּכֵר לְאַחֵר, וְלֹא יִגָּאֵל לַבְּעָלִים.&nbsp; [ה] וְאֶחָד הַמַּחְרִים קַרְקָע, אוֹ מִטַּלְטְלִין--הֲרֵי אֵלּוּ נִתָּנִין לַכּוֹהֵן שֶׁבְּאוֹתוֹ מִשְׁמָר, בְּשָׁעָה שֶׁהִחְרִים.</p>

<p><b>ו,ה</b>&nbsp;&nbsp;חֶרְמֵי כּוֹהֲנִים--כָּל זְמָן שְׁהֶן בְּבֵית הַבְּעָלִים--הֲרֵי הֶן הֶקְדֵּשׁ לְכָל דִּבְרֵיהֶם, שֶׁנֶּאֱמָר "כָּל-חֵרֶם, קֹדֶשׁ-קָדָשִׁים הוּא לַה'" (ויקרא כז,כח); נְתָנָן לַכּוֹהֵן--הֲרֵי הֶן כַּחֻלִּין לְכָל דִּבְרֵיהֶם, שֶׁנֶּאֱמָר "כָּל-חֵרֶם בְּיִשְׂרָאֵל, לְךָ יִהְיֶה" (במדבר יח,יד).</p>

<p><b>ו,ו</b>&nbsp;&nbsp;כּוֹהֵן שֶׁהָיְתָה לוֹ שְׂדֵה חֵרֶם שֶׁזָּכָה בָּהּ אַחַר הַיּוֹבֵל, וְהִחְרִימָהּ--הֲרֵי זוֹ מֻחְרֶמֶת, וְיָצְאָה לְאֶחָיו הַכּוֹהֲנִים:&nbsp; שֶׁנֶּאֱמָר "לַכֹּהֵן, תִּהְיֶה אֲחֻזָּתוֹ" (ויקרא כז,כא)--מְלַמֵּד שֶׁשְּׂדֵה חֶרְמוֹ לוֹ, כִּשְׂדֵה אֲחֻזָּה לְיִשְׂרָאֵל, שְׁאִם הִחְרִימָהּ, תִּהְיֶה מֻחְרֶמֶת.</p>

<p><b>ו,ז</b>&nbsp;&nbsp;מָכַר הַכּוֹהֵן שְׂדֵה חֶרְמוֹ, וְהִקְדִּישָׁהּ לוֹקֵחַ--אַפִלּוּ הָיָה הַלּוֹקֵחַ הַבְּעָלִים הָרִאשׁוֹנִים שֶׁהִחְרִימוּהָ--הֲרֵי זוֹ כִּשְׂדֵה מִקְנָה, וְחוֹזֶרֶת לַכּוֹהֵן שֶׁמְּכָרָהּ בַּיּוֹבֵל.</p>

<p><b>ו,ח</b>&nbsp;&nbsp;אֲבָל קַרְקָע אוֹ מִטַּלְטְלִין שֶׁלְּכוֹהֲנִים וּלְוִיִּים--אֵינָן מַחְרִימִין אוֹתָן, שֶׁהֲרֵי הוּא אוֹמֵר בִּשְׂדֵיהֶן "כִּי-אֲחֻזַּת עוֹלָם הִיא, לָהֶם" (ראה ויקרא כה,לד), וּמִטַּלְטְלִין הֻקְּשׁוּ לַקַּרְקָעוֹת כַּחֲרָמִין, שֶׁנֶּאֱמָר "מִכָּל-אֲשֶׁר-לוֹ .&nbsp;.&nbsp;. וּמִשְּׂדֵה אֲחֻזָּתוֹ" (ויקרא כז,כח).</p>

<p><b>ו,ט</b>&nbsp;&nbsp;[ח] הַמַּקְדִּישׁ קָדְשֵׁי מִזְבֵּחַ לְבֶדֶק הַבַּיִת--הֲרֵי הַהֶקְדֵּשׁ חָל עֲלֵיהֶן, וְתֵעָרֵךְ הַבְּהֵמָה וְתִפָּדֶה וְיִפְּלוּ דָּמֶיהָ לְבֶדֶק הַבַּיִת; וְהַבְּהֵמָה תִּקָּרֵב, לְמַה שֶׁהָיְתָה בַּתְּחִלָּה.&nbsp; אֲבָל הַמַּקְדִּישׁ קָדְשֵׁי בֶּדֶק הַבַּיִת לַמִּזְבֵּחַ, וְאָמַר הֲרֵי זוֹ עוֹלָה אוֹ שְׁלָמִים, אוֹ הִחְרִימָהּ לַכּוֹהֲנִים--לֹא עָשָׂה כְּלוּם, וְאֵין הֶקְדֵּשׁ מִזְבֵּחַ וְלֹא הַחֵרֶם חָל עַל קָדְשֵׁי בֶּדֶק הַבַּיִת:&nbsp; שְׁאֵין אָדָם מַקְדִּישׁ דָּבָר שְׁאֵינוּ שֶׁלּוֹ.</p>

<p><b>ו,י</b>&nbsp;&nbsp;[ט] הָאוֹמֵר שׁוֹר זֶה הֶקְדֵּשׁ לְאַחַר שְׁלוֹשִׁים יוֹם, וּשְׁחָטוֹ בְּתוֹךְ שְׁלוֹשִׁים יוֹם--הֲרֵי זֶה מֻתָּר בַּהֲנָיָה; הִקְדִּישׁוֹ לַמִּזְבֵּחַ, הֲרֵי זֶה הֶקְדֵּשׁ לַמִּזְבֵּחַ.&nbsp; אֲבָל אִם אָמַר הֲרֵי זֶה הֶקְדֵּשׁ מֵעַכְשָׁו לְאַחַר שְׁלוֹשִׁים יוֹם, וּשְׁחָטוֹ בְּתוֹךְ שְׁלוֹשִׁים יוֹם--הֲרֵי זֶה אָסוּר בַּהֲנָיָה; וְאִם הִקְדִּישׁוֹ בְּתוֹךְ הַשְּׁלוֹשִׁים לַמִּזְבֵּחַ, אֵינוּ מֻקְדָּשׁ.</p>

<p><b>ו,יא</b>&nbsp;&nbsp;[י] הַמַּקְדִּישׁ עוֹלָה לְבֶדֶק הַבַּיִת, אֵין בָּהּ אֵלָא עִכּוּב גִּזְבָּרִין בִּלְבָד.&nbsp; וּמִדִּבְרֵי סוֹפְרִים שֶׁלֹּא תִשָּׁחֵט, עַד שֶׁתִּפָּדֶה; לְפִיכָּךְ אִם עָבַר וּשְׁחָטָהּ, הֲרֵי זוֹ כְּשֵׁרָה.</p>

<p><b>ו,יב</b>&nbsp;&nbsp;[יא] מַחְרִים אָדָם בֵּין קָדְשֵׁי קֳדָשִׁים בֵּין קֳדָשִׁים קַלִּים, בֵּין חֶרְמֵי כּוֹהֲנִים בֵּין חֶרְמֵי בֶּדֶק הַבַּיִת.&nbsp; וְאִם הָיוּ קֳדָשִׁים שְׁהוּא חַיָּב בְּאַחְרָיוּתָן, נוֹתֵן אֶת דְּמֵיהֶן בֵּין לַכּוֹהֲנִים בֵּין לְבֶדֶק הַבַּיִת; וְיִקָּרְבוּ אוֹתָן הַקֳּדָשִׁים אַחַר שֶׁיִּפָּדוּ, לְמַה שְׁהֶן.&nbsp; [יב] הָיוּ נְדָבָה וְהִחְרִימָן, כֵּיצַד פּוֹדִין אוֹתָן:&nbsp; אוֹמְרִין כַּמָּה אָדָם רוֹצֶה לִתֵּן בִּבְהֵמָה זוֹ, לְהַעֲלוֹתָהּ עוֹלָה שְׁאֵינוּ חַיָּב בָּהּ; וְכָל הַנּוֹתֵן אוֹתוֹ שֵׁעוּר, יַקְרִיב בְּהֵמָה זוֹ נְדָבָה כְּמוֹ שֶׁהָיְתָה.</p>

<p><b>ו,יג</b>&nbsp;&nbsp;יִשְׂרָאֵל שֶׁהִחְרִים אֶת בְּכוֹר בְּהֵמָה לַשָּׁמַיִם, בֵּין שֶׁהָיָה תָּמִים בֵּין שֶׁהָיָה בַּעַל מוּם--הֲרֵי זֶה מֻחְרָם; וְאֵינוּ צָרִיךְ לוֹמַר, אִם הִחְרִימוֹ הַכּוֹהֵן לַשָּׁמַיִם, אַחַר שֶׁבָּא לְיָדוֹ.&nbsp; [יד] וְכֵיצַד פּוֹדִין אוֹתוֹ:&nbsp; אוֹמְרִין כַּמָּה אָדָם רוֹצֶה לִתֵּן בִּבְכוֹר זֶה, כְּדֵי שֶׁיִּהְיֶה לוֹ וְתִהְיֶה רְשׁוּת בְּיָדוֹ לִתְּנוֹ לְכָל כּוֹהֵן שֶׁיִּרְצֶה, לִקְרוֹבוֹ אוֹ לְרֵעוֹ.&nbsp; וְכָל הַנּוֹתֵן אוֹתוֹ שֵׁעוּר, יִקַּח הַבְּכוֹר וְיִתְּנֶנּוּ לְכָל כּוֹהֵן שֶׁיִּרְצֶה; וְיִפְּלוּ הַדָּמִים לְבֶדֶק הַבַּיִת.</p>

<p><b>ו,יד</b>&nbsp;&nbsp;[טו] הַמַּחְרִים אֶת הַמַּעֲשֵׂר--הֲרֵי זֶה כְּמַחְרִים שַׁלְמֵי נְדָבָה, לְפִי שְׁאֵינוּ חַיָּב בְּאַחְרָיוּתוֹ.&nbsp; [טז] הַמַּקְדִּישׁ שִׁקְלוֹ לְבֶדֶק הַבַּיִת, הֲרֵי זֶה קֹדֶשׁ.&nbsp; הִקְדִּישׁ בִּכּוּרִים לְבֶדֶק הַבַּיִת, אֵינוּ קֹדֶשׁ; אֲבָל אִם הִקְדִּישָׁן הַכּוֹהֵן אַחַר שֶׁבָּאוּ לְיָדוֹ, הֲרֵי אֵלּוּ קֹדֶשׁ.</p>

<p><b>ו,טו</b>&nbsp;&nbsp;[יז] הַמַּחְרִים חֲצִי עַבְדּוֹ וְשִׁפְחָתוֹ, הוּא וְהַכּוֹהֲנִים שֻׁתָּפִין בּוֹ; אֲבָל אִם הִקְדִּישׁ אוֹ הִחְרִים לַשָּׁמַיִם חֲצִי עַבְדּוֹ, כֻּלּוֹ קֹדֶשׁ כְּמוֹ שֶׁבֵּאַרְנוּ.&nbsp; וְכָל הַמַּקְדִּישׁ עַבְדּוֹ וְשִׁפְחָתוֹ הַכְּנַעֲנִיִּים, אוֹ הַמַּקְדִּישׁ כָּל נְכָסָיו וְהָיוּ בָהֶן עֲבָדִים--הֲרֵי גּוּפָן קֹדֶשׁ; לְפִיכָּךְ אָסוּר לֵהָנוֹת בָּהֶן, עַד שֶׁיִּפָּדוּ.&nbsp; [יח] וְאֵין הַגִּזְבָּרִין רַשָּׁאִין לִקַּח דְּמֵיהֶן מֵאֲחֵרִים, וּלְהוֹצִיא אוֹתָן לְחֵרוּת; אֵלָא מוֹכְרִין אוֹתָן לַאֲחֵרִים, וַאֲחֵרִים מוֹצִיאִין אוֹתָן לְחֵרוּת, אִם רָצוּ.</p>

<p><b>ו,טז</b>&nbsp;&nbsp;[יט] הַמַּקְדִּישׁ יְדֵי עַבְדּוֹ, כָּל הַיָּתֵר עַל פַּרְנָסָתוֹ קֹדֶשׁ.&nbsp; וְכֵיצַד הוּא מִתְפַּרְנֵס עֶבֶד זֶה.&nbsp; לוֹוֶה וְאוֹכֵל, וְעוֹשֶׂה וּפוֹרֵעַ:&nbsp; וְהוּא שֶׁיַּעֲשֶׂה פָּחוּת פָּחוּת מִשּׁוֹוֶה פְּרוּטָה, וְיִפְרַע--שְׁאִם עָשָׂה בִּפְרוּטָה, רִאשׁוֹן רִאשׁוֹן קָנָה הֶקְדֵּשׁ.</p>

<p><b>ו,יז</b>&nbsp;&nbsp;[כ] הַמַּקְדִּישׁ אֶת עַצְמוֹ--לֹא הִקְדִּישׁ אֵלָא דָּמָיו, וַהֲרֵי הוּא חַיָּב בִּדְמֵי עַצְמוֹ; וּמֻתָּר לוֹ לַעֲשׂוֹת וְלֶאֱכֹל, שֶׁהֲרֵי לֹא נִתְקַדַּשׁ גּוּפוֹ כָּעֶבֶד.</p>

<p><b>ו,יח</b>&nbsp;&nbsp;[כא] אֵין אָדָם מַקְדִּישׁ, דָּבָר שֵׁאֵינוּ שֶׁלּוֹ.&nbsp; כֵּיצַד:&nbsp; כְּגוֹן שֶׁהִחְרִים בְּנוֹ וּבִתּוֹ, וְעַבְדּוֹ וְשִׁפְחָתוֹ הָעִבְרִיִּים, אוֹ שְׂדֵה מִקְנָתוֹ--הֲרֵי אֵלּוּ אֵינָן מֻחְרָמִין, שְׁאֵין אָדָם מַקְדִּישׁ דָּבָר שְׁאֵין גּוּפוֹ שֶׁלּוֹ.</p>

<p><b>ו,יט</b>&nbsp;&nbsp;[כב] אֵין אָדָם מַקְדִּישׁ, דָּבָר שְׁאֵינוּ בִּרְשׁוּתוֹ.&nbsp; כֵּיצַד:&nbsp; הָיָה לוֹ פִּקָּדוֹן בְּיַד אַחֵר, וְכָפַר בּוֹ זֶה שְׁהוּא אֶצְלוֹ--אֵין הַבְּעָלִים יְכוּלִין לְהַקְדִּישׁוֹ; אֲבָל אִם לֹא כָפַר בּוֹ, הֲרֵי הוּא בִּרְשׁוּת בְּעָלָיו בְּכָל מָקוֹם שְׁהוּא.</p>

<p><b>ו,כ</b>&nbsp;&nbsp;[כג] בַּמֶּה דְּבָרִים אֲמוּרִים, בְּמִטַּלְטְלִין.&nbsp; אֲבָל קַרְקָע שֶׁגְּזָלָהּ אַחֵר, וְכָפַר בָּהּ--אִם יָכוֹל לְהוֹצִיאָהּ בַּדַּיָּנִין--הֲרֵי זֶה יָכוֹל לְהַקְדִּישָׁהּ, וְאַף עַל פִּי שֶׁעֲדַיִן לֹא הוֹצִיאָהּ:&nbsp; שֶׁהַקַּרְקָע עַצְמָהּ, הֲרֵי הִיא בִּרְשׁוּת בְּעָלֶיהָ.</p>

<p><b>ו,כא</b>&nbsp;&nbsp;[כד] הַגּוֹזֵל אֶת חֲבֵרוֹ, וְלֹא נִתְיָאֲשׁוּ הַבְּעָלִים--שְׁנֵיהֶן אֵין יְכוּלִין לְהַקְדִּישׁ:&nbsp; זֶה לְפִי שֵׁאֵינוּ שֶׁלּוֹ, וְזֶה לְפִי שֵׁאֵינוּ בִּרְשׁוּתוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,כב</b>&nbsp;&nbsp;[כה] מִי שֶׁהָיָה מוֹכֵר דַּלּוּעִין אוֹ בֵּיצִים וְכַיּוֹצֶא בָּהֶן, וּבָא לוֹקֵחַ וְנָטַל אַחַת וְהָלַךְ לוֹ--אִם הָיוּ דְּמֵי כָּל אַחַת וְאַחַת מֵהֶן קְצוּבִין, הֲרֵי זֶה כְּמִי שֶׁפָּסַק; וְאֵין הַמּוֹכֵר יָכוֹל לְהַקְדִּישׁ דַּלַּעַת זוֹ, שֶׁהֲרֵי אֵינָהּ בִּרְשׁוּתוֹ.&nbsp; וְאִם אֵין הַדָּמִים קְצוּבִין, וְהִקְדִּישָׁהּ--הֲרֵי זוֹ מֻקְדֶּשֶׁת, שֶׁעֲדַיִן בִּרְשׁוּתוֹ הִיא:&nbsp; שֶׁזֶּה שֶׁלְּקָחָהּ, לֹא לְקָחָהּ דֶּרֶךְ גְּזֵלָה.&nbsp; וְכֵן כָּל כַּיּוֹצֶא בְּזֶה.</p>

<p><b>ו,כג</b>&nbsp;&nbsp;[כו] אֵין אָדָם מַקְדִּישׁ, דָּבָר שֶׁלֹּא בָא לָעוֹלָם.&nbsp; כֵּיצַד:&nbsp; מַה שֶׁתַּעֲלֶה מְצוּדָתִי מִן הַיָּם קֹדֶשׁ, מַה שֶׁתּוֹצִיא שָׂדֶה זוֹ מִן הַפֵּרוֹת חֵרֶם--לֹא אָמַר כְּלוּם.&nbsp; [כז] הָאוֹמֵר לַחֲבֵרוֹ, שָׂדֶה זוֹ שֶׁמָּכַרְתִּי לָךְ לִכְשֶׁאֶקָּחֶנָּה מִמָּךְ מֻקְדֶּשֶׁת, וּלְקָחָהּ מִמֶּנּוּ--אֵינָהּ מֻקְדֶּשֶׁת, לְפִי שֶׁכְּשֶׁהִקְדִּישָׁהּ לֹא בָאת לִרְשׁוּתוֹ.</p>

<p><b>ו,כד</b>&nbsp;&nbsp;[כח] וְכֵן הַמַּקְדִּישׁ מַעֲשֵׂה יְדֵי אִשְׁתּוֹ--הֲרֵי זוֹ עוֹשָׂה וְאוֹכֶלֶת, וְהַמּוֹתָר חֻלִּין.&nbsp; אָמַר לָהּ יִקְדְּשׁוּ יָדַיִךְ לְעוֹשֵׂיהֶן--הוֹאִיל וְהֶן מְשֻׁעְבָּדִין לוֹ, הֲרֵי כָּל מַעֲשֵׂה יָדֶיהָ קֹדֶשׁ; הַא לְמַה זֶה דּוֹמֶה--לָאוֹמֵר אִילָן זֶה קֹדֶשׁ, שֶׁכָּל פֵּרוֹת שֶׁעוֹשֶׂה לְהַבָּא קֹדֶשׁ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,כה</b>&nbsp;&nbsp;[כט] הָאוֹמֵר לַחֲבֵרוֹ שָׂדֶה זוֹ שֶׁאֲנִי מוֹכֵר לָךְ, לִכְשֶׁאֶקָּחֶנָּה מִמָּךְ תִּתְקַדַּשׁ--הֲרֵי זוֹ מֻקְדֶּשֶׁת כְּשֶׁיִּקָּחֶנָּה, שֶׁהֲרֵי עַתָּה בְּיָדוֹ לְהַקְדִּישָׁהּ.&nbsp; שָׂדֶה זוֹ שֶׁמִּשְׁכַּנְתִּי לָךְ, לִכְשֶׁאֶפְדֶּנָּה תְּהִי קֹדֶשׁ--כְּשֶׁיִּפְדֶה אוֹתָהּ תִּקְדַּשׁ, שֶׁהֲרֵי בְּיָדוֹ לִפְדּוֹתָהּ:&nbsp; וְאַפִלּו הָיְתָה מְמֻשְׁכֶּנֶת לִזְמָן קָצוּב, שֶׁהֲרֵי בְּיָדוֹ לִפְדּוֹתָהּ אַחַר הַזְּמָן.&nbsp; [ל] הַמַּשְׂכִּיר בַּיִת לַחֲבֵרוֹ, וְחָזַר וְהִקְדִּישׁוֹ--הֲרֵי זֶה קֹדֶשׁ, וּפָקְעָה הַשְּׂכִירוּת; וְאִם דָּר בּוֹ הַשּׂוֹכֵר, מָעַל.</p>

<p><b>ו,כו</b>&nbsp;&nbsp;[לא] יֵרָאֶה לִי, שֶׁאַף עַל פִּי שְׁאֵין אָדָם מַקְדִּישׁ דָּבָר שֶׁלֹּא בָא לָעוֹלָם, אִם אָמַר הֲרֵי עָלַי לְהַקְדִּישׁוֹ--הֲרֵי זֶה חַיָּב לְהַקְדִּישׁוֹ כְּשֶׁיָּבוֹא לָעוֹלָם, מִשּׁוֹם נֶדֶר; וְאִם לֹא הִקְדִּישׁ--הֲרֵי זֶה עוֹבֵר מִשׁוּם "לֹא תְאַחֵר" (דברים כג,כב) וְ"לֹא יַחֵל" (במדבר ל,ג) וּמִשּׁוֹם "כְּכָל-הַיֹּצֵא מִפִּיו, יַעֲשֶׂה" (שם), כִּשְׁאָר הַנְּדָרִים.</p>

<p><b>ו,כז</b>&nbsp;&nbsp;[לב] כֵּיצַד:&nbsp; הָאוֹמֵר הֲרֵי עָלַי לְהַקְדִּישׁ כָּל שֶׁתַּעֲלֶה מְצוּדָתִי מִן הַיָּם, הֲרֵי עָלַי לִתֵּן לָעֲנִיִּים פֵּרוֹת שֶׁתּוֹצִיא שָׂדֶה זוֹ, הֲרֵי עָלַי לְהַחְרִים אוֹ לִתֵּן לַשְּׁבוּיִים כָּל שֶׁאֶשְׂתַּכַּר בְּשָׁנָה זוֹ, וְכָל כַּיּוֹצֶא בִּדְבָרִים אֵלּוּ--הֲרֵי זֶה חַיָּב לַעֲשׂוֹת בָּהֶן מַה שֶׁאָמַר, כְּשֶׁיָּבוֹאוּ לְיָדוֹ.&nbsp; וְזֶה וְכַיּוֹצֶא בּוֹ--בִּכְלַל נְדָרִים הוּא, לֹא בִּכְלַל הֶקְדֵּשׁוֹת.</p>

<p><b>ו,כח</b>&nbsp;&nbsp;[לג] רְאָיָה לְדָבָר זֶה--מַה שֶׁאָמַר יַעֲקוֹב אָבִינוּ "וְכֹל אֲשֶׁר תִּתֶּן-לִי, עַשֵּׂר אֲעַשְּׂרֶנּוּ לָךְ" (בראשית כח,כב), וְנֶאֱמָר "אֲשֶׁר נָדַרְתָּ לִּי שָׁם נֶדֶר" (בראשית לא,יג).&nbsp; וַהֲרֵי הָאוֹמֵר לֹא אִפָּטֵר מִן הָעוֹלָם עַד שֶׁאֶהְיֶה נָזִיר, חַיָּב לִנְהֹג בִּנְזִירוּת, וְאַף עַל פִּי שֶׁעֲדַיִן לֹא נָדַר בְּנָזִיר--הוֹאִיל וְאָמַר שֶׁיִּדֹּר בְּנָזִיר, חַיָּב לְהִנָּזֵר.&nbsp; וְזֶה כַּיּוֹצֶא בּוֹ, וּכְזֶה רָאוּי לָדוּן.</p>

<p><b>ו,כט</b>&nbsp;&nbsp;[לד] הֶקְדֵּשׁ טְעוּת, אֵינוּ הֶקְדֵּשׁ.&nbsp; כֵּיצַד:&nbsp; הָאוֹמֵר שׁוֹר שָׁחוֹר שֶׁיֵּצֵא מִבֵּיתִי רִאשׁוֹן הֲרֵי הוּא הֶקְדֵּשׁ, וְיָצָא לָבָן--אֵינוּ הֶקְדֵּשׁ; דֵּינָר זָהָב שֶׁיַּעֲלֶה בְּיָדִי רִאשׁוֹן, הֲרֵי הוּא הֶקְדֵּשׁ, וְעָלָה שֶׁלְּכֶסֶף--אֵינוּ הֶקְדֵּשׁ; חָבִית שֶׁלְּיַיִן שֶׁתַּעֲלֶה בְּיָדִי רִאשׁוֹנָה הֶקְדֵּשׁ, וְעָלָת שֶׁלְּשֶׁמֶן--בֵּין שֶׁהַיַּיִן יָקָר מִן הַשֶּׁמֶן בְּאוֹתוֹ מָקוֹם, בֵּין שֶׁהַשֶּׁמֶן יָקָר מִן הַיַּין--אֵינָהּ הֶקְדֵּשׁ.&nbsp; הִתְפִּיס בָּהּ אַחֶרֶת, וְאָמַר זוֹ כְּזוֹ--הֲרֵי הַשְּׁנִיָּה הֶקְדֵּשׁ.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ז</h2>

<p><b>ז,א</b>&nbsp;&nbsp;הַהֶקְדְּשׁוֹת--אֵין פּוֹדִין אוֹתָן לֹא בְּקַרְקָעוֹת, וְלֹא בַּעֲבָדִים שֶׁהֲרֵי הֻקְּשׁוּ לַקַּרְקָעוֹת, וְלֹא בִּשְׁטָרוֹת שְׁאֵין גּוּפָן מָמוֹן:&nbsp; שֶׁנֶּאֱמָר "וְנָתַן אֶת-הַכֶּסֶף" (ראה ויקרא כז,כג).&nbsp; אֶחָד הַכֶּסֶף, וְאֶחָד שְׁאָר הַמִּטַּלְטְלִין שֶׁשּׁוֹוִין כֶּסֶף; וְאַפִלּו סֻבִּין.</p>

<p><b>ז,ב</b>&nbsp;&nbsp;כָּל הַפּוֹדֶה קֳדָשָׁיו, מוֹסִיף חֹמֶשׁ; וְאֶחָד הַמַּקְדִּישׁ עַצְמוֹ, אוֹ אִשְׁתּוֹ, אוֹ הַיּוֹרֵשׁ--מוֹסִיפִין חֹמֶשׁ כְּמוֹ שֶׁבֵּאַרְנוּ.&nbsp; וְאַף הַחֹמֶשׁ, לֹא יִהְיֶה אֵלָא מִן הַמִּטַּלְטְלִין.&nbsp; וְהַחֹמֶשׁ שֶׁמּוֹסִיף--הֲרֵי הוּא כְּהֶקְדֵּשׁ עַצְמוֹ, וְדִין אֶחָד לָהֶם.</p>

<p><b>ז,ג</b>&nbsp;&nbsp;הַפּוֹדֶה קֳדָשָׁיו, אֵין הַחֹמֶשׁ מְעַכֵּב; אֵלָא מֵאַחַר שֶׁנָּתַן אֶת הַקֶּרֶן--יָצָא הֶקְדֵּשׁ לְחֻלִּין, וּמֻתָּר לֵהָנוֹת בּוֹ.&nbsp; וּמִדִּבְרֵי סוֹפְרִים שֶׁאָסוּר לוֹ לֵהָנוֹת, עַד שֶׁיִּתֵּן הַחֹמֶשׁ--שֶׁמֶּא יִפְשַׁע, וְלֹא יִתֵּן; אֲבָל בַּשַּׁבָּת--מִפְּנֵי עֹנֶג שַׁבָּת, הִתִּירוּ לוֹ לֶאֱכֹל, וְאַף עַל פִּי שֶׁעֲדַיִן לֹא נָתַן הַחֹמֶשׁ, וַהֲרֵי הַגִּזְבָּרִין תּוֹבְעִין אוֹתוֹ.</p>

<p><b>ז,ד</b>&nbsp;&nbsp;קָדְשֵׁי מִזְבֵּחַ שֶׁנָּפַל בָּהֶן מוּם, וְנִפְדּוּ--אִם פָּדָה הַמַּקְדִּישׁ עַצְמוֹ, מוֹסִיף חֹמֶשׁ כִּשְׁאָר הַהֶקְדֵּשׁוֹת; וְהַמַּקְדִּישׁ שֶׁפָּדָה לְעַצְמוֹ, הוּא שֶׁמּוֹסִיף חֹמֶשׁ, לֹא הַמִּתְכַּפֵּר בָּהּ, שֶׁפְּדָאָהּ.&nbsp; וְהֶקְדֵּשׁ רִאשׁוֹן, הוּא שֶׁחַיָּב בְּהוֹסָפַת חֹמֶשׁ; אֲבָל הֶקְדֵּשׁ שֵׁנִי, אֵינוּ מוֹסִיף עָלָיו חֹמֶשׁ:&nbsp; שֶׁנֶּאֱמָר "וְאִם-הַמַּקְדִּישׁ--יִגְאַל, אֶת-בֵּיתוֹ:&nbsp; וְיָסַף חֲמִישִׁית כֶּסֶף-עֶרְכְּךָ, עָלָיו" (ויקרא כז,טו)--הַמַּקְדִּישׁ, לֹא הַמַּתְפִּיס.</p>

<p><b>ז,ה</b>&nbsp;&nbsp;לְפִיכָּךְ אִם חִלַּל בְּהֵמָה עַל בְּהֵמָה שְׁנִיָּה, בֵּין בְּקָדְשֵׁי בֶּדֶק הַבַּיִת, בֵּין בְּקָדְשֵׁי מִזְבֵּחַ שֶׁנָּפַל בָּהֶן מוּם, אוֹ שֶׁהֵמִיר בְּקָדְשֵׁי מִזְבֵּחַ שֶׁנָּפַל מוּם בָּהֶן--כִּשְׁהוּא פּוֹדֶה אֶת הַשְּׁנִיָּה שֶׁחִלַּל עָלֶיהָ אוֹ אֶת הַתְּמוּרָה, לְעַצְמוֹ--אֵינוּ מוֹסִיף חֹמֶשׁ.</p>

<p><b>ז,ו</b>&nbsp;&nbsp;הַמַּפְרִישׁ אָשָׁם לְהִתְכַּפַּר בּוֹ, וְנָפַל בּוֹ מוּם, וְהוֹסִיף עָלָיו חֹמֶשׁ וְחִלְּלוֹ עַל בְּהֵמָה אַחֶרֶת, וְנִתְכַּפַּר בְּאָשָׁם אַחֵר, וְנִתְּקָה הַבְּהֵמָה שֶׁחִלַּל עָלֶיהָ לִרְעִיָּה כְּמוֹ שֶׁיִּתְבָּאַר בִּמְקוֹמוֹ--הֲרֵי הִיא סְפֵק אִם מוֹסִיף עָלֶיהָ חֹמֶשׁ, הוֹאִיל וְהִיא קָרְבַּן עוֹלָה וַהֲרֵי הִיא גּוּף אַחֵר וּקְדֻשָּׁה אַחֶרֶת, אוֹ אֵינוּ מוֹסִיף עָלֶיהָ חֹמֶשׁ, מִפְּנֵי שְׁהִיא בָּאָה מִכּוֹחַ הֶקְדֵּשׁ הָרִאשׁוֹן שֶׁכְּבָר הוֹסִיף עָלָיו חֹמֶשׁ.</p>

<p><b>ז,ז</b>&nbsp;&nbsp;קָדְשֵׁי בֶּדֶק הַבַּיִת, אֵין עוֹשִׂין תְּמוּרָה--שֶׁלֹּא דָנָה תּוֹרָה בִּתְמוּרָה, אֵלָא בְּקָדְשֵׁי מִזְבֵּחַ.&nbsp; כֵּיצַד:&nbsp; הָיוּ לְפָנָיו בֶּהֱמַת חֻלִּין וּבֶהֱמַת קָדְשֵׁי בֶּדֶק הַבַּיִת, וְאָמַר זוֹ חֲלִיפַת זוֹ, אוֹ זוֹ תְּמוּרַת זוֹ--לֹא אָמַר כְּלוּם.&nbsp; אֲבָל אִם אָמַר הֲרֵי זוֹ תַּחַת זוֹ, אוֹ הֲרֵי זוֹ מְחֻלֶּלֶת עַל זוֹ--דְּבָרָיו קַיָּמִין; וְיָצַאת הַבְּהֵמָה הָרִאשׁוֹנָה לְחֻלִּין, וְנִתְפְּסָה הַשְּׁנִיָּה.</p>

<p><b>ז,ח</b>&nbsp;&nbsp;אֶחָד קָדְשֵׁי בֶּדֶק הַבַּיִת, וְאֶחָד קָדְשֵׁי מִזְבֵּחַ שֶׁנָּפַל בָּהֶן מוּם--אֵין פּוֹדִין אוֹתָן לְכַתְּחִלָּה, אֵלָא בְּשָׁוְיֵיהֶן; וְאִם עָבַר וְחִלְּלָן עַל פָּחוּת מִשָּׁוְיֵיהֶן, אַפִלּוּ הֶקְדֵּשׁ שׁוֹוֶה מֵאָה דֵּינָר שֶׁחִלְּלוֹ עַל שׁוֹוֶה פְּרוּטָה--הֲרֵי זֶה פָּדוּי וְיָצָא לְחֻלִּין, וּמֻתָּר לֵהָנוֹת בּוֹ.&nbsp; וּמִדִּבְרֵי סוֹפְרִים שְׁהוּא צָרִיךְ חֲקִירַת דָּמִים, וְחַיָּב לְהַשְׁלִים אֶת דָּמָיו.</p>

<p><b>ז,ט</b>&nbsp;&nbsp;כֵּיצַד:&nbsp; הָיְתָה לוֹ בֶּהֱמַת קָדְשֵׁי מִזְבֵּחַ שֶׁנָּפַל בָּהּ מוּם, וַהֲרֵי הִיא שׁוֹוָה עֲשָׂרָה, וּבֶהֱמַת חֻלִּין שֶׁשּׁוֹוָה חֲמִשָּׁה, וְאָמַר הֲרֵי זוֹ מְחֻלֶּלֶת עַל זוֹ--הֲרֵי זוֹ נִפְדֵּית, וְיָצַאת לְחֻלִּין; אֲבָל צָרִיךְ לְהַשְׁלִים הַחֲמִשָּׁה.</p>

<p><b>ז,י</b>&nbsp;&nbsp;וְכֵן אִם הָיְתָה הַבְּהֵמָה הָרִאשׁוֹנָה קָדְשֵׁי בֶּדֶק הַבַּיִת--הֲרֵי זוֹ יָצַאת לְחֻלִּין לְהִגָּזֵז וּלְהֵעָבֵד, וְתִכָּנֵס הַשְּׁנִיָּה תַּחְתֶּיהָ דִּין תּוֹרָה; אֲבָל מִדִּבְרֵיהֶם צָרִיךְ חֲקִירַת דָּמִים אִם הָיְתָה זוֹ שֶׁחִלַּל עָלֶיהָ שׁוֹוָה, אוֹ יַשְׁלִים דָּמֶיהָ.</p>

<p><b>ז,יא</b>&nbsp;&nbsp;[י] שָׁמוּ אוֹתָהּ שְׁלוֹשָׁה, וְאָמְרוּ שֶׁזּוֹ בְּדָמֶיהָ--אַפִלּוּ בָּאוּ אַחַר כֵּן מֵאָה וְאָמְרוּ שֶׁלַּהֶקְדֵּשׁ הָיְתָה יָפָה, אֵינוּ חוֹזֵר:&nbsp; הוֹאִיל וַחֲקִירַת הַדָּמִים מִדִּבְרֵיהֶם, לֹא הִחְמִירוּ בָּהּ.&nbsp; אֲבָל אִם שָׁמוּ אוֹתָהּ שְׁנַיִם, וּבָאוּ שְׁלוֹשָׁה וְאָמְרוּ שֶׁהוּנָה הֶקְדֵּשׁ בְּכָל שְׁהוּא--חוֹזֵר.</p>

<p><b>ז,יב</b>&nbsp;&nbsp;[יא] אֵין פּוֹדִין אֶת הַהֶקְדֵּשׁ אַכְסָרָה, אֵלָא בַּחֲקִירַת דָּמִים כְּמוֹ שֶׁבֵּאַרְנוּ; וְאִם פָּדָה, יַד הַהֶקְדֵּשׁ עַל הָעֶלְיוֹנָה.&nbsp; כֵּיצַד:&nbsp; פָּרָה זוֹ תַּחַת פָּרָה זוֹ שֶׁלַּהֶקְדֵּשׁ, טְלִית זוֹ תַּחַת טְלִית זוֹ שֶׁלַּהֶקְדֵּשׁ--הֶקְדֵּשׁוֹ פָּדוּי, וְיַד הַהֶקְדֵּשׁ עַל הָעֶלְיוֹנָה:&nbsp; אִם הָיְתָה הַשְּׁנִיָּה יָפָה מִן הָרִאשׁוֹנָה בְּיוֹתֵר, לוֹקְחִין אוֹתָהּ הַגִּזְבָּרִין וְשׁוֹתְקִין; וְאִם אֵינָהּ יָפָה--מַשְׁלִים אֶת הַדָּמִים כְּמוֹ שֶׁבֵּאַרְנוּ, וּמוֹסִיף חֹמֶשׁ.</p>

<p><b>ז,יג</b>&nbsp;&nbsp;אֲבָל אִם אָמַר טְלִית זוֹ בְּעֶשֶׂר סְלָעִים תַּחַת טְלִית שֶׁלַּהֶקְדֵּשׁ, וּפָרָה זוֹ בְּעֶשֶׂר סְלָעִים תַּחַת פָּרָה שֶׁלַּהֶקְדֵּשׁ--אַפִלּוּ הָיְתָה פָּרָה שֶׁלַּהֶקְדֵּשׁ שׁוֹוָה חֲמִשָּׁה וְשֶׁלּוֹ עֲשָׂרָה, הֲרֵי זֶה מוֹסִיף חֹמֶשׁ וְנוֹתֵן שְׁנֵי סְלָעִים וּמֶחְצָה:&nbsp; שֶׁהֲרֵי בְּדָּמִים קְצוּבִים פָּדָה.&nbsp; וּשְׁנִיָּה, אֵינָהּ טְעוּנָה חֹמֶשׁ כְּמוֹ שֶׁבֵּאַרְנוּ.</p>

<p><b>ז,יד</b>&nbsp;&nbsp;[יב] הַפּוֹדֶה מִיַּד הַהֶקְדֵּשׁ--מָשַׁךְ בְּמָנֶה, וְלֹא הִסְפִּיק לִתֵּן הַדָּמִים עַד שֶׁעָמַד בְּמָאתַיִם--נוֹתֵן מָאתַיִם:&nbsp; שֶׁנֶּאֱמָר "וְנָתַן אֶת-הַכֶּסֶף, וְקָם לוֹ" (ראה ויקרא כז,יט; ויקרא כז,כג), בִּנְתִינַת הַכֶּסֶף הוּא שֶׁלּוֹ.</p>

<p><b>ז,טו</b>&nbsp;&nbsp;מְשָׁכוֹ בְּמָאתַיִם, וְלֹא הִסְפִּיק לִתֵּן אֶת הַדָּמִים עַד שֶׁעָמַד בְּמָנֶה--נוֹתֵן מָאתַיִם:&nbsp; לֹא יִהְיֶה כּוֹחַ הִדְיוֹט חָמוּר מִכּוֹחַ הֶקְדֵּשׁ, וַהֲרֵי קָנָה בִּמְשִׁיכָה וְנִתְחַיַּב בַּדָּמִים.</p>

<p><b>ז,טז</b>&nbsp;&nbsp;[יג] פָּדָה בְּמָאתַיִם, וְנָתַן הַדָּמִים, וְלֹא הִסְפִּיק לְמָשְׁכוֹ, עַד שֶׁעָמַד בְּמָנֶה--כְּבָר קָנָה בִּנְתִינַת הַכֶּסֶף; וּמוֹשֵׁךְ אֶת שֶׁלּוֹ, וְזָכָה הַהֶקְדֵּשׁ בְּמָאתַיִם.</p>

<p><b>ז,יז</b>&nbsp;&nbsp;פָּדָהוּ בְּמָנֶה, וְנָתַן הַדָּמִים, וְלֹא הִסְפִּיק לְמָשְׁכוֹ, עַד שֶׁעָמַד בְּמָאתַיִם--מַה שֶׁפָּדָה פָּדוּי, וְאֵינוּ נוֹתֵן אֵלָא הַמָּנֶה שֶׁכְּבָר נָתַן:&nbsp; וְאֵין אוֹמְרִין כָּאן, לֹא יִהְיֶה כּוֹחַ הִדְיוֹט חָמוּר מִכּוֹחַ הֶקְדֵּשׁ--שֶׁאַפִלּוּ הַהִדְיוֹט אֵינוּ יָכוֹל לַחְזֹר בּוֹ, עַד שֶׁיְּקַבַּל מִי שֶׁפָּרַע כְּמוֹ שֶׁיִּתְבָּאַר בִּמְקוֹמוֹ; וְאֵין הַהֶקְדֵּשׁ רָאוּי לְקַבַּל מִי שֶׁפָּרַע.</p>

<p><b>ז,יח</b>&nbsp;&nbsp;[יד] הַמַּקְדִּישׁ כָּל נְכָסָיו, וְהָיְתָה עָלָיו כְּתֻבַּת אִשָּׁה, אוֹ שִׁטְרֵי בַּעֲלֵי חוֹבוֹת--אֵין הָאִשָּׁה יְכוּלָה לִגְבּוֹת כְּתֻבָּתָהּ מִן הַהֶקְדֵּשׁ, וְלֹא בַּעַל חוֹב אֶת חוֹבוֹ:&nbsp; שֶׁהַהֶקְדֵּשׁ מַפְקִיעַ הַשִּׁעְבּוּד שֶׁקָּדַם.</p>

<p><b>ז,יט</b>&nbsp;&nbsp;אֲבָל כְּשֶׁיִּמְכֹּר הַהֶקְדֵּשׁ הַקַּרְקָע שֶׁלּוֹ, וְתֵצֵא הַשָּׂדֶה לְחֻלִּין--יֵשׁ לְבַעַל חוֹב וְלָאִשָּׁה לִגְבּוֹת מִן הַפּוֹדֶה, שֶׁהֲרֵי שִׁעְבּוּדָהּ עוֹמֵד עַל קַרְקָע זוֹ.&nbsp; [טו] הַא לְמַה זֶה דּוֹמֶה, לִשְׁנֵי לָקוֹחוֹת שֶׁכָּתְבָה לָרִאשׁוֹן דִּין וּדְבָרִים אֵין לִי עִמָּךְ, וּמָכַר לַשֵּׁנִי--שְׁהִיא טוֹרֶפֶת מִן הַשֵּׁנִי.</p>

<p><b>ז,כ</b>&nbsp;&nbsp;[טז] וְכֵיצַד פּוֹדִין קַרְקָע זֶה הָאִישׁ:&nbsp; מַשְׁבִּיעִין אֶת הָאִשָּׁה אוֹ בַּעֲלֵי חוֹבוֹת תְּחִלָּה, כְּדֶרֶךְ כָּל הַבָּא לִפָּרַע מִנְּכָסִים מְשֻׁעְבָּדִים; וְאַחַר כָּךְ מַכְרִיזִין עָלֶיהָ שִׁשִּׁים יוֹם בַּבֹּקֶר וּבָעֶרֶב, כְּמוֹ שֶׁבֵּאַרְנוּ, וְאוֹמְרִין כַּמָּה אָדָם רוֹצֶה לִתֵּן בְּשָׂדֶה זוֹ, עַל מְנָת לִתֵּן לָאִשָּׁה כְּתֻבָּתָהּ וּלְבַעַל חוֹב אֶת חוֹבוֹ.</p>

<p><b>ז,כא</b>&nbsp;&nbsp;וְאַחַר שֶׁפּוֹדִין אוֹתָהּ, וְלוֹקֵחַ אוֹתָהּ הַלּוֹקֵחַ אַפִלּוּ בְּדֵינָר כְּדֵי שֶׁלֹּא יֹאמְרוּ הֶקְדֵּשׁ יוֹצֶא בְּלֹא פִּדְיוֹן--חוֹזֵר הַפּוֹדֶה וּמַגְבֶּה לָאִשָּׁה כְּתֻבָּתָהּ אוֹ לְבַעַל חוֹב אֶת חוֹבוֹ, וְאַפִלּו הָיָה הַחוֹב מֵאָה וְהַשָּׂדֶה שׁוֹוֶה תִּשְׁעִים:&nbsp; עַל מְנָת כָּךְ פּוֹדֶה אוֹתָהּ, הָרוֹצֶה לִפְדּוֹתָהּ.</p>

<p><b>ז,כב</b>&nbsp;&nbsp;אֲבָל אִם הָיָה הַחוֹב שְׁנַיִם בִּדְמֵי הַשָּׂדֶה, כְּגוֹן שֶׁהָיְתָה שׁוֹוָה מֵאָה וְיֵשׁ עָלָיו חוֹב וּכְתֻבַּת אִשָּׁה מָאתַיִם--אֵין פּוֹדִין אוֹתָהּ עַל מְנָת לִתֵּן הַחוֹב אוֹ הַכְּתֻבָּה, אֵלָא פּוֹדִין אוֹתָהּ סְתָם:&nbsp; שְׁאִם הִתְנוּ לִתֵּן, אֵינָהּ נִפְדֵּית כְּלָל.</p>

<p><b>ז,כג</b>&nbsp;&nbsp;[יז] הַמַּקְדִּישׁ כָּל נְכָסָיו, וְאַחַר כָּךְ גֵּרַשׁ אֶת אִשְׁתוֹ, וְגָבָת כְּתֻבָּתָהּ מִן הַפּוֹדֶה מִיַּד הַהֶקְדֵּשׁ--אֵינָהּ גּוֹבַה עַד שֶׁיַּדִּירֶנָּה הֲנָאָה, שֶׁמֶּא קְנוּנְיָה עָשׂוּ עַל הַהֶקְדֵּשׁ; וְאֵין אוֹמְרִין אִלּוּ רָצָה הָיָה אוֹמֵר בִּטְעוּת הִקְדַּשְׁתִּי, וְיִשָּׁאֵל עַל הֶקְדֵּשׁוֹ לְחָכָם וְהָיָה חוֹזֵר לוֹ.&nbsp; [יח] וְכֵן אֵינוּ נֶאֱמָן לוֹמַר אַחַר שֶׁהִקְדִּישׁ, מָנֶה לִפְלוֹנִי חוֹב עָלַי, אוֹ כְּלִי זֶה שֶׁלִּפְלוֹנִי הוּא--שֶׁמֶּא יַעֲשׂוּ קְנוּנְיָה עַל הַהֶקְדֵּשׁ; וְאַפִלּו הָיָה שְׁטָר בְּיַד בַּעַל חוֹב, אֵינוּ גּוֹבֶה עַל פִּי זֶה אֵלָא כְּדֶרֶךְ שֶׁגּוֹבִין כָּל בַּעֲלֵי חוֹבוֹת כְּמוֹ שֶׁבֵּאַרְנוּ.</p>

<p><b>ז,כד</b>&nbsp;&nbsp;[יט] בַּמֶּה דְּבָרִים אֲמוּרִים, בְּבָרִיא.&nbsp; אֲבָל חוֹלֶה שֶׁהִקְדִּישׁ כָּל נְכָסָיו, וְאָמַר בְּשָׁעָה שֶׁהִקְדִּישׁ מָנֶה לִפְלוֹנִי בְּיָדִי--נֶאֱמָן:&nbsp; שְׁאֵין אָדָם עוֹשֶׂה עָרְמָה עַל הַהֶקְדֵּשׁ בְּשָׁעַת מִיתָתוֹ, וְחוֹטֶא לַאֲחֵרִים--שֶׁהֲרֵי הוּא הוֹלֵךְ לָמוּת.&nbsp; לְפִיכָּךְ אִם אָמַר תְּנוּ אוֹתָהּ לוֹ, נוֹטֵל בְּלֹא שְׁבוּעָה; וְאִם לֹא אָמַר תְּנוּ, אֵין נוֹתְנִין לוֹ, אֵלָא אִם כֵּן הָיָה בְּיָדוֹ שְׁטָר מְקֻיָּם, הֲרֵי זֶה נוֹטֵל מִן הַהֶקְדֵּשׁ מִפְּנֵי הַצַּוָּאָה.&nbsp; וְאִם אַחַר שֶׁהִקְדִּישׁ אָמַר תְּנוּ--אֵין שׁוֹמְעִין לוֹ, אֵלָא הֲרֵי הוּא כִּשְׁאָר בַּעֲלֵי חוֹבוֹת:&nbsp; אִם נִתְקַיַּם שְׁטָרוֹ--נִשְׁבַּע וְגוֹבֶה מִן הַפּוֹדֶה, לֹא מִן הַהֶקְדֵּשׁ.</p>

<p><b>ז,כה</b>&nbsp;&nbsp;[כ] מִי שֶׁיָּצָא עָלָיו קוֹל שֶׁהִפְקִיר אֶת נְכָסָיו, אוֹ הִקְדִּישָׁן, אוֹ הִחְרִימָן--אֵין חוֹשְׁשִׁין לוֹ, עַד שֶׁתִּהְיֶה שָׁם רְאָיָה בְּרוּרָה.
<br>&nbsp;</p>

<h2>הִלְכּוֹת עֲרָכִים וַחֲרָמִים פֵּרֶק ח</h2>

<p><b>ח,א</b>&nbsp;&nbsp;בַּחֲמִשָּׁה עָשָׂר בַּאֲדָר, בֵּית דִּין נִפְנִין לְחַפַּשׂ וְלִבְדֹּק עַל צָרְכֵּי צִבּוּר וְעַל עִנְיְנֵי הֶקְדֵּשׁוֹת; וּבוֹדְקִין עֲלֵיהֶן וְדוֹרְשִׁין וְחוֹקְרִין, וּפוֹדִין אֶת הַהֶקְדְּשׁוֹת וְאֶת הַחֲרָמִים, וְגוֹבִין אֶת הָעֲרָכִים וְאֶת הַדָּמִים מִכָּל הַחַיָּב בָּהֶן--כְּדֵי שֶׁיִּהְיֶה הַכֹּל עֲתִיד עִם תְּרוּמַת שְׁקָלִים, לְחַזַּק אֶת בֵּית אֱלֹהֵינוּ.</p>

<p><b>ח,ב</b>&nbsp;&nbsp;אֵין פּוֹדִין אֶת הַהֶקְדֵּשׁוֹת, אֵלָא בִּשְׁלוֹשָׁה בְּקִיאִין; וְכֵן כְּשֶׁגּוֹבִין מִטַּלְטְלִין שֶׁמְּמַשְׁכְּנִין מֵחַיָּבֵי עֲרָכִים, שָׁמִין אוֹתָן בִּשְׁלוֹשָׁה.&nbsp; וּכְשֶׁמַּעְרִיכִין בְּהֵמָה וְכַיּוֹצֶא בָּהּ מִשְּׁאֵר מִטַּלְטְלִין, שָׁמִין אוֹתָהּ בִּשְׁלוֹשָׁה.</p>

<p><b>ח,ג</b>&nbsp;&nbsp;אֲבָל כְּשֶׁמַּעְרִיכִין אֶת הַקַּרְקָעוֹת, אוֹ אִם הֻזְקְקוּ לִגְבּוֹת עֶרְכֵי אָדָם מִן הַקַּרְקָע שֶׁלּוֹ--אֵין מַעְרִיכִין אוֹתָן אֵלָא בַּעֲשָׂרָה, וְאֶחָד מֵהֶן כּוֹהֵן:&nbsp; שֶׁהֲרֵי "כֹּהֵן" (ויקרא כז,ח; ועוד שש פעמים בהמשך הפרק) כָּתוּב בַּפָּרָשָׁה.</p>

<p><b>ח,ד</b>&nbsp;&nbsp;וְכֵן הָאוֹמֵר דָּמַי עָלַי, אוֹ דְּמֵי פְּלוֹנִי עָלַי, אוֹ דְּמֵי יָדִי, אוֹ דְּמֵי רַגְלִי--כְּשֶׁשָּׁמִין אוֹתוֹ כַּמָּה הוּא שׁוֹוֶה, אוֹ כַּמָּה דְּמֵי יָדוֹ אוֹ רַגְלוֹ--שָׁמִין בַּעֲשָׂרָה, וְאֶחָד מֵהֶן כּוֹהֵן.</p>

<p><b>ח,ה</b>&nbsp;&nbsp;[ג] כְּשֶׁפּוֹדִין אֶת הַהֶקְדֵּשׁוֹת מִידֵי הַהֶקְדֵּשׁ, בֵּין שֶׁהָיוּ קַרְקָעוֹת אוֹ מִטַּלְטְלִין--מַכְרִיזִין עֲלֵיהֶן בִּפְנֵי כָּל הַבָּאִין לִפְדּוֹת.&nbsp; אָמַר אֶחָד הֲרֵי הֶן שֶׁלִּי בְּעֶשֶׂר סְלָעִים, וְאָמַר אֶחָד בְּעֶשְׂרִים, וְאָמַר אֶחָד בִּשְׁלוֹשִׁים, וְאָמַר אֶחָד בְּאַרְבָּעִים, וְאָמַר אֶחָד בַּחֲמִשִּׁים, חָזַר בּוֹ שֶׁלַּחֲמִשִּׁים לְבַדּוֹ--מְמַשְׁכְּנִין מִנְּכָסָיו עֶשֶׂר, וְנוֹתְנִין אוֹתָן הַהֶקְדֵּשׁוֹת לְזֶה שֶׁנָּתַן אַרְבָּעִים; וְנִמְצָא הַהֶקְדֵּשׁ נוֹטֵל חֲמִשִּׁים, עֶשֶׂר מִזֶּה וְאַרְבָּעִים מִזֶּה.</p>

<p><b>ח,ו</b>&nbsp;&nbsp;חָזַר בּוֹ אַחֲרֵי כֵן שֶׁלָּאַרְבָּעִים--מְמַשְׁכְּנִין מִנְּכָסָיו עֶשֶׂר, וְנוֹתְנִין אֶת הַהֶקְדֵּשׁ לְבַעַל הַשְּׁלוֹשִׁים; וְכֵן עַד הָרִאשׁוֹן.&nbsp; חָזַר בּוֹ הָרִאשׁוֹן שֶׁנָּתַן עֶשֶׂר--מַכְרִיזִין עַל הַהֶקְדֵּשׁ פָּעַם שְׁנִיָּה, וּמוֹכְרִין אוֹתוֹ:&nbsp; אִם נִפְדָּה בְּפָחוּת מֵעֶשֶׂר, נִפְרָעִין מִשֶּׁלְּעֶשֶׂר אֶת הַמּוֹתָר.</p>

<p><b>ח,ז</b>&nbsp;&nbsp;[ד] בַּמֶּה דְּבָרִים אֲמוּרִים, בְּשֶׁחָזְרוּ זֶה אַחַר זֶה; אֲבָל אִם חָזְרוּ כֻּלָּן כְּאַחַת, מְשַׁלְּשִׁין בֵּינֵיהֶם בְּשׁוֹוֵה.&nbsp; כֵּיצַד:&nbsp; אָמַר הָרִאשׁוֹן הֲרֵי הוּא שֶׁלִּי בְּעֶשֶׂר, וְאָמַר הַשֵּׁנִי בְּעֶשְׂרִים, וְאָמַר הַשְּׁלִישִׁי בְּאַרְבַּע וְעֶשְׂרִים, וְחָזַר בּוֹ הַשְּׁלִישִׁי וְהַשֵּׁנִי כְּאֶחָד--נוֹתְנִין אוֹתוֹ לָרִאשׁוֹן בְּעֶשֶׂר, וּמְמַשְּׁכְּנִים מִנִּכְסֵי שֵׁנִי בְּשֶׁבַע וּמִנִּכְסֵי שְׁלִישִׁי בְּשֶׁבַע; וְנִמְצָא הַהֶקְדֵּשׁ גּוֹבֶה אַרְבַּע וְעֶשְׂרִים.</p>

<p><b>ח,ח</b>&nbsp;&nbsp;וְכֵן אִם חָזְרוּ שְׁלָשְׁתָּן כְּאַחַת, וְנִמְכַּר הַהֶקְדֵּשׁ בְּשָׁלוֹשׁ--מְמַשְׁכְּנִין מִנִּכְסֵי כָּל אֶחָד מִשְּׁלָשְׁתָּן שֶׁבַע סְלָעִים.&nbsp; וְכֵן עַל דֶּרֶךְ זוֹ לְעוֹלָם.</p>

<p><b>ח,ט</b>&nbsp;&nbsp;[ה] הַבְּעָלִים קוֹדְמִין לְכָל אָדָם, מִפְּנֵי שְׁהֶן מוֹסִיפִין חֹמֶשׁ; וְאֵין מוֹסִיפִין חֹמֶשׁ עַל עִלּוּיָן שֶׁלִּשְׁאָר הַפּוֹדִים, אֵלָא עַל מַה שֶׁנּוֹתְנִין הֶן תְּחִלָּה.&nbsp; כֵּיצַד:&nbsp; אָמְרוּ הַבְּעָלִים הֲרֵי זֶה שֶׁלָּנוּ בְּעֶשְׂרִים, וּבָא אַחֵר וְאָמַר הֲרֵי הוּא שֶׁלִּי בְּעֶשְׂרִים--הַבְּעָלִים קוֹדְמִין, מִפְּנֵי שְׁהֶן מוֹסִיפִין חֹמֶשׁ וְנוֹתְנִין חָמֵשׁ וְעֶשְׂרִים.</p>

<p><b>ח,י</b>&nbsp;&nbsp;בָּא אַחֵר וְאָמַר הֲרֵי הוּא שֶׁלִּי בְּאַחַד וְעֶשְׂרִים--אִם שָׁתְקוּ הַבְּעָלִים וְלֹא הוֹסִיפוּ כְּלוּם, מוֹכְרִין אוֹתוֹ לָהֶם בְּחָמֵשׁ וְעֶשְׂרִים.&nbsp; וְאִם הוֹסִיפוּ הַבְּעָלִים עַל הָעֶשְׂרִים וְאֶחָד, אַפִלּוּ פְּרוּטָה אַחַת--הֲרֵי אֵלּוּ נוֹתְנִין שֵׁשׁ וְעֶשְׂרִים וּפְרוּטָה:&nbsp; אֶחָד וְעֶשְׂרִים שֶׁנָּתְנוּ מֵעַצְמָן, וְחָמֵשׁ שְׁהֶן חַיָּבִין בּוֹ מִשּׁוֹם חֹמֶשׁ הַמַּתָּן שֶׁנָּתְנוּ תְּחִלָּה.</p>

<p><b>ח,יא</b>&nbsp;&nbsp;וְכֵן אִם בָּא הַשֵּׁנִי וְאָמַר הֲרֵי הוּא שֶׁלִּי בְּעֶשְׂרִים וּשְׁנַיִם, וּבָא שְׁלִישִׁי וְאָמַר בְּעֶשְׂרִים וְשָׁלוֹשׁ, וּבָא רְבִיעִי וְאָמַר בְּעֶשְׂרִים וְאַרְבַּע, וּבָא חֲמִישִׁי וְאָמַר בְּעֶשְׂרִים וְחָמֵשׁ, וְהוֹסִיפוּ הֶן עַל הָעֶשְׂרִים וְחָמֵשׁ אַפִלּוּ פְּרוּטָה אַחַת--כּוֹפִין אוֹתָן לִתֵּן שְׁלוֹשִׁים וּפְרוּטָה:&nbsp; חָמֵשׁ וְעֶשְׂרִים וּפְרוּטָה שֶׁנָּתְנוּ מֵעַצְמָן, וְחָמֵשׁ שֶׁלְּחֹמֶשׁ שְׁהֶן חַיָּבִין בּוֹ--לְפִי שְׁאֵין הַבְּעָלִים מוֹסִיפִין חֹמֶשׁ עַל עִלּוּיוֹ שֶׁלְּזֶה, אֵלָא חֹמֶשׁ מַה שֶׁנָּתְנוּ תְּחִלָּה מוֹסִיפִין עַל מַה שֶׁנָּתַן הָאַחֲרוֹן אִם רָצוּ.</p>

<p><b>ח,יב</b>&nbsp;&nbsp;[ו] בַּמֶּה דְּבָרִים אֲמוּרִים, בְּשֶׁלֹּא שָׁמוּ הַהֶקְדֵּשׁ שְׁלוֹשָׁה מֻמְחִין; אֲבָל אִם שָׁמוּ אוֹתוֹ שְׁלוֹשָׁה מֻמְחִין, וְאָמְרוּ שְׁהוּא שׁוֹוֶה מַה שֶׁנָּתַן הָאַחֲרוֹן, וְהוֹסִיפוּ הַבְּעָלִים עַל עִלּוּיוֹ, אַפִלּוּ פְּרוּטָה אַחַת--הֲרֵי הֶן מוֹסִיפִין חֹמֶשׁ עַל עִלּוּיוֹ שֶׁלְּאַחֲרוֹן, וְנוֹתְנִין אֶחָד וּשְׁלוֹשִׁים וְדֵינָר וּפְרוּטָה.</p>

<p><b>ח,יג</b>&nbsp;&nbsp;[ז] הֲרֵי שֶׁלֹּא נִשּׁוֹם הַהֶקְדֵּשׁ, וְנָתְנוּ הַבְּעָלִים תְּחִלָּה עֶשְׂרִים, וּבָא אַחֲרוֹן וְנָתַן חָמֵשׁ וְעֶשְׂרִים, וְשָׁתְקוּ הַבְּעָלִים וְלֹא הוֹסִיפוּ כְּלוּם--הַבְּעָלִים קוֹדְמִין:&nbsp; שֶׁאַף הֶן חַיָּבִין לִתֵּן חָמֵשׁ וְעֶשְׂרִים, מִפְּנֵי הַחֹמֶשׁ.&nbsp; בָּא אַחֲרוֹן וְנָתַן שֵׁשׁ וְעֶשְׂרִים, הוּא קוֹדֵם; וְאִם רָצוּ הַבְּעָלִים וְהוֹסִיפוּ אַפִלּוּ פְּרוּטָה, נוֹתְנִין אַחַת וּשְׁלוֹשִׁים וּפְרוּטָה כְּמוֹ שֶׁבֵּאַרְנוּ.&nbsp; וְעַל דֶּרֶךְ זוֹ לְעוֹלָם.</p>

<p><b>ח,יד</b>&nbsp;&nbsp;[ח] אֵין מַקְדִּישִׁין וְלֹא מַעְרִיכִין וְלֹא מַחְרִימִין בַּזְּמָן הַזֶּה--שְׁאֵין שָׁם מִקְדָּשׁ בַּחֲטָאֵינוּ, כְּדֵי לְחַזַּק אֶת בִּדְקוֹ.&nbsp; וְאִם הִקְדִּישׁ אוֹ הִעְרִיךְ אוֹ הִחְרִים--אִם הָיְתָה בְּהֵמָה, נוֹעֵל דֶּלֶת בְּפָנֶיהָ עַד שֶׁתָּמוּת מֵאֵלֶיהָ; וְאִם הָיוּ פֵרוֹת אוֹ כְּסוּת אוֹ כֵּלִים, מַנִּיחָן עַד שֶׁיִּרְקְבוּ; וְאִם הָיוּ מָעוֹת אוֹ כְּלֵי מַתְּכוֹת, יַשְׁלִיכֵן לַיָּם הַגָּדוֹל יָם הַמֶּלַח כְּדֵי לְאַבְּדָן.</p>

<p><b>ח,טו</b>&nbsp;&nbsp;[ט] הִקְדִּישׁ אוֹ הִחְרִים עֶבֶד שֶׁנִּכְנַס לַמִּצְווֹת, פּוֹדֵהוּ וְיֵלְכוּ הַדָּמִים לְיָם הַמֶּלַח כִּשְׁאָר דָּמִים וַעֲרָכִים שֶׁלַּזְּמָן הַזֶּה; וְאִם הָיָה עֶבֶד גּוֹי, לֹא מַעֲלִין וְלֹא מוֹרִידִין.</p>

<p><b>ח,טז</b>&nbsp;&nbsp;[י] מֻתָּר לִפְדּוֹת הַהֶקְדֵּשׁוֹת בַּזְּמָן הַזֶּה לְכַתְּחִלָּה, וְאַפִלּו בִּפְרוּטָה; וּמַשְׁלִיךְ אֶת הַפְּרוּטָה לְיָם הַמֶּלַח.&nbsp; וַחֲכָמִים דָּנוּ שֶׁיִּפְדֶּה בְּאַרְבָּעָה זוּזִים אוֹ קָרוֹב לְזֶה, כְּדֵי לְפַרְסַם הַדָּבָר.&nbsp; אֲבָל בִּזְמָן הַמִּקְדָּשׁ, לֹא יִפְדֶּה לְכַתְּחִלָּה אֵלָא בְּשָׁוְיוֹ כְּמוֹ שֶׁבֵּאַרְנוּ.</p>

<p><b>ח,יז</b>&nbsp;&nbsp;[יא] מִי שֶׁהִחְרִים בַּזְּמָן הַזֶּה מִטַּלְטְלִין סְתָם, הֲרֵי אֵלּוּ נִתָּנִין לַכּוֹהֲנִים הַנִּמְצָאִים בְּאוֹתוֹ מָקוֹם.&nbsp; אֲבָל אִם הִחְרִים שָׂדֶה בְּאֶרֶץ יִשְׂרָאֵל סְתָם, אוֹ שֶׁהִחְרִימָהּ לַכּוֹהֲנִים--אֵינָהּ חֵרֶם:&nbsp; שְׁאֵין שְׂדֵה חֲרָמִים נוֹהֶגֶת, אֵלָא בִּזְמָן שֶׁהַיּוֹבֵל נוֹהֵג.&nbsp; הִחְרִים לַכּוֹהֲנִים קַרְקָע בְּחוּצָה לָאָרֶץ, וְאַפִלּו בַּזְּמָן הַזֶּה--הֲרֵי הִיא כְּמִטַּלְטְלִין בְּאֶרֶץ יִשְׂרָאֵל, וְתִנָּתֵן לַכּוֹהֲנִים.</p>

<p><b>ח,יח</b>&nbsp;&nbsp;[יב] אַף עַל פִּי שֶׁהַהֶקְדֵּשׁוֹת וְהָעֲרָכִים וְהַחֲרָמִים מִצְווֹת, וְרָאוּי לוֹ לָאָדָם לְהַנְהִיג עַצְמוֹ בִּדְבָרִים אֵלּוּ, כְּדֵי לָכֹף יִצְרוֹ וְלֹא יִהְיֶה כִּילַי, וִיקַיַּם מַה שֶׁצִּוּוּ נְבִיאִים "כַּבֵּד אֶת-ה', מֵהוֹנֶךָ" (משלי ג,ט)--אַף עַל פִּי כֵן, אִם לֹא הִקְדִּישׁ וְלֹא הִעְרִיךְ מֵעוֹלָם, אֵין בְּכָּךְ כְּלוּם:&nbsp; הֲרֵי הַתּוֹרָה הֵעִידָה וְאָמְרָה "וְכִי תֶחְדַּל, לִנְדֹּר--לֹא-יִהְיֶה בְךָ, חֵטְא" (דברים כג,כג).</p>

<p><b>ח,יט</b>&nbsp;&nbsp;[יג] לְעוֹלָם לֹא יַקְדִּישׁ אָדָם וְלֹא יַעְרִיךְ וְלֹא יַחְרִים, כָּל נְכָסָיו; וְהָעוֹשֶׂה זֶה, עָבַר עַל דַּעַת הַכָּתוּב--שֶׁהֲרֵי הוּא אוֹמֵר "מִכָּל-אֲשֶׁר-לוֹ" (ויקרא כז,כח), לֹא כָּל אֲשֶׁר לוֹ, כְּמוֹ שֶׁבֵּאֲרוּ חֲכָמִים.&nbsp; וְאֵין זוֹ חֲסִידוּת, אֵלָא שְׁטוּת--שֶׁהֲרֵי זֶה מְאַבֵּד כָּל מְמוֹנוֹ, וְיִצְטָרַךְ לַבְּרִיּוֹת; וְאֵין מְרַחֲמִין עָלָיו.&nbsp; וּבְזֶה וְכַיּוֹצֶא בּוֹ אָמְרוּ חֲכָמִים, חָסִיד שׁוֹטֶה מִכְּלַל מְכַלֵּי עוֹלָם.</p>

<p><b>ח,כ</b>&nbsp;&nbsp;אֵלָא כָּל הַמְּפַזֵּר מְמוֹנוֹ בְּמִצְווֹת, אַל יְפַזַּר יוֹתֵר מֵחֹמֶשׁ; וְיִהְיֶה כְּמוֹ שֶׁצִּוּוּ נְבִיאִים "מְכַלְכֵּל דְּבָרָיו בְּמִשְׁפָּט" (ראה תהילים קיב,ה)--בֵּין בְּדִבְרֵי עוֹלָם בֵּין בְּדִבְרֵי תּוֹרָה.&nbsp; אַפִלּוּ בַּקָּרְבָּנוֹת שֶׁאָדָם חַיָּב בָּהֶן--הֲרֵי חָסָה תּוֹרָה עַל הַמָּמוֹן וְאָמְרָה, שֶׁיָּבִיא כְּפִי מִסַּת יָדוֹ; קַל וְחֹמֶר לַדְּבָרִים שֶׁלֹּא נִתְחַיַּב בָּהֶן, אֵלָא מֵחַמַּת נִדְרוֹ--שֶׁלֹּא יִנְדֹּר אֵלָא כָּרָאוּי לוֹ, שֶׁנֶּאֱמָר "אִישׁ, כְּמַתְּנַת יָדוֹ, כְּבִרְכַּת ה' אֱלֹהֶיךָ, אֲשֶׁר נָתַן-לָךְ" (דברים טז,יז).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר שִׁשִּׁי, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, שְׁלוֹשָׁה וְאַרְבָּעִים:&nbsp; הִלְכּוֹת שְׁבוּעוֹת, שְׁנֵים עָשָׂר פְּרָקִים; הִלְכּוֹת נְדָרִים, שְׁלוֹשָׁה עָשָׂר פְּרָקִים; הִלְכּוֹת נְזִירוּת, עֲשָׂרָה פְרָקִים; הִלְכּוֹת עֲרָכִים וַחֲרָמִים, שְׁמוֹנֶה פְּרָקִים.<br>&nbsp;</p>
</div>
</body></html>
