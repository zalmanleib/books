<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר נזקים - הלכות רוצח ושמירת נפש</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת רוֹצֵחַ וּשְׁמִירַת נֶפֶשׁ</h1>

<p>יֵשׁ בִּכְלָלָן שְׁבַע עֶשְׂרֵה מִצְווֹת--שֶׁבַע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִרְצֹחַ; (ב) שֶׁלֹּא לִקַּח כֹּפֶר לְנֶפֶשׁ רוֹצֵחַ, אֵלָא יוּמַת; (ג) לְהַגְלוֹת הָרוֹצֵחַ בִּשְׁגָגָה; (ד) שֶׁלֹּא לִקַּח כֹּפֶר לִמְחֻיַּב גָּלוּת; (ה) שֶׁלֹּא יוּמַת הָרוֹצֵחַ כְּשֶׁיִּרְצַח, קֹדֶם עֲמִידָה בַּדִּין; (ו) לְהַצִּיל הַנִּרְדָּף בְּנַפְשׁוֹ שֶׁלָּרוֹדֵף; (ז) שֶׁלֹּא לָחוּס עַל הָרוֹדֵף; (ח) שֶׁלֹּא לַעֲמֹד עַל דָּם; (ט) לְהַפְרִישׁ עָרֵי מִקְלָט וּלְכַוַּן לָהֶם הַדֶּרֶךְ; (י) לַעֲרֹף אֶת הָעֶגְלָה בַּנַּחַל; (יא) שֶׁלֹּא יֵעָבֵד בְּאוֹתָהּ קַרְקָע וְלֹא תִזָּרַע; (יב) שֶׁלֹּא לָשׂוּם דָּמִים; (יג) לַעֲשׂוֹת מַעֲקֶה; (יד) שֶׁלֹּא יַכְשִׁיל תָּמִים בְּדֶרֶךְ; (טו) לִפְרֹק עִם מִי שֶׁנִּכְשַׁל בַּדֶּרֶךְ; (טז) לִטְעֹן עִמּוֹ; (יז) שֶׁלֹּא יַנִּיחֶנּוּ בַּדֶּרֶךְ נִבְהָל בְּמַשָּׂאוֹ וְיֵלֵךְ לוֹ.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק א</h2>

<p><b>א,א</b>&nbsp;&nbsp;כָּל הוֹרֵג נֶפֶשׁ אָדָם מִיִּשְׂרָאֵל--עוֹבֵר בְּלֹא תַעֲשֶׂה, שֶׁנֶּאֱמָר "לֹא תִרְצָח" (שמות כ,יב; דברים ה,טז).&nbsp; וְאִם רָצַח בְּזָדוֹן בִּפְנֵי עֵדִים--מִיתָתוֹ בְּסַיִף, שֶׁנֶּאֱמָר "נָקֹם, יִנָּקֵם" (שמות כא,כ):&nbsp; מִפִּי הַשְּׁמוּעָה לָמְדוּ שֶׁזּוֹ מִיתַת סַיִף; בֵּין שֶׁהָרַג אֶת חֲבֵרוֹ בְּבַרְזֶל, בֵּין שֶׁשְּׂרָפוֹ בָּאֵשׁ--מִיתָתוֹ בְּסַיִף.</p>

<p><b>א,ב</b>&nbsp;&nbsp;מִצְוָה בְּיַד גּוֹאֵל הַדָּם, שֶׁנֶּאֱמָר "גֹּאֵל הַדָּם, הוּא יָמִית אֶת-הָרֹצֵחַ" (במדבר לה,יט); וְכָל הָרָאוּי לִירֻשָּׁה, הוּא גּוֹאֵל הַדָּם.&nbsp; לֹא רָצָה גּוֹאֵל הַדָּם, אוֹ שֶׁלֹּא הָיָה יָכוֹל לַהֲמִיתוֹ, אוֹ שְׁאֵין לוֹ גּוֹאֵל דָּם--בֵּית דִּין מְמִיתִין אֶת הָרוֹצֵחַ בְּסַיִף.</p>

<p><b>א,ג</b>&nbsp;&nbsp;הָאָב שֶׁהָרַג אֶת בְּנוֹ--אִם הָיָה לַנֶּהְרָג בֵּן--הֲרֵי זֶה הוֹרֵג אֲבִי אָבִיו, מִפְּנֵי שְׁהוּא גּוֹאֵל; וְאִם אֵין לוֹ בֵּן--אֵין אֶחָד מִן הָאַחִין נַעֲשֶׂה גּוֹאֵל הַדָּם לְהָמִית אֶת אָבִיו, אֵלָא בֵּית דִּין מְמִיתִין אוֹתוֹ.&nbsp; וְאֶחָד הַזָּכָר וְאֶחָד הַנְּקֵבָה בִּגְאִילַת הַדָּם.</p>

<p><b>א,ד</b>&nbsp;&nbsp;וּמֻזְהָרִין בֵּית דִּין שֶׁלֹּא לִקַּח כֹּפֶר מִן הָרוֹצֵחַ, וְאַפִלּוּ נָתַן כָּל מָמוֹן שֶׁבָּעוֹלָם, וְאַפִלּוּ רָצָה גּוֹאֵל הַדָּם לְפָטְרוֹ:&nbsp; שְׁאֵין נַפְשׁוֹ שֶׁלְּזֶה הַנֶּהְרָג קִנְיַן גּוֹאֵל הַדָּם, אֵלָא קִנְיַן הַקָּדוֹשׁ בָּרוּךְ הוּא--שֶׁנֶּאֱמָר "וְלֹא-תִקְחוּ כֹפֶר לְנֶפֶשׁ רֹצֵחַ" (במדבר לה,לא).&nbsp; וְאֵין לָךְ דָּבָר שֶׁהִקְפִּידָה תּוֹרָה עָלָיו כִּשְׁפִיכוּת דָּמִים, שֶׁנֶּאֱמָר "וְלֹא-תַחֲנִיפוּ אֶת-הָאָרֶץ .&nbsp;.&nbsp;. כִּי הַדָּם, הוּא יַחֲנִיף אֶת-הָאָרֶץ" (במדבר לה,לג).</p>

<p><b>א,ה</b>&nbsp;&nbsp;רוֹצֵחַ שֶׁהָרַג בְּזָדוֹן--אֵין מְמִיתִין אוֹתוֹ הָעֵדִים וְלֹא הָרוֹאִים אוֹתוֹ, עַד שֶׁיָּבוֹאוּ לְבֵית דִּין וִידִינוּהוּ לְמִיתָה:&nbsp; שֶׁנֶּאֱמָר "וְלֹא יָמוּת הָרֹצֵחַ, עַד-עָמְדוֹ לִפְנֵי הָעֵדָה לַמִּשְׁפָּט" (במדבר לה,יב).&nbsp; וְהוּא הַדִּין לְכָל מְחֻיְּבֵי מִיתַת בֵּית דִּין שֶׁעָבְרוּ וְעָשׂוּ, שְׁאֵין מְמִיתִין אוֹתָן עַד שֶׁיִּגָּמֵר דִּינָם בְּבֵית דִּין.</p>

<p><b>א,ו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁעָבַר וְעָשָׂה הֶעָווֹן שֶׁחַיָּב עָלָיו מִיתַת בֵּית דִּין; אֲבָל הָרוֹדֵף אַחַר חֲבֵרוֹ לְהָרְגוֹ, אַפִלּוּ הָיָה הָרוֹדֵף קָטָן--הֲרֵי כָּל יִשְׂרָאֵל מְצֻוִּין לְהַצִּיל הַנִּרְדָּף מִיַּד הָרוֹדֵף, וְאַפִלּוּ בְּנַפְשׁוֹ שֶׁלָּרוֹדֵף.</p>

<p><b>א,ז</b>&nbsp;&nbsp;כֵּיצַד:&nbsp; אִם הִזְהִירוּהוּ, וַהֲרֵי הוּא רוֹדֵף אַחֲרָיו--אַף עַל פִּי שֶׁלֹּא קִבַּל עָלָיו הַתְרָאָה, כֵּיוָן שֶׁעֲדַיִן הוּא רוֹדֵף--הֲרֵי זֶה נֶהְרָג.&nbsp; וְאִם יְכוּלִים לְהַצִּילוֹ בְּאֵבֶר מֵאֵבַרֵי הָרוֹדֵף--כְּגוֹן שֶׁיַּכּוּ אוֹתוֹ בְּחֵץ אוֹ בְּאֶבֶן אוֹ בְּסַיִף, וְיִקְטְעוּ אֶת יָדוֹ אוֹ יִשְׁבְּרוּ אֶת רַגְלוֹ אוֹ יְסַמּוּ אֶת עֵינוֹ--עוֹשִׂין.&nbsp; וְאִם אֵינָן יְכוּלִין לְכַוַּן, וְלֹא לְהַצִּילוֹ אֵלָא אִם כֵּן הֲרָגוּהוּ לָרוֹדֵף--הֲרֵי אֵלּוּ הוֹרְגִין אוֹתוֹ, וְאַף עַל פִּי שֶׁעֲדַיִן לֹא הָרַג:&nbsp; שֶׁנֶּאֱמָר "וְקַצֹּתָה, אֶת-כַּפָּהּ:&nbsp; לֹא תָחוֹס, עֵינֶךָ" (דברים כה,יב).</p>

<p><b>א,ח</b>&nbsp;&nbsp;אֶחָד מְבוּשָׁיו, וְאֶחָד כָּל דָּבָר שֶׁיֵּשׁ בּוֹ סַכָּנַת נְפָשׁוֹת, אֶחָד הָאִישׁ שֶׁאָחַז אֶת הָאִשָּׁה--עִנְיַן הַכָּתוּב שֶׁכָּל הַחוֹשֵׁב לְהַכּוֹת חֲבֵרוֹ הַכָּיָה הַמְּמִיתָה אוֹתוֹ, מַצִּילִין אֶת הַנִּרְדָּף בְּכַפּוֹ שֶׁלָּרוֹדֵף; וְאִם אֵינָן יְכוּלִין--מַצִּילִין אוֹתוֹ אַף בְּנַפְשׁוֹ, שֶׁנֶּאֱמָר "לֹא תָחוֹס, עֵינֶךָ" (דברים כה,יב):&nbsp; [ט] הֲרֵי זוֹ מִצְוַת לֹא תַעֲשֶׂה, שֶׁלֹּא לָחוֹס עַל נֶפֶשׁ הָרוֹדֵף.</p>

<p><b>א,ט</b>&nbsp;&nbsp;לְפִיכָּךְ הוֹרוּ חֲכָמִים שֶׁהָעֻבְרָה שְׁהִיא מַקְשָׁה לֵילֶד--מֻתָּר לַחְתֹּךְ הָעֹבֶר בְּמֵעֶיהָ, בֵּין בְּסַם בֵּין בַּיָּד:&nbsp; מִפְּנֵי שְׁהוּא כְּרוֹדֵף אַחֲרֶיהָ לְהָרְגָהּ.&nbsp; וְאִם מִשֶּׁהוֹצִיא רֹאשׁוֹ, אֵין נוֹגְעִין בּוֹ, שְׁאֵין דּוֹחִין נֶפֶשׁ מִפְּנֵי נֶפֶשׁ, וְזֶה הוּא טִבְעוֹ שֶׁלָּעוֹלָם.</p>

<p><b>א,י</b>&nbsp;&nbsp;אֶחָד הָרוֹדֵף אַחַר חֲבֵרוֹ לְהָרְגוֹ, אוֹ רוֹדֵף אַחַר נַעֲרָה מְאֹרָסָה לְאָנְסָהּ--שֶׁנֶּאֱמָר "כִּי כַּאֲשֶׁר יָקוּם אִישׁ עַל-רֵעֵהוּ, וּרְצָחוֹ נֶפֶשׁ--כֵּן, הַדָּבָר הַזֶּה" (דברים כב,כו).&nbsp; וַהֲרֵי הוּא אוֹמֵר "צָעֲקָה, הַנַּעֲרָה הַמְאֹרָשָׂה, וְאֵין מוֹשִׁיעַ, לָהּ" (דברים כב,כז); הַא יֵשׁ לָהּ מוֹשִׁיעַ--מוֹשִׁיעָהּ בְּכָל דָּבָר שְׁהוּא יָכוֹל לְהוֹשִׁיעָהּ, וְאַפִלּוּ בַּהֲרִיגַת הָרוֹדֵף.</p>

<p><b>א,יא</b>&nbsp;&nbsp;וְהוּא הַדִּין לִשְׁאָר כָּל הָעֲרָיוֹת, חוּץ מִן הַבְּהֵמָה; אֲבָל הַזָּכוּר, מַצִּילִין אוֹתוֹ בְּנֶפֶשׁ הָרוֹדֵף כִּשְׁאָר עֲרָיוֹת.&nbsp; אֲבָל הָרוֹדֵף אַחַר הַבְּהֵמָה לְרִבְעָהּ, אוֹ שֶׁרָדַף לַעֲשׂוֹת מְלָאכָה בַּשַּׁבָּת, אוֹ לַעֲבֹד עֲבוֹדָה זָרָה--אַף עַל פִּי שֶׁהַשַּׁבָּת וַעֲבוֹדָה זָרָה עִיקָרֵי הַדָּת--אֵין מְמִיתִין אוֹתוֹ עַד שֶׁיַּעֲשֶׂה, וִיבִיאוּהוּ לְבֵית דִּין, וִידִינוּהוּ, וְיָמוּת.</p>

<p><b>א,יב</b>&nbsp;&nbsp;רָדַף אַחַר עֶרְוָה, וּתְפָסָהּ וְשָׁכַב וְהֶעֱרָה--אַף עַל פִּי שֶׁלֹּא גָמַר בִּיאָתוֹ, אֵין מְמִיתִין אוֹתוֹ עַד עָמְדוֹ בַּדִּין.&nbsp; רָדַף אַחַר עֶרְוָה, וְהָיוּ אֲחֵרִים רוֹדְפִין אַחֲרָיו לְהַצִּילָהּ, וְאָמְרָה לָהֶם הַנִּיחוּהוּ, כְּדֵי שֶׁלֹּא יַהַרְגֵנִי--אֵין שׁוּמְעִין לָהּ, אֵלָא מַבְהִילִין אוֹתוֹ וּמוֹנְעִין אוֹתוֹ מִלִּבְעֹל בְּאֵבָרָיו; וְאִם אֵינָן יְכוּלִין לְמָנְעוֹ בְּאֵבָרָיו, אַפִלּוּ בְּנַפְשׁוֹ כְּמוֹ שֶׁבֵּאַרְנוּ.</p>

<p><b>א,יג</b>&nbsp;&nbsp;כָּל הַיָּכוֹל לְהַצִּיל בְּאֵבֶר מֵאֵבָרָיו, וְלֹא טָרַח בְּכָּךְ, אֵלָא הִצִּיל בְּנַפְשׁוֹ שֶׁלָּרוֹדֵף, וַהֲרָגוֹ--הֲרֵי זֶה שׁוֹפֵךְ דָּמִים, וְחַיָּב מִיתָה; אֲבָל אֵין בֵּית דִּין מְמִיתִין אוֹתוֹ.</p>

<p><b>א,יד</b>&nbsp;&nbsp;כָּל הַיָּכוֹל לְהַצִּיל, וְלֹא הִצִּיל--עוֹבֵר עַל "לֹא תַעֲמֹד עַל-דַּם רֵעֶךָ" (ויקרא יט,טז).&nbsp; וְכֵן הָרוֹאֶה אֶת חֲבֵרוֹ טוֹבֵעַ בַּיָּם, אוֹ לִסְטִים בָּאִים עָלָיו, אוֹ חַיָּה רָעָה בָּאָה עָלָיו, וְיָכוֹל לְהַצִּילוֹ הוּא בְּעַצְמוֹ, אוֹ שֶׁיִּשְׂכֹּר אֲחֵרִים לְהַצִּילוֹ, וְלֹא הִצִּיל, אוֹ שֶׁשָּׁמַע גּוֹיִים אוֹ מוֹסְרִים מְחַשְּׁבִים עָלָיו רָעָה אוֹ טוֹמְנִין לוֹ פַּח, וְלֹא גִּלָּה אֹזֶן חֲבֵרוֹ וְהוֹדִיעוֹ, אוֹ שֶׁיָּדַע בְּגוֹי אוֹ בְּאַנָּס שְׁהוּא קוֹבֵל עַל חֲבֵרוֹ, וְיָכוֹל לְפַיְּסוֹ בִּגְלַל חֲבֵרוֹ וּלְהָסִיר מַה בְּלִבּוֹ וְלֹא פִיְּסוֹ, וְכָל כַּיּוֹצֶא בִּדְבָרִים אֵלּוּ--הָעוֹשֶׂה אוֹתָם עוֹבֵר עַל "לֹא תַעֲמֹד עַל-דַּם רֵעֶךָ".</p>

<p><b>א,טו</b>&nbsp;&nbsp;הָרוֹאֶה רוֹדֵף אַחַר חֲבֵרוֹ לְהָרְגוֹ, אוֹ אַחַר עֶרְוָה לְבָעֳלָהּ, וְיָכוֹל לְהַצִּיל, וְלֹא הִצִּיל--הֲרֵי זֶה בִּטַּל מִצְוַת עֲשֵׂה, שְׁהִיא "וְקַצֹּתָה, אֶת-כַּפָּה" (דברים כה,יב); וְעָבַר עַל שְׁנֵי לָאוִין, עַל "לֹא תָחוֹס, עֵינֶךָ" (שם) וְעַל "לֹא תַעֲמֹד עַל-דַּם רֵעֶךָ" (ויקרא יט,טז).&nbsp; [טז] אַף עַל פִּי שְׁאֵין לוֹקִין עַל לָאוִין אֵלּוּ, מִפְּנֵי שְׁאֵין בָּהֶן מַעֲשֶׂה, חֲמוּרִים הֶם:&nbsp; שֶׁכָּל הַמְּאַבֵּד נֶפֶשׁ אַחַת מִיִּשְׂרָאֵל, כְּאִלּוּ אִבַּד כָּל הָעוֹלָם כֻּלּוֹ; וְכָל הַמְּקַיֵּם נֶפֶשׁ אַחַת מִיִּשְׂרָאֵל, כְּאִלּוּ קִיַּם כָּל הָעוֹלָם כֻּלּוֹ.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ב</h2>

<p><b>ב,א</b>&nbsp;&nbsp;כָּל הַהוֹרֵג חֲבֵרוֹ בְּיָדוֹ, כְּגוֹן שֶׁהִכָּהוּ בְּסַיִף אוֹ בְּאֶבֶן הַמְּמִיתָה, אוֹ שֶׁחֲנָקוֹ עַד שֶׁמֵּת, אוֹ שְׂרָפוֹ בָּאֵשׁ--הוֹאִיל וַהֲרָגוֹ מִכָּל מָקוֹם, הוּא בְּעַצְמוֹ--הֲרֵי זֶה נֶהְרָג בְּבֵית דִּין.</p>

<p><b>ב,ב</b>&nbsp;&nbsp;אֲבָל הַשּׂוֹכֵר הוֹרֵג לַהְרֹג אֶת חֲבֵרוֹ, אוֹ שֶׁשָּׁלַח עֲבָדָיו וַהֲרָגוּהוּ, אוֹ שֶׁכָּפַת חֲבֵרוֹ וְהִנִּיחוֹ לִפְנֵי הָאֲרִי וְכַיּוֹצֶא בּוֹ וַהֲרָגַתּוּ הַחַיָּה, וְכֵן הַהוֹרֵג אֶת עַצְמוֹ--כָּל אֶחָד מֵאֵלּוּ שׁוֹפֵךְ דָּמִים הוּא, וַעֲווֹן הֲרִיגָה בְּיָדוֹ; וְחַיָּב מִיתָה לַשָּׁמַיִם, וְאֵין בָּהֶן מִיתַת בֵּית דִּין.</p>

<p><b>ב,ג</b>&nbsp;&nbsp;וּמְנַיִן שֶׁכֵּן הוּא הַדִּין:&nbsp; שֶׁהֲרֵי הוּא אוֹמֵר "שֹׁפֵךְ דַּם הָאָדָם, בָּאָדָם דָּמוֹ יִשָּׁפֵךְ" (בראשית ט,ו), זֶה הַהוֹרֵג בְּעַצְמוֹ שֶׁלֹּא עַל יְדֵי שָׁלִיחַ.&nbsp; "וְאַךְ אֶת-דִּמְכֶם לְנַפְשֹׁתֵיכֶם אֶדְרֹשׁ" (בראשית ט,ה), זֶה הַהוֹרֵג עַצְמוֹ; "מִיַּד כָּל-חַיָּה אֶדְרְשֶׁנּוּ" (שם), זֶה הַמּוֹסֵר חֲבֵרוֹ לִפְנֵי חַיָּה לְטָרְפוֹ; "מִיַּד הָאָדָם, מִיַּד אִישׁ אָחִיו--אֶדְרֹשׁ, אֶת-נֶפֶשׁ הָאָדָם" (שם), זֶה הַשּׂוֹכֵר אֲחֵרִים לַהְרֹג אֶת חֲבֵרוֹ.&nbsp; וּבַפֵּרוּשׁ נֶאֱמָר בִּשְׁלָשְׁתָּן לְשׁוֹן דְּרִישָׁה, הֲרֵי דִּינָם מָסוּר לַשָּׁמַיִם.</p>

<p><b>ב,ד</b>&nbsp;&nbsp;וּבְכָל אֵלּוּ הָרַצְחָנִים וְכַיּוֹצֶא בָּהֶן שְׁאֵינָן מְחֻיָּבִים מִיתַת בֵּית דִּין--אִם רָצָה מֶלֶךְ יִשְׂרָאֵל לְהָרְגָם בְּדִין הַמַּלְכוּת וְתַקָּנַת הָעוֹלָם, הָרְשׁוּת בְּיָדוֹ.&nbsp; וְכֵן אִם רָאוּ בֵּית דִּין לַהְרֹג אוֹתָן בְּהוֹרָאַת שָׁעָה--אִם הָיְתָה הַשָּׁעָה צְרִיכָה לְכָּךְ, הֲרֵי יֵשׁ לָהֶם רְשׁוּת כְּפִי מַה שֶׁיִּרְאוּ.</p>

<p><b>ב,ה</b>&nbsp;&nbsp;הֲרֵי שֶׁלֹּא הֲרָגָם הַמֶּלֶךְ, וְלֹא הָיְתָה הַשָּׁעָה צְרִיכָה לְחַזַּק הַדָּבָר--הֲרֵי בֵּית דִּין חַיָּבִין מִכָּל מָקוֹם לְהַכּוֹתָם מַכָּה רַבָּה הַקְּרוֹבָה לְמִיתָה, וְלֶאֱסֹר אוֹתָן בְּמָצוֹר וּבְמָצוֹק שָׁנִים רַבּוֹת, וּלְצַעֲרָן בְּכָל מִינֵי צַעַר:&nbsp; כְּדֵי לְהַפְחִיד וּלְאַיַּם עַל שְׁאָר הָרְשָׁעִים, שֶׁלֹּא יִהְיֶה לָהֶם הַדָּבָר לְפוּקָה וּלְמִכְשׁוֹל לֵבָב, וְיֹאמַר הֲרֵינִי מְסַבֵּב לַהְרֹג אוֹיְבִי כְּדֶרֶךְ שֶׁעָשָׂה פְּלוֹנִי, וְאִפָּטֵר.</p>

<p><b>ב,ו</b>&nbsp;&nbsp;אֶחָד הַהוֹרֵג אֶת הַגָּדוֹל אוֹ אֶת הַקָּטָן בֶּן יוֹמוֹ, בֵּין זָכָר בֵּין נְקֵבָה--הֲרֵי זֶה נֶהְרָג עָלָיו, אִם הָרַג בְּזָדוֹן; אוֹ גּוֹלֶה, אִם הָרַג בִּשְׁגָגָה:&nbsp; וְהוּא, שֶׁכָּלוּ לוֹ חֳדָשָׁיו; אֲבָל אִם נֻלַּד לְפָחוּת מִתִּשְׁעָה חֳדָשִׁים--הֲרֵי הוּא כְּנֵפֶל עַד שֶׁיִּשְׁהֶה שְׁלוֹשִׁים יוֹם, וְהַהוֹרְגוֹ בְּתוֹךְ שְׁלוֹשִׁים יוֹם אֵינוּ נֶהְרָג עָלָיו.</p>

<p><b>ב,ז</b>&nbsp;&nbsp;אֶחָד הַהוֹרֵג אֶת הַבָּרִיא, אוֹ אֶת הַחוֹלֶה הַנּוֹטֶה לָמוּת.&nbsp; וְאַפִלּוּ הָרַג אֶת הַגּוֹסֵס, נֶהְרָג עָלָיו; וְאִם הָיָה גּוֹסֵס בִּידֵי אָדָם, כְּגוֹן שֶׁהִכּוּהוּ עַד שֶׁנָּטָה לָמוּת וַהֲרֵי הוּא גּוֹסֵס--הַהוֹרְגוֹ, אֵין בֵּית דִּין מְמִיתִין אוֹתוֹ.</p>

<p><b>ב,ח</b>&nbsp;&nbsp;הַהוֹרֵג אֶת הַטְּרֵפָה--אַף עַל פִּי שֶׁאוֹכֵל וְשׁוֹתֶה וּמְהַלֵּךְ בַּשּׁוּק, הֲרֵי זֶה פָּטוּר מִדִּינֵי אָדָם.&nbsp; וְכָל אָדָם בְּחֶזְקַת שָׁלֵם הוּא, וְהַהוֹרְגוֹ נֶהְרָג--עַד שֶׁיִּוָּדַע בַּוַּדַּאי שֶׁזֶּה טְרֵפָה, וְיֹאמְרוּ הָרוֹפְאִים שֶׁמַּכָּה זוֹ אֵין לָהּ תְּעָלָה בְּאָדָם זֶה, וּבָהּ יָמוּת, אִם לֹא יְמִיתֶנּוּ דָּבָר אַחֵר.</p>

<p><b>ב,ט</b>&nbsp;&nbsp;אָדָם טְרֵפָה שֶׁהָרַג אֶת הַנֶּפֶשׁ--נֶהְרָג, שֶׁנֶּאֱמָר "וּבִעַרְתָּ הָרָע, מִקִּרְבֶּךָ" (דברים יג,ו; ועוד שש פעמים בהמשך הספר):&nbsp; וְהוּא, שֶׁיַּהְרֹג בִּפְנֵי בֵּית דִּין.&nbsp; אֲבָל בִּפְנֵי עֵדִים, פָּטוּר:&nbsp; שֶׁמֶּא יוּזְמוּ הָעֵדִים; וְאִם הוּזְמוּ אֵינָן נֶהְרָגִין, שֶׁהֲרֵי לֹא זָמְמוּ לַהְרֹג אֵלָא טְרֵפָה, וְכָל עֵדוּת שְׁאֵינָהּ רְאוּיָה לַהֲזָמָה, אֵינָהּ עֵדוּת בְּדִינֵי נְפָשׁוֹת.</p>

<p><b>ב,י</b>&nbsp;&nbsp;אֶחָד הַהוֹרֵג אֶת יִשְׂרָאֵל, אוֹ הַהוֹרֵג עֶבֶד כְּנַעֲנִי--הֲרֵי זֶה נֶהְרָג עָלָיו; וְאִם הָרַג בִּשְׁגָגָה, גּוֹלֶה.&nbsp; [יא] יִשְׂרָאֵל שֶׁהָרַג גֵּר תּוֹשָׁב--אֵינוּ נֶהְרָג עָלָיו בְּבֵית דִּין, שֶׁנֶּאֱמָר "וְכִי-יָזִד אִישׁ עַל-רֵעֵהוּ" (שמות כא,יד); וְאֵין צָרִיךְ לוֹמַר שְׁאֵינוּ נֶהְרָג עַל הַגּוֹי.&nbsp; וְאֶחָד הַהוֹרֵג אֶת עֶבֶד אֲחֵרִים אוֹ הַהוֹרֵג עַבְדּוֹ--הֲרֵי זֶה נֶהְרָג עָלָיו, שֶׁהָעֶבֶד כְּבָר קִבַּל עָלָיו מִצְווֹת וְנוֹסַף עַל נַחֲלַת ה'.</p>

<p><b>ב,יא</b>&nbsp;&nbsp;[יב] מַה בֵּין עַבְדּוֹ לְעֶבֶד אֲחֵרִים:&nbsp; שֶׁעַבְדּוֹ, יֵשׁ לוֹ רְשׁוּת לְהַכּוֹתוֹ.&nbsp; לְפִיכָּךְ אִם הִכָּה עַבְדּוֹ הַכָּיָה שֶׁיֵּשׁ בָּהּ כְּדֵי לְהָמִית, וְנָטָה לָמוּת, וְעָמַד עֶשְׂרִים וְאַרְבַּע שָׁעוֹת, וְאַחַר כָּךְ מֵת--אֵינוּ נֶהְרָג עָלָיו, אַף עַל פִּי שֶׁמֵּת מֵחֲמַת הַמַּכָּה:&nbsp; שֶׁנֶּאֱמָר "לֹא יֻקַּם, כִּי כַסְפּוֹ הוּא" (שמות כא,כא).&nbsp; וּמַה הוּא "יוֹם אוֹ יוֹמַיִם" (שם)--יוֹם שְׁהוּא כְּיוֹמַיִם, שְׁהוּא מֵעֵת לָעֵת.</p>

<p><b>ב,יב</b>&nbsp;&nbsp;[יג] אֲבָל הַמַּכֶּה עֶבֶד שְׁאֵינוּ שֶׁלּוֹ--אַפִלּוּ מֵת לְאַחַר כַּמָּה יָמִים מֵחֲמַת הַמַּכָּה--הוֹאִיל וְהִכָּהוּ כְּדֵי לְהָמִית, הֲרֵי זֶה נֶהְרָג עָלָיו כִּשְׁאָר בְּנֵי חוֹרִין.</p>

<p><b>ב,יג</b>&nbsp;&nbsp;[יד] יֵרָאֶה לִי, שֶׁהַמַּכֶּה אֶת עַבְדּוֹ בְּסַכִּין וְסַיִף אוֹ בְּאֶבֶן וְאֶגְרוֹף וְכַיּוֹצֶא בָּהֶן, וַאֲמָדוּהוּ לְמִיתָה, וּמֵת--אֵינוּ בְּדִין "יוֹם אוֹ יוֹמַיִם" (שמות כא,כא); וְאַפִלּוּ מֵת לְאַחַר שָׁנָה, נֶהְרָג עָלָיו.&nbsp; לְכָּךְ נֶאֱמָר "בַּשֵּׁבֶט" (שמות כא,כ)--שֶׁלֹּא נָתְנָה לוֹ תּוֹרָה רְשׁוּת לְהַכּוֹתוֹ אֵלָא בְּשֵׁבֶט וּרְצוּעָה וְכַיּוֹצֶא בָּהֶן, לֹא הַכָּיַת רְצִיחָה.</p>

<p><b>ב,יד</b>&nbsp;&nbsp;[טו] הַמּוֹכֵר אֶת עַבְדּוֹ, וּפָסַק עִמּוֹ שֶׁיְּשַׁמְּשֶׁנּוּ שְׁלוֹשִׁים יוֹם, וְהִכָּהוּ אֶחָד מֵהֶן בְּתוֹךְ הַשְּׁלוֹשִׁים יוֹם, וֶהֱמִיתוֹ--הֲרֵי זֶה נֶהְרָג עָלָיו, וְאֵינוּ בְּדִין "יוֹם אוֹ יוֹמַיִם" (שמות כא,כא):&nbsp; הָרִאשׁוֹן, לְפִי שְׁאֵינוּ "כַּסְפּוֹ" (שם) הַמְּיֻחָד לוֹ; וְהַשֵּׁנִי, לְפִי שֶׁעֲדַיִן אֵינוּ תַּחְתָּיו.</p>

<p><b>ב,טו</b>&nbsp;&nbsp;[טז] וְכֵן מִי שֶׁחֶצְיוֹ עֶבֶד וְחֶצְיוֹ בֶּן חוֹרִין.&nbsp; וְעֶבֶד שֶׁלִּשְׁנֵי שֻׁתָּפִין--אֵינוּ בְּדִין "יוֹם אוֹ יוֹמַיִם" (שמות כא,כא), שֶׁהֲרֵי אֵינוּ לְאֶחָד מֵהֶן "כַּסְפּוֹ" (שם) הַמְּיֻחָד לוֹ; וּלְפִיכָּךְ נֶהְרָג עָלָיו כִּשְׁאָר הָעָם.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ג</h2>

<p><b>ג,א</b>&nbsp;&nbsp;הַמַּכֶּה אֶת חֲבֵרוֹ בְּזָדוֹן בְּאֶבֶן אוֹ בְּעֵץ, וֶהֱמִיתוֹ--אוֹמְדִין דָּבָר שֶׁהִכָּהוּ בּוֹ, וּמְקוֹם שֶׁהִכָּהוּ עָלָיו, אִם רָאוּי אוֹתוֹ חֵפֶץ לְהָמִית בְּאֵבֶר זֶה, אוֹ אֵינוּ רָאוּי:&nbsp; שֶׁנֶּאֱמָר "בְּאֶבֶן יָד אֲשֶׁר-יָמוּת בָּהּ הִכָּהוּ .&nbsp;.&nbsp;. אוֹ בִּכְלִי עֵץ-יָד אֲשֶׁר-יָמוּת בּוֹ הִכָּהוּ" (במדבר לה,יז-יח), עַד שֶׁיִּהְיֶה בּוֹ כְּדֵי לְהָמִית.&nbsp; וְאֵינוּ דּוֹמֶה מַכֵּהוּ עַל לִבּוֹ לְמַכֵּהוּ עַל יְרֵכוֹ; [ב] הוֹאִיל וְנֶאֱמָר "אֲשֶׁר-יָמוּת בָּהּ" (במדבר לה,יז; במדבר לה,כג), מִכָּאן שֶׁאוֹמְדִין מְקוֹם הַמַּכָּה.</p>

<p><b>ג,ב</b>&nbsp;&nbsp;כְּשֵׁם שֶׁאוֹמְדִין הַחֵפֶץ שֶׁהִכָּה בּוֹ וּמְקוֹם הַמַּכָּה, כָּךְ אוֹמְדִין כּוֹחַ הַהַכָּיָה--שֶׁנֶּאֱמָר "בְּאֶבֶן יָד" (במדבר לה,יז), מִכָּאן שֶׁמְּשַׁעֲרִין אֶת הַיָּד:&nbsp; אֵינוּ דּוֹמֶה זוֹרֵק אֶבֶן בַּחֲבֵרוֹ בְּרִחוּק שְׁתֵּי אַמּוֹת לְזוֹרֵק בּוֹ בְּרִחוּק עֶשֶׂר, שֶׁבְּרִחוּק עֶשֶׂר יִהְיֶה כּוֹחָהּ יָתֵר; וְאֵינוּ דּוֹמֶה זוֹרֵק בְּרִחוּק עֶשֶׂר לְזוֹרֵק בְּרִחוּק מֵאָה אַמָּה, שֶׁבְּרִחוּק הַמָּקוֹם בְּיוֹתֵר יִתְמַעַט כּוֹחַ הַהַכָּיָה.</p>

<p><b>ג,ג</b>&nbsp;&nbsp;וְכֵן מְשַׁעֲרִין הַמַּכָּה עַצְמָהּ; וּמְשַׁעֲרִין כּוֹחַ הַהוֹרֵג, וְכוֹחַ הַנֶּהְרָג--אִם הוּא גָּדוֹל אוֹ קָטָן, אוֹ חָזָק אוֹ חַלָּשׁ, אוֹ בָּרִיא אוֹ חוֹלֶה, וְכֵן כָּל כַּיּוֹצֶא בְּזֶה:&nbsp; שֶׁנֶּאֱמָר "אֲשֶׁר-יָמוּת בָּהּ" (במדבר לה,יז; במדבר לה,כג)--מִיתָתוֹ שֶׁלְּזֶה, מְשַׁעֲרִין כָּל סִבּוֹתֶיהָ.</p>

<p><b>ג,ד</b>&nbsp;&nbsp;כְּלִי בַּרְזֶל, לֹא נָתְנָה לוֹ תּוֹרָה שֵׁעוּר--שֶׁנֶּאֱמָר "וְאִם-בִּכְלִי בַרְזֶל הִכָּהוּ וַיָּמֹת, רֹצֵחַ הוּא" (במדבר לה,טז), וְאַפִלּוּ בְּמַחַט:&nbsp; וְהוּא, שֶׁיִּהְיֶה לוֹ חֹד כְּמוֹ מַחַט אוֹ שְׁפוּד אוֹ סַכִּין וְכַיּוֹצֶא בָּהֶן; אֲבָל אִם הִכָּהוּ בְּעֶשֶׁת שֶׁלְּבַרְזֶל וְכַיּוֹצֶא בָּהּ, אוֹמְדִין אוֹתָהּ כְּמוֹ שֶׁאוֹמְדִין הָאֶבֶן אוֹ הָעֵץ.</p>

<p><b>ג,ה</b>&nbsp;&nbsp;הַמַּכֶּה אֶת חֲבֵרוֹ בְּלֹא כְּלִי וֶהֱמִיתוֹ, כְּגוֹן שֶׁהִכָּהוּ בְּיָדוֹ אוֹ בְּרַגְלוֹ אוֹ נְגָפוֹ בְּרֹאשׁוֹ וֶהֱמִיתוֹ--מְשַׁעֲרִין כּוֹחַ הַמַּכֶּה, וְכוֹחַ הַנֶּהְרָג, וּמְקוֹם הַמַּכָּה:&nbsp; אֵינוּ דּוֹמֶה דּוֹחֵף חֲבֵרוֹ בְּאֶצְבָּעוֹ, לְבוֹעֵט בּוֹ בְּרַגְלוֹ בְּכָל כּוֹחוֹ; וְאֵינוּ דּוֹמֶה מַכֵּהוּ עַל לִבּוֹ, לְמַכֵּהוּ עַל מָתְנָיו; וְאֵינוּ דּוֹמֶה חַלָּשׁ הַמַּכֶּה אֶת הַבָּרִיא הֶחָזָק, לְבָרִיא חָזָק הַמַּכֶּה חַלָּשׁ אוֹ חוֹלֶה.</p>

<p><b>ג,ו</b>&nbsp;&nbsp;וּמְנַיִן שֶׁמְּשַׁעֲרִין בְּכָל אֵלּוּ, שֶׁנֶּאֱמָר "אוֹ בְאֵיבָה הִכָּהוּ בְיָדוֹ, וַיָּמֹת--מוֹת-יוּמַת הַמַּכֶּה" (במדבר לה,כא):&nbsp; אַף עַל פִּי שֶׁנֶּאֱמָר "בְּיָדוֹ", הִצְרִיךְ הַכָּתוּב לִהְיוֹת הַהַכָּיָה "בְּאֵיבָה"--מִכְּלָל שֶׁמְּשַׁעֲרִין אֶת כּוֹחַ הַהַכָּיָה.</p>

<p><b>ג,ז</b>&nbsp;&nbsp;וְכֵן הַדּוֹחֵף אֶת חֲבֵרוֹ מֵרֹאשׁ הַגָּג, וְנָפַל וּמֵת--מְשַׁעֲרִין גֹּבַהּ הַמָּקוֹם שֶׁהִפִּילוֹ מֵעָלָיו, וְכוֹחַ הַנִּדְחָף:&nbsp; שְׁאֵינוּ דּוֹמֶה בֶּן יוֹמוֹ שֶׁנָּפַל לְגָדוֹל שֶׁנָּפַל.&nbsp; וּמְנַיִן שֶׁמְּשַׁעֲרִין גֹּבַהּ הַמָּקוֹם, שֶׁנֶּאֱמָר "וְאִם-בְּשִׂנְאָה, יֶהְדֳּפֶנּוּ" (במדבר לה,כ).&nbsp; וְיֵרָאֶה לִי שֶׁכָּל מָקוֹם שְׁאֵין בְּגָבְהוֹ עֲשָׂרָה טְפָחִים--אֵין בּוֹ כְּדֵי לְהָמִית, כְּדֶרֶךְ שֶׁאָמְרוּ בַּבּוֹר לְעִנְיַן בְּהֵמָה.</p>

<p><b>ג,ח</b>&nbsp;&nbsp;אֶחָד הַמַּכֶּה אֶת חֲבֵרוֹ בְּאֶבֶן אוֹ בְּעֵץ, אוֹ שֶׁהִכָּהוּ בְּגוּשׁ שֶׁלַּאֲדָמָה אוֹ בְּגוּשׁ שֶׁלְּמֶלַח וְגָפְרִית, אוֹ בְּסַל מָלֵא עָפָר אוֹ צְרוֹרוֹת, וְאַפִלּוּ בְּפֶלַח שֶׁלִּדְבֵלָה:&nbsp; שֶׁנֶּאֱמָר "אֲשֶׁר-יָמוּת בָּהּ" (במדבר לה,יז; במדבר לה,כג)--כָּל שְׁהוּא רָאוּי לְהָמִית, וְהַכֹּבֶד הוּא שֶׁמֵּמִית.</p>

<p><b>ג,ט</b>&nbsp;&nbsp;הַדּוֹחֵף אֶת חֲבֵרוֹ לְתוֹךְ הַמַּיִם אוֹ לְתוֹךְ הָאֵשׁ, אוֹמְדִין אוֹתוֹ--אִם יָכוֹל לַעֲלוֹת מִשָּׁם, פָּטוּר מִמִּיתַת בֵּית דִּין; וְאִם אֵינוּ יָכוֹל לַעֲלוֹת, חַיָּב.&nbsp; וְכֵן אִם כָּבַשׁ עָלָיו בְּתוֹךְ הַיָּם אוֹ בְּתוֹךְ הָאֵשׁ, עַד שֶׁלֹּא נִשְׁאַר בּוֹ כּוֹחַ לַעֲלוֹת וּמֵת--חַיָּב, אַף עַל פִּי שְׁאֵינוּ הוּא הַדּוֹחֵף בַּתְּחִלָּה.</p>

<p><b>ג,י</b>&nbsp;&nbsp;וְהוּא הַדִּין לְמַנִּיחַ יָדוֹ עַל פִּי חֲבֵרוֹ וְחֻטְמוֹ עַד שֶׁהִנִּיחוֹ מְפַרְפֵּר וְאֵינוּ יָכוֹל לִחְיוֹת, אוֹ שֶׁכְּפָתוֹ וְהִנִּיחוֹ בַּצִּנָּה אוֹ בַּחַמָּה עַד שֶׁמֵּת, אוֹ שֶׁבָּנָה עָלָיו מָקוֹם עַד שֶׁמָּנַע מִמֶּנּוּ הָרוּחַ, אוֹ שֶׁהִכְנִיסוֹ לִמְעָרָה וּבַיִת וְעִשַּׁן עָלָיו עַד שֶׁמֵּת, אוֹ שֶׁהִכְנִיסוֹ לְבַיִת שֶׁלְּשַׁיִשׁ וְהִדְלִיק עָלָיו נֵר עַד שֶׁהֱמִיתוֹ הַהֶבֶל--בְּכָל אֵלּוּ נֶהְרָג עָלָיו, שֶׁזֶּה כְּמִי שֶׁחֲנָקוֹ בְּיָדוֹ.</p>

<p><b>ג,יא</b>&nbsp;&nbsp;[י] אֲבָל הַכּוֹפֵת אֶת חֲבֵרוֹ וְהִנִּיחוֹ בָּרָעָב עַד שֶׁמֵּת, אוֹ שֶׁכְּפָתוֹ וְהִנִּיחוֹ בִּמְקוֹם שֶׁסּוֹף הַצִּנָּה אוֹ הַחַמָּה לָבוֹא לְשָׁם, וּבָאָה וֶהֱמִיתַתּוּ, אוֹ שֶׁכָּפָה עָלָיו גִּגִּית, אוֹ שֶׁפָּרַע עָלָיו אֶת הַמַּעְזֵבָה, אוֹ שֶׁהִשִּׁיךְ בּוֹ אֶת הַנָּחָשׁ, וְאֵין צָרִיךְ לוֹמַר אִם שִׁסָּה בּוֹ כֶּלֶב אוֹ נָחָשׁ--בְּכָל אֵלּוּ אֵין בֵּית דִּין מְמִיתִין אוֹתוֹ, וַהֲרֵי הוּא רוֹצֵחַ; וְדוֹרֵשׁ דָּמִים, דּוֹרֵשׁ מִמֶּנּוּ דָּם.</p>

<p><b>ג,יב</b>&nbsp;&nbsp;[יא] וְכֵן הַדּוֹחֵף חֲבֵרוֹ לְבוֹר, וְהָיָה שָׁם סֻלָּם בַּבּוֹר שֶׁיָּכוֹל לַעֲלוֹת עָלָיו, אוֹ שֶׁזָּרַק בּוֹ חֵץ, וְהָיָה תָּרִיס בְּיָדוֹ לְהָגֵן עָלָיו, וּבָא אַחֵר וְסִלַּק אֶת הַסֻּלָּם וְהֵסִיר אֶת הַתָּרִיס--שְׁנֵיהֶן אֵינָן נֶהְרָגִין בְּבֵית דִּין.&nbsp; אַפִלּוּ הָיָה הַדּוֹחֵף עַצְמוֹ, הוּא שֶׁחָזַר וְסִלַּק אֶת הַסֻּלָּם--פָּטוּר מִמִּיתַת בֵּית דִּין; וְנִדְרָשׁ מִמֶּנּוּ דָּם.</p>

<p><b>ג,יג</b>&nbsp;&nbsp;[יב] הַזּוֹרֵק צְרוֹר בְּכוֹתָל, וְחָזְרָה הָאֶבֶן לַאֲחוֹרֶיהָ וְהָרְגָה--חַיָּב מִיתַת בֵּית דִּין, שֶׁמִּכּוֹחוֹ הִיא בָּאָה.&nbsp; וְכָל אֵלּוּ שֶׁמְּשַׂחֲקִין בְּכַדּוּר שֶׁהִתְרוּ בָּהֶן וְהָרְגוּ--בְּתוֹךְ אַרְבַּע אַמּוֹת, פְּטוּרִין; חוּץ לְאַרְבַּע אַמּוֹת, אַפִלּוּ לְסוֹף מֵאָה אַמָּה--חַיָּבִין:&nbsp; וְהוּא, שֶׁיֵּשׁ בָּהּ כְּדֵי לְהָמִית כְּמוֹ שֶׁבֵּאַרְנוּ.&nbsp; [יג] זָרַק אֶבֶן לְמַעְלָה, וְהָלְכָה לַצְּדָדִין וְהָרְגָה--חַיָּב.</p>

<p><b>ג,יד</b>&nbsp;&nbsp;הַכּוֹפֵת אֶת חֲבֵרוֹ, וְהִנִּיחוּ בִּמְקוֹם שְׁאֵינוּ יָכוֹל לִבְרֹחַ, וְהֵצִיף עָלָיו מַיִם, וּמֵת--הֲרֵי זֶה נֶהְרָג עָלָיו:&nbsp; וְהוּא, שֶׁיָּמוּת מִכּוֹחַ רִאשׁוֹן הַבָּא מִמַּעֲשָׂיו.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ד</h2>

<p><b>ד,א</b>&nbsp;&nbsp;הַמִּתְכַּוֵּן לַהְרֹג אֶת זֶה, וְהָרַג אֶת זֶה--פָּטוּר מִמִּיתַת בֵּית דִּין, וּמִן הַתַּשְׁלוּמִין; וּמִן הַגָּלוּת, לְפִי שְׁאֵין עָרֵי מִקְלָט קוֹלְטוֹת אוֹתוֹ כְּמוֹ שֶׁיִּתְבָּאַר.&nbsp; לְפִיכָּךְ הַזּוֹרֵק אֶבֶן לְתוֹךְ עֵדָה מִיִּשְׂרָאֵל, וְהָרַג אֶחָד מֵהֶן--פָּטוּר מִמִּיתַת בֵּית דִּין.</p>

<p><b>ד,ב</b>&nbsp;&nbsp;נִתְכַּוַּן לְהַכּוֹת חֲבֵרוֹ עַל מָתְנָיו, וְלֹא הָיָה בַּכְּלִי כְּדֵי לְהָמִית עַל מָתְנָיו, וְהָלְכָה לָהּ הָאֶבֶן עַל לִבּוֹ, וְהָיָה בָּהּ כְּדֵי לְהָמִית עַל לִבּוֹ, וּמֵת, אוֹ שֶׁנִּתְכַּוַּן לְהַכּוֹתוֹ עַל לִבּוֹ, וְהָיָה בָּהּ כְּדֵי לְהָמִית עַל לִבּוֹ, וְהָלְכָה לָהּ עַל מָתְנָיו, וְלֹא הָיָה בָּהּ כְּדֵי לְהָמִית עַל מָתְנָיו, וּמֵת--פָּטוּר מִמִּיתַת בֵּית דִּין; וְאֵינוּ גּוֹלֶה, שְׁאֵין הַהוֹרֵג בְּכַוָּנָה גּוֹלֶה.</p>

<p><b>ד,ג</b>&nbsp;&nbsp;אֲבָל אִם נִתְכַּוַּן לְהַכּוֹתוֹ עַל מָתְנָיו, וְהָיָה בָּהּ כְּדֵי לְהָמִית עַל מָתְנָיו, וְהָלְכָה לָהּ עַל לִבּוֹ, וּמֵת--הֲרֵי זֶה נֶהְרָג.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ד</b>&nbsp;&nbsp;[ג] הַמַּכֶּה אֶת חֲבֵרוֹ בְּאֶבֶן אוֹ בְּאֶגְרוֹף וְכַיּוֹצֶא בָּהֶן, אוֹמְדִין אוֹתוֹ:&nbsp; אִם אֲמָדוּהוּ לְחיִּים, נוֹתֵן חֲמִשָּׁה דְּבָרִים וְנִפְטָר; וְאַפִלּוּ חָלָה הַמֻּכֶּה, וְהִכְבִּיד וּמֵת מֵחֲמַת הַמַּכָּה--הֲרֵי זֶה פָּטוּר.</p>

<p><b>ד,ה</b>&nbsp;&nbsp;וְאִם אֲמָדוּהוּ לְמִיתָה--אוֹסְרִין אֶת הַמַּכֶּה בְּבֵית הַסֹּהַר מִיָּד, וּמַמְתִּינִים לְזֶה; אִם מֵת, יֵהָרֵג הַמַּכֶּה.&nbsp; וְאִם הֵקַל, וְנִתְרַפֵּא רְפוּאָה שְׁלֵמָה, וְהָלַךְ בַּשּׁוּק עַל רַגְלָיו כִּשְׁאָר הַבְּרִיאִים--מְשַׁלֵּם הַמַּכֶּה חֲמִשָּׁה דְּבָרִים, וְנִפְטָר.</p>

<p><b>ד,ו</b>&nbsp;&nbsp;[ד] זֶה שֶׁנֶּאֱמָר בַּתּוֹרָה "עַל-מִשְׁעַנְתּוֹ" (שמות כא,יט)--אֵינוּ שֶׁיְּהַלַּךְ וְהוּא נִשְׁעָן עַל הַמַּטֶּה אוֹ עַל אַחֵר, שֶׁאַפִלּוּ הַנּוֹטֶה לָמוּת יָכוֹל לְהַלַּךְ עַל הַמִּשְׁעֶנֶת; לֹא נֶאֱמָר "מִשְׁעַנְתּוֹ" אֵלָא שֶׁיִּהְיֶה מְהַלֵּךְ עַל מִשְׁעֶנֶת כּוֹחוֹ, וְלֹא יִהְיֶה צָרִיךְ כּוֹחַ אַחֵר לְהִשָּׁעֵן עָלָיו.</p>

<p><b>ד,ז</b>&nbsp;&nbsp;[ה] אֲמָדוּהוּ לְמִיתָה, וְהֵקַל מִמַּה שֶׁהָיָה, וּלְאַחַר מִכָּאן הִכְבִּיד וּמֵת--הֲרֵי זֶה נֶהְרָג; וְאֵין אוֹמְדִין אוֹתוֹ אֹמֶד שֵׁנִי כְּשֶׁהֵקַל, שֶׁרַגְלַיִם לַדָּבָר.</p>

<p><b>ד,ח</b>&nbsp;&nbsp;[ו] הִכּוּהוּ עֲשָׂרָה בְּנֵי אָדָם בְּעֶשֶׂר מַקְלוֹת, וּמֵת--בֵּין שֶׁהִכּוּהוּ בְּזֶה אַחַר זֶה בֵּין שֶׁהִכּוּהוּ כְּאַחַת, כֻּלָּן פְּטוּרִין מִמִּיתַת בֵּית דִּין:&nbsp; שֶׁנֶּאֱמָר "כָּל-נֶפֶשׁ אָדָם" (ויקרא כד,יז), עַד שֶׁיִּהְיֶה אֶחָד שֶׁהָרַג כָּל הַנֶּפֶשׁ.&nbsp; וְהוּא הַדִּין לִדְחָפוּהוּ שְׁנַיִם אוֹ שֶׁכְּבָשׁוּהוּ שְׁנַיִם לְתוֹךְ הַמַּיִם, אוֹ שֶׁהָיוּ רַבִּים יוֹשְׁבִים וְיָצָא חֵץ מִבֵּינֵיהֶן וְהָרַג--כֻּלָּן פְּטוּרִין.</p>

<p><b>ד,ט</b>&nbsp;&nbsp;[ז] זָרְקוּ בּוֹ עֲשָׂרָה אֶבֶן זֶה אַחַר זֶה, וְכָל אַחַת מֵהֶן אֵין בָּהּ כְּדֵי לְהָמִית, וְזָרַק אֶחָד אֶבֶן בָּאַחֲרוֹנָה, וְיֵשׁ בָּהּ כְּדֵי לְהָמִית וּמֵת--הֲרֵי זֶה הָאַחֲרוֹן נֶהְרָג עָלָיו.</p>

<p><b>ד,י</b>&nbsp;&nbsp;רוֹצֵחַ שֶׁנִּגְמַר דִּינוֹ, וְנִתְעָרַב בַּאֲחֵרִים, וְלֹא נוֹדַע מִי הוּא מֵהֶן--כֻּלָּן פְּטוּרִין.&nbsp; וְרוֹצֵחַ שֶׁלֹּא נִגְמַר דִּינוֹ, שֶׁנִּתְעָרַב בְּרוֹצְחִים אֲחֵרִים שֶׁנִּגְמַר דִּינָן--כֻּלָּן פְּטוּרִין מִן הַמִּיתָה, שְׁאֵין גּוֹמְרִין דִּינוֹ שֶׁלָּאָדָם אֵלָא בְּפָנָיו; וְאוֹסְרִין אֶת כֻּלָּן.</p>

<p><b>ד,יא</b>&nbsp;&nbsp;[ח] הַהוֹרֵג נְפָשׁוֹת, וְלֹא הָיוּ שְׁנֵי הָעֵדִים רוֹאִין אוֹתוֹ כְּאַחַת, אֵלָא רָאָהוּ הָאֶחָד אַחַר הָאֶחָד, אוֹ שֶׁהָרַג בִּפְנֵי שְׁנֵי עֵדִים בְּלֹא הַתְרָאָה, אוֹ שֶׁהֻכְחֲשׁוּ הָעֵדִים בַּבְּדִיקוֹת וְלֹא הֻכְחֲשׁוּ בַּחֲקִירוֹת--כָּל אֵלּוּ הָרַצְחָנִין, כּוֹנְסִין אוֹתָן לַכִּיפָה וּמַאֲכִילִין אוֹתָן לֶחֶם צָר וּמַיִם לַחַץ עַד שֶׁיֵּצְרוּ מְעֵיהֶן; וְאַחַר כָּךְ מַאֲכִילִים אוֹתָן שְׂעוֹרִים, עַד שֶׁכְּרֵסָם נִבְקַעַת מִכֹּבֶד הַחֹלִי.</p>

<p><b>ד,יב</b>&nbsp;&nbsp;[ט] וְאֵין עוֹשִׂין דָּבָר זֶה לִשְׁאָר מְחֻיְּבֵי מִיתוֹת בֵּית דִּין--אֵלָא אִם נִתְחַיַּב מִיתָה, מְמִיתִין אוֹתוֹ; וְאִם אֵינוּ חַיָּב מִיתָה, פּוֹטְרִין אוֹתוֹ:&nbsp; שֶׁאַף עַל פִּי שֶׁיֵּשׁ עֲווֹנוֹת חֲמוּרִין מִשְּׁפִיכוּת דָּמִים, אֵין בָּהֶן הַשְׁחָתַת יִשּׁוּבוֹ שֶׁלָּעוֹלָם כִּשְׁפִיכוּת דָּמִים.&nbsp; אַפִלּוּ עֲבוֹדָה זָרָה, וְאֵין צָרִיךְ לוֹמַר עֲרָיוֹת אוֹ חִלּוּל שַׁבָּת--אֵינָן כִּשְׁפִיכוּת דָּמִים:&nbsp; שֶׁאֵלּוּ הָעֲווֹנוֹת הֶן מֵעֲבֵרוֹת שֶׁבֵּין אָדָם לְהַקָּדוֹשׁ בָּרוּךְ הוּא, אֲבָל שְׁפִיכוּת דָּמִים מֵעֲבֵרוֹת שֶׁבֵּינוֹ לְבֵין חֲבֵרוֹ.&nbsp; וְכָל מִי שֶׁיֵּשׁ בְּיָדוֹ עָווֹן זֶה, הֲרֵי הוּא רָשָׁע גָּמוּר; וְאֵין כָּל הַמִּצְווֹת שֶׁעָשָׂה כָּל יָמָיו שְׁקוּלִין כְּנֶגֶד עָווֹן זֶה, וְלֹא יַצִּילוּ אוֹתוֹ מִן הַדִּין--שֶׁנֶּאֱמָר "אָדָם, עָשֻׁק בְּדַם-נָפֶשׁ .&nbsp;.&nbsp;." (משלי כח,יז).</p>

<p><b>ד,יג</b>&nbsp;&nbsp;צֵא וּלְמַד מֵאַחְאָב עוֹבֵד עֲבוֹדָה זָרָה, שֶׁהֲרֵי נֶאֱמָר בּוֹ "רַק, לֹא-הָיָה כְאַחְאָב" (מלכים&nbsp;א כא,כה); וּכְשֶׁנִּסְדְרוּ עֲווֹנוֹתָיו וְזָכִיּוֹתָיו לִפְנֵי אֱלֹהֵי הָרוּחוֹת, לֹא נִמְצָא לוֹ עָווֹן שֶׁחִיְּבוֹ כְּלָיָה וְלֹא הָיָה שָׁם דָּבָר אַחֵר שֶׁשָּׁקוּל כְּנֶגְדוֹ אֵלָא דְּמֵי נָבוֹת:&nbsp; שֶׁנֶּאֱמָר "וַתֵּצֵא הָרוּחַ, וַתַּעֲמֹד לִפְנֵי ה'" (ראה מלכים&nbsp;א כב,כא; דברי הימים&nbsp;ב יח,כ), זוֹ רוּחַ נָבוֹת; וְנֶאֱמָר לָהּ "תְּפַתֶּה וְגַם-תּוּכָל" (מלכים&nbsp;א כב,כב; דברי הימים&nbsp;ב יח,כא).&nbsp; וַהֲרֵי הוּא הָרָשָׁע לֹא הָרַג בְּיָדוֹ, אֵלָא סִבַּב; קַל וְחֹמֶר לַהוֹרֵג בְּיָדוֹ.</p>

<p><b>ד,יד</b>&nbsp;&nbsp;[י] הַמִּינִים, וְהֶם עוֹבְדֵי עֲבוֹדָה זָרָה מִיִּשְׂרָאֵל, אוֹ הָעוֹשֶׂה עֲבֵרוֹת לְהַכְעִיס, אַפִלּוּ אָכַל נְבֵלָה אוֹ לָבַשׁ שַׁעַטְנֵז לְהַכְעִיס, הֲרֵי זֶה מִין, וְהָאֲפֵיקוֹרוֹסִין, וְהֶן שֶׁכּוֹפְרִין בַּתּוֹרָה וּבַנְּבוּאָה מִיִּשְׂרָאֵל--מִצְוָה לְהָרְגָן:&nbsp; אִם יֵשׁ בְּיָדוֹ כּוֹחַ לְהָרְגָן בְּסַיִף בְּפַרְהֶסְיָה, הוֹרֵג; וְאִם לָאו, יָבוֹא עֲלֵיהֶן בַּעֲלִילוֹת עַד שֶׁיְּסַבַּב הֲרִיגָתָן.</p>

<p><b>ד,טו</b>&nbsp;&nbsp;כֵּיצַד:&nbsp; רָאָה אֶחָד מֵהֶן שֶׁנָּפַל לִבְאֵר, וְהַסֻּלָּם בַּבְּאֵר--קוֹדֵם וּמְסַלֵּק הַסֻּלָּם, וְאוֹמֵר לוֹ הֲרֵינִי טָרוּד לְהוֹרִיד בְּנִי מִן הַגָּג וְאַחְזִירֶנּוּ לָךְ.&nbsp; וְכַיּוֹצֶא בִּדְבָרִים אֵלּוּ.</p>

<p><b>ד,טז</b>&nbsp;&nbsp;[יא] אֲבָל הַגּוֹיִים שְׁאֵין בֵּינֵינוּ וּבֵינֵיהֶם מִלְחָמָה, וְרוֹעֵי בְּהֵמָה דַּקָּה מִיִּשְׂרָאֵל וְכַיּוֹצֶא בָּהֶן--אֵין מְסַבְּבִים לָהֶן הַמִּיתָה.&nbsp; וְאָסוּר לְהַצִּילָן; אִם נָטוּ לָמוּת, כְּגוֹן שֶׁרָאָה אֶחָד מֵהֶן שֶׁנָּפַל לַיָּם--אֵינוּ מַעֲלֵהוּ:&nbsp; שֶׁנֶּאֱמָר "לֹא תַעֲמֹד עַל-דַּם רֵעֶךָ" (ויקרא יט,טז), וְאֵין זֶה רֵעֶךָ.</p>

<p><b>ד,יז</b>&nbsp;&nbsp;[יב] בַּמֶּה דְּבָרִים אֲמוּרִים, בְּיִשְׂרָאֵל בַּעַל עֲבֵרוֹת הָעוֹמֵד בְּרִשְׁעוֹ וְשׁוֹנֶה בּוֹ תָּמִיד, כְּגוֹן הָרוֹעִים בְּהֵמָה דַּקָּה שֶׁפָּקְרוּ בְּגָזֵל, וְהֶם הוֹלְכִים בְּאִוַּלְתָּן.&nbsp; אֲבָל יִשְׂרָאֵל בַּעַל עֲבֵרוֹת שְׁאֵינוּ עוֹמֵד בְּרִשְׁעוֹ תָּמִיד, אֵלָא עוֹשֶׂה עֲבֵרוֹת לַהֲנָיַת עַצְמוֹ, כְּגוֹן אוֹכֵל נְבֵלוֹת לְתֵאָבוֹן--מִצְוָה לְהַצִּילוֹ, וְאָסוּר לַעֲמֹד עַל דָּמוֹ.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ה</h2>

<p><b>ה,א</b>&nbsp;&nbsp;כָּל הַהוֹרֵג בִּשְׁגָגָה--גּוֹלֶה מִמְּדִינָה שֶׁהָרַג בָּהּ לְעָרֵי מִקְלָט, וּמִצְוַת עֲשֵׂה לְהַגְלוֹתוֹ:&nbsp; שֶׁנֶּאֱמָר "וְיָשַׁב בָּהּ, עַד-מוֹת הַכֹּהֵן הַגָּדֹל" (במדבר לה,כה).&nbsp; וְהֻזְהֲרוּ בֵּית דִּין שֶׁלֹּא לִקַּח כֹּפֶר מִן הָרוֹצֵחַ בִּשְׁגָגָה כְּדֵי לֵישֵׁב בְּעִירוֹ, שֶׁנֶּאֱמָר "וְלֹא-תִקְחוּ כֹפֶר, לָנוּס אֶל-עִיר מִקְלָטוֹ" (במדבר לה,לב).</p>

<p><b>ה,ב</b>&nbsp;&nbsp;אֵין הָרוֹצֵחַ בִּשְׁגָגָה גּוֹלֶה, אֵלָא אִם כֵּן מֵת הַנֶּהְרָג מִיָּד; אֲבָל אִם חָבַל בּוֹ בִּשְׁגָגָה, אַף עַל פִּי שֶׁאֲמָדוּהוּ לְמִיתָה, וְחָלָה וּמֵת--אֵינוּ גּוֹלֶה:&nbsp; שֶׁמֶּא הוּא קֵרַב אֶת מִיתַת עַצְמוֹ, אוֹ הָרוּחַ נִכְנְסָה בְּחַבּוּרָתוֹ וַהֲרָגַתּוּ.&nbsp; אַפִלּוּ שָׁחַט בּוֹ כָּל שְׁנֵי הַסִּימָנִים, וְעָמַד מְעַט--אֵינוּ גּוֹלֶה עַל יָדוֹ.&nbsp; לְפִיכָּךְ אִם לֹא פִרְכַּס כְּלָל, אוֹ שֶׁשְּׁחָטוֹ בִּמְקוֹם שְׁאֵין הָרוּחַ מְנַשֶּׁבֶת בּוֹ כְּגוֹן בַּיִת סָתוּם שֶׁלְּשַׁיִשׁ--הֲרֵי זֶה גּוֹלֶה.&nbsp; וְכֵן כָּל כַּיּוֹצֶא בְּזֶה.</p>

<p><b>ה,ג</b>&nbsp;&nbsp;יִשְׂרָאֵל שֶׁהָרַג בִּשְׁגָגָה אֶת הָעֶבֶד, אוֹ אֶת גֵּר תּוֹשָׁב--גּוֹלֶה.&nbsp; וְכֵן הָעֶבֶד שֶׁהָרַג בִּשְׁגָגָה אֶת יִשְׂרָאֵל, אוֹ אֶת גֵּר תּוֹשָׁב; וְכֵן גֵּר תּוֹשָׁב שֶׁהָרַג אֶת גֵּר תּוֹשָׁב, אוֹ אֶת הָעֶבֶד בִּשְׁגָגָה--גּוֹלֶה, שֶׁנֶּאֱמָר "וְהָיְתָה לִבְנֵי יִשְׂרָאֵל, וְלַגֵּר וְלַתּוֹשָׁב בְּתוֹכָם" (ראה במדבר לה,טו).</p>

<p><b>ה,ד</b>&nbsp;&nbsp;גֵּר תּוֹשָׁב שֶׁהָרַג אֶת יִשְׂרָאֵל בִּשְׁגָגָה--אַף עַל פִּי שְׁהוּא שׁוֹגֵג, הֲרֵי זֶה נֶהְרָג:&nbsp; אָדָם מוּעָד לְעוֹלָם.&nbsp; וְכֵן גֵּר תּוֹשָׁב שֶׁהָרַג גֵּר תּוֹשָׁב מִפְּנֵי שֶׁעָלָה עַל דַּעְתּוֹ שֶׁמֻּתָּר לְהָרְגוֹ, הֲרֵי זֶה קָרוֹב לְמֵזִיד; וְנֶהְרָג עָלָיו, הוֹאִיל וְנִתְכַּוַּן לְהָרְגוֹ.&nbsp; וְגוֹי שֶׁהָרַג אֶת הַגּוֹי בִּשְׁגָגָה--אֵין עָרֵי מִקְלַט קוֹלְטוֹת אוֹתוֹ, שֶׁנֶּאֱמָר "וְהָיְתָה לִבְנֵי יִשְׂרָאֵל" (ראה במדבר לה,טו).</p>

<p><b>ה,ה</b>&nbsp;&nbsp;הַבֵּן שֶׁהָרַג אֶת אָבִיו בִּשְׁגָגָה, גּוֹלֶה.&nbsp; וְכֵן הָאָב שֶׁהָרַג אֶת בְּנוֹ בִּשְׁגָגָה, גּוֹלֶה עַל יָדוֹ:&nbsp; בַּמֶּה דְּבָרִים אֲמוּרִים, בְּשֶׁהֲרָגוֹ שֶׁלֹּא בְּשָׁעַת לִמּוּד, אוֹ שֶׁהָיָה מְלַמְּדוֹ אֻמָּנוּת אַחֶרֶת שְׁאֵינוּ צָרִיךְ לָהּ.&nbsp; אֲבָל אִם יִסַּר אֶת בְּנוֹ כְּדֵי לְלַמְּדוֹ תּוֹרָה אוֹ חָכְמָה אוֹ אֻמָּנוּת, וּמֵת--פָּטוּר.</p>

<p><b>ה,ו</b>&nbsp;&nbsp;וְכֵן הָרָב הַמַּכֶּה אֶת תַּלְמִידוֹ, אוֹ שְׁלוּחַ בֵּית דִּין שֶׁהִכָּה אֶת בַּעַל דִּין הַנִּמְנָע מִלָּבוֹא לַדִּין, וֶהֱמִיתוֹ בִּשְׁגָגָה--פְּטוּרִין מִן הַגָּלוּת:&nbsp; שֶׁנֶּאֱמָר "לַחְטֹב עֵצִים" (דברים יט,ה), לְדִבְרֵי הָרְשׁוּת; יָצָא הָאָב הַמַּכֶּה אֶת בְּנוֹ, וְהָרָב הָרוֹדֶה אֶת תַּלְמִידוֹ, וּשְׁלוּחַ בֵּית דִּין--שֶׁהֲרֵי שָׁגְגוּ וְהָרְגוּ, בְּשָׁעַת עֲשִׂיַּת הַמִּצְוָה.</p>

<p><b>ה,ז</b>&nbsp;&nbsp;בַּתְּחִלָּה, אֶחָד שׁוֹגֵג וְאֶחָד מֵזִיד, מַקְדִּימִין לְעָרֵי מִקְלָט; וּבֵית דִּין שֶׁלְּאוֹתָהּ הָעִיר שֶׁהָרַג בָּהּ שׁוֹלְחִין וּמְבִיאִין אוֹתוֹ מִשָּׁם, וְדָנִין אוֹתוֹ--שֶׁנֶּאֱמָר "וְשָׁלְחוּ זִקְנֵי עִירוֹ, וְלָקְחוּ אֹתוֹ מִשָּׁם" (דברים יט,יב).&nbsp; מִי שֶׁנִּתְחַיַּב מִיתָה--מְמִיתִין אוֹתוֹ, שֶׁנֶּאֱמָר "וְנָתְנוּ אֹתוֹ, בְּיַד גֹּאֵל הַדָּם" (שם); מִי שֶׁנִּפְטָר--פּוֹטְרִים אוֹתוֹ, שֶׁנֶּאֱמָר "וְהִצִּילוּ הָעֵדָה אֶת-הָרֹצֵחַ, מִיַּד גֹּאֵל הַדָּם" (במדבר לה,כה); מִי שֶׁנִּתְחַיַּב גָּלוּת--מַחְזִירִין אוֹתוֹ לִמְקוֹמוֹ, שֶׁנֶּאֱמָר "וְהֵשִׁיבוּ אֹתוֹ הָעֵדָה, אֶל-עִיר מִקְלָטוֹ" (שם).</p>

<p><b>ה,ח</b>&nbsp;&nbsp;כְּשֶׁמְּשִׁיבִין אוֹתוֹ, מוֹסְרִין לוֹ שְׁנֵי תַּלְמִידֵי חֲכָמִים:&nbsp; שֶׁמֶּא יַהַרְגֶנּוּ גּוֹאֵל הַדָּם בַּדֶּרֶךְ; וְאוֹמְרִין לָהֶם אַל תִּנְהֲגוּ בּוֹ מִנְהַג שׁוֹפְכֵי דָּמִים, בְּשׁוֹגֵג בָּא מַעֲשֶׂה לְיָדוֹ.</p>

<p><b>ה,ט</b>&nbsp;&nbsp;רוֹצֵחַ בִּשְׁגָגָה שֶׁהֲרָגוֹ גּוֹאֵל הַדָּם חוּץ לִתְחוּם עִיר מִקְלָטוֹ--פָּטוּר, שֶׁנֶּאֱמָר "וְלוֹ, אֵין מִשְׁפַּט-מָוֶת" (דברים יט,ו).&nbsp; [י] אֶחָד הַהוֹרְגוֹ בַּדֶּרֶךְ קֹדֶם שֶׁיִּכָּנֵס לְעִיר מִקְלָטוֹ, אוֹ שֶׁהֲרָגוֹ בַּחֲזִירָתוֹ עִם הַשְּׁנַיִם שֶׁשּׁוֹמְרִין אוֹתוֹ.&nbsp; נִכְנַס לְעִיר מִקְלָטוֹ, וְיָצָא חוּץ לִתְחוּמָהּ בְּזָדוֹן--הֲרֵי זֶה הִתִּיר עַצְמוֹ לְמִיתָה, וּרְשׁוּת לְגוֹאֵל הַדָּם לְהָרְגוֹ; וְאִם הֲרָגוֹ כָּל אָדָם--אֵין חַיָּבִין עָלָיו, שֶׁנֶּאֱמָר "אֵין לוֹ, דָּם" (במדבר לה,כז).</p>

<p><b>ה,י</b>&nbsp;&nbsp;[יא] יָצָא חוּץ לִתְחוּם עִיר מִקְלָטוֹ בִּשְׁגָגָה--כָּל הַהוֹרְגוֹ, בֵּין גּוֹאֵל הַדָּם בֵּין שְׁאָר אָדָם--גּוֹלֶה עַל יָדוֹ; הֲרָגוֹ בְּתוֹךְ תְּחוּם עִיר מִקְלָטוֹ, אַפִלּוּ גּוֹאֵל הַדָּם--הֲרֵי זֶה נֶהְרָג עָלָיו.</p>

<p><b>ה,יא</b>&nbsp;&nbsp;[יב] הַמִּזְבֵּחַ קוֹלֵט--שֶׁהֲרֵי נֶאֱמָר בְּהוֹרֵג בְּזָדוֹן "מֵעִם מִזְבְּחִי, תִּקָּחֶנּוּ לָמוּת" (שמות כא,יד), מִכְּלָל שֶׁהַהוֹרֵג בִּשְׁגָגָה אֵינוּ נֶהְרָג בַּמִּזְבֵּחַ.&nbsp; לְפִיכָּךְ הַהוֹרֵג בִּשְׁגָגָה, וּקְלָטוֹ מִזְבֵּחַ, וַהֲרָגוֹ שָׁם גּוֹאֵל הַדָּם--הֲרֵי זֶה נֶהְרָג עָלָיו, כְּמוֹ שֶׁהֲרָגוֹ בְּתוֹךְ עִיר מִקְלָטוֹ.</p>

<p><b>ה,יב</b>&nbsp;&nbsp;[יג] אֵין קוֹלֵט אֵלָא גַּגּוֹ שֶׁלְּמִזְבַּח בֵּית הָעוֹלָמִים בִּלְבָד; וְאֵינוּ קוֹלֵט אֵלָא כּוֹהֵן, וַעֲבוֹדָה בְּיָדוֹ.&nbsp; אֲבָל זָר, אוֹ כּוֹהֵן שְׁאֵינוּ עוֹבֵד עֲבוֹדָה בְּשָׁעָה שֶׁנֶּהְרָג, אוֹ שֶׁהָיָה עוֹבֵד וְלֹא הָיָה עַל גַּגּוֹ אֵלָא סָמוּךְ לַמִּזְבֵּחַ, אוֹ אוֹחֵז בְּקַרְנוֹתָיו--אֵינוּ נִקְלָט.&nbsp; [יד] וְכָל מִי שֶׁקְּלָטוֹ הַמִּזְבֵּחַ, אֵין מַנִּיחִין אוֹתוֹ שָׁם; אֵלָא מוֹסְרִין לוֹ שׁוֹמְרִין, וּמַגְלִין אוֹתוֹ לְעָרֵי מִקְלָט.</p>

<p><b>ה,יג</b>&nbsp;&nbsp;בַּמֶּה דְּבָרִים אֲמוּרִים, בִּמְחֻיָּב גָּלוּת.&nbsp; אֲבָל מִי שֶׁפָּחַד מִן הַמֶּלֶךְ שֶׁלֹּא יַהַרְגֶנּוּ בְּדִין הַמַּלְכוּת, אוֹ מִבֵּית דִּין שֶׁלֹּא יַהַרְגוּהוּ בְּהוֹרָאַת שָׁעָה, וּבָרַח לַמִּזְבֵּחַ וְנִסְמַךְ לוֹ, וְאַפִלּוּ הָיָה זָר--הֲרֵי זֶה נִצּוֹל; וְאֵין לוֹקְחִין אוֹתוֹ מֵעַל הַמִּזְבֵּחַ לָמוּת לְעוֹלָם, אֵלָא אִם כֵּן נִתְחַיַּב מִיתַת בֵּית דִּין בְּעֵדוּת גְּמוּרָה וְהַתְרָאָה, כִּשְׁאָר כָּל הֲרוּגֵי בֵּית דִּין תָּמִיד.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ו</h2>

<p><b>ו,א</b>&nbsp;&nbsp;שְׁלוֹשָׁה הֶם הַהוֹרְגִים בְּלֹא כַּוָּנָה:&nbsp; [ב] יֵשׁ הוֹרֵג בִּשְׁגָגָה וְהַעְלָמָה גְּמוּרָה, וְזֶה הוּא שֶׁנֶּאֱמָר בּוֹ "וַאֲשֶׁר לֹא צָדָה, וְהָאֱלֹהִים אִנָּה לְיָדוֹ" (שמות כא,יג).&nbsp; וְדִינוֹ שֶׁיִּגְלֶה לְעָרֵי מִקְלָט, וְיִנָּצֵל כְּמוֹ שֶׁבֵּאַרְנוּ.</p>

<p><b>ו,ב</b>&nbsp;&nbsp;[ג] וְיֵשׁ הוֹרֵג בִּשְׁגָגָה, וְתִהְיֶה הַשְּׁגָגָה קְרוֹבָה לְאֹנֶס; וְהוּא שֶׁיֵּארַע בְּמִיתַת זֶה מְאֹרַע פֶּלֶא, שְׁאֵינוּ מָצוּי בְּרֹב מְאֹרָעוֹת בְּנֵי אָדָם.&nbsp; וְדִינוֹ שְׁהוּא פָּטוּר מִן הַגָּלוּת; וְאִם הֲרָגוֹ גּוֹאֵל הַדָּם, נֶהְרָג עָלָיו.</p>

<p><b>ו,ג</b>&nbsp;&nbsp;[ד] וְיֵשׁ הוֹרֵג בִּשְׁגָגָה, וְתִהְיֶה הַשְּׁגָגָה קְרוֹבָה לְזָדוֹן; וְהוּא שֶׁיִּהְיֶה בַּדָּבָר כְּמוֹ פְּשִׁיעָה, אוֹ שֶׁהָיָה לוֹ לְהִזָּהֵר וְלֹא נִזְהַר.&nbsp; וְדִינוֹ שְׁאֵינוּ גּוֹלֶה:&nbsp; מִפְּנֵי שֶׁעֲווֹנוֹ חָמוּר, אֵין גָּלוּת מְכַפֶּרֶת לוֹ; וְאֵין עָרֵי מִקְלַט קוֹלְטוֹת אוֹתוֹ, שְׁאֵינָן קוֹלְטוֹת אֵלָא הַמְּחֻיָּב גָּלוּת בִּלְבָד.</p>

<p><b>ו,ד</b>&nbsp;&nbsp;לְפִיכָּךְ אִם מְצָאוֹ גּוֹאֵל הַדָּם בְּכָל מָקוֹם, וַהֲרָגוֹ--פָּטוּר.&nbsp; [ה] וּמַה יַעֲשֶׂה זֶה, יֵשֵׁב וְיִשְׁמֹר עַצְמוֹ מִגּוֹאֵל הַדָּם.&nbsp; וְכֵן כָּל הָרַצְחָנִים שֶׁהָרְגוּ בְּעֵד אֶחָד, אוֹ בְּלֹא הַתְרָאָה, וְכַיּוֹצֶא בָּהֶן--אִם הֲרָגָן גּוֹאֵל הַדָּם, אֵין לָהֶם דָּמִים:&nbsp; לֹא יִהְיוּ אֵלּוּ חֲמוּרִים מֵהַהוֹרֵג בְּלֹא כַּוָּנָה.</p>

<p><b>ו,ה</b>&nbsp;&nbsp;[ו] כֵּיצַד:&nbsp; הַזּוֹרֵק אֶבֶן לִרְשׁוּת הָרַבִּים וְהָרַג, אוֹ הַסּוֹתֵר כּוֹתָלוֹ לִרְשׁוּת הָרַבִּים וְנָפְלָה אֶבֶן וְהֵמִיתָה--בֵּין שֶׁסְּתָרוֹ בַּיּוֹם, בֵּין שֶׁסְּתָרוֹ בַּלַּיְלָה--הֲרֵי זֶה קָרוֹב לְמֵזִיד, וְאֵינוּ נִקְלָט:&nbsp; מִפְּנֵי שֶׁזּוֹ פְּשִׁיעוּת הִיא, שֶׁהֲרֵי הָיָה לוֹ לְעַיַּן וְאַחַר כָּךְ יִזְרֹק אוֹ יִסְתֹּר.</p>

<p><b>ו,ו</b>&nbsp;&nbsp;[ז] סְתָרוֹ לָאַשְׁפָּה בַּלַּיְלָה--אִם הָרַבִּים מְצוּיִין בָּהּ--הֲרֵי זֶה קָרוֹב לְמֵזִיד, וְאֵינוּ נִקְלָט; וְאִם אֵין הָרַבִּים מְצוּיִין בָּהּ כְּלָל--הֲרֵי זֶה קָרוֹב לְאֹנֶס, וּפָטוּר מִן הַגָּלוּת.&nbsp; [ח] הָיְתָה הָאַשְׁפָּה עֲשׂוּיָה לְהִפָּנוֹת בָּהּ בַּלַּיְלָה, וְאֵינָהּ עֲשׂוּיָה לְהִפָּנוֹת בָּהּ בַּיּוֹם, וְנִקְרָה אָדָם וְיָשַׁב שָׁם, וְנָפְלָה עָלָיו אֶבֶן בְּשָׁעַת סְתִירָה וּמֵת--הֲרֵי זֶה גּוֹלֶה.</p>

<p><b>ו,ז</b>&nbsp;&nbsp;וְאִם אַחַר שֶׁנָּפְלָה הָאֶבֶן, בָּא זֶה וְיָשַׁב שָׁם וְנָפְלָה עָלָיו וּמֵת--הֲרֵי זֶה פָּטוּר מִן הַגָּלוּת.&nbsp; [ט] וְכֵן הַזּוֹרֵק אֶת הָאֶבֶן, וְאַחַר שֶׁיָּצַאת מִיָּדוֹ הוֹצִיא הַלָּה אֶת רֹאשׁוֹ וְקִבְּלָהּ וּמֵת--פָּטוּר מִן הַגָּלוּת:&nbsp; שֶׁנֶּאֱמָר "וּמָצָא אֶת-רֵעֵהוּ" (דברים יט,ה), פְּרָט לַמַּמְצִיא עַצְמוֹ.</p>

<p><b>ו,ח</b>&nbsp;&nbsp;[י] הַשּׂוֹנֵא שֶׁהָרַג בִּשְׁגָגָה--אֵינוּ נִקְלָט, שֶׁנֶּאֱמָר "וְהוּא לֹא-אוֹיֵב לוֹ" (במדבר לה,כג):&nbsp; חֶזְקָתוֹ שְׁהוּא קָרוֹב לְמֵזִיד.&nbsp; וְאֵיזֶה הוּא שׂוֹנֵא, זֶה שֶׁלֹּא דִבַּר עִמּוֹ שְׁלוֹשָׁה יָמִים מִפְּנֵי הָאֵיבָה; וְכֵן אִם נִכְנַס לְקֶרֶן זָוִית וֶהֱמִיתוֹ שָׁם בִּשְׁגָגָה, אוֹ שֶׁדְּחָפוֹ בְּגוּפוֹ, אוֹ שֶׁנִּתְכַּוַּן לִזְרֹק שְׁתַּיִם וְזָרַק אַרְבַּע, אוֹ שֶׁעָלָה עַל דַּעְתּוֹ שֶׁמֻּתָּר לַהְרֹג, אוֹ שֶׁנִּתְכַּוַּן לַהְרֹג אֶת זֶה וְהָרַג אֶת זֶה, אַפִלּוּ נִתְכַּוַּן לַהְרֹג גּוֹי אוֹ בְּהֵמָה וְנִמְצְאוּ יִשְׂרָאֵל--הֲרֵי כָּל אֵלּוּ קְרוֹבִין לְמֵזִיד, וְאֵינָן נִקְלָטִין.</p>

<p><b>ו,ט</b>&nbsp;&nbsp;[יא] הַנִּכְנָס לַחֲצַר בַּעַל הַבַּיִת שֶׁלֹּא בִּרְשׁוּת, וַהֲרָגוֹ בַּעַל הַבַּיִת בִּשְׁגָגָה--פָּטוּר מִן הַגָּלוּת:&nbsp; שֶׁנֶּאֱמָר "וַאֲשֶׁר יָבֹא אֶת-רֵעֵהוּ בַיַּעַר" (דברים יט,ה)--מַה יַעַר שֶׁיֵּשׁ רְשׁוּת לַנֶּהְרָג לְהִכָּנֵס לְשָׁם, אַף כָּל כַּיּוֹצֶא בּוֹ.&nbsp; לְפִיכָּךְ הַנִּכְנָס לְחָנוּת הַנַּגָּר שֶׁלֹּא בִּרְשׁוּת, וְנִתְּזָה בְּקַעַת, וְטָפְחָה לוֹ עַל פָּנָיו, וּמֵת--פָּטוּר מִגָּלוּת; וְאִם נִכְנַס בִּרְשׁוּת, הֲרֵי זֶה גּוֹלֶה.</p>

<p><b>ו,י</b>&nbsp;&nbsp;[יב] מִי שֶׁהָיָה דּוֹלֶה אֶת הֶחָבִית לְהַעֲלוֹתָהּ לַגָּג, וְנִפְסַק הַחֶבֶל וְנָפְלָה עַל חֲבֵרוֹ וַהֲרָגַתְהוּ, אוֹ שֶׁהָיָה עוֹלֶה בְּסֻלָּם, וְנָפַל עַל חֲבֵרוֹ וַהֲרָגוֹ--פָּטוּר מִן הַגָּלוּת:&nbsp; שֶׁזֶּה כְּמוֹ אָנוּס הוּא, שְׁאֵין זֶה דָּבָר הַקָּרוֹב לִהְיוֹת בְּרֹב הָעִתִּים אֵלָא כְּמוֹ פֶּלֶא הוּא.</p>

<p><b>ו,יא</b>&nbsp;&nbsp;אֲבָל אִם הָיָה מְשַׁלְשֵׁל אֶת הֶחָבִית, וְנָפְלָה עַל חֲבֵרוֹ וַהֲרָגַתְהוּ, הָיָה יוֹרֵד בְּסֻלָּם, וְנָפַל עַל חֲבֵרוֹ וַהֲרָגוֹ, הָיָה מְעַגֵּל בְּמַעְגָּלָה, וְנָפְלָה עַל חֲבֵרוֹ וַהֲרָגַתְהוּ--גּוֹלֶה:&nbsp; שֶׁנֶּאֱמָר "וַיַּפֵּל עָלָיו, וַיָּמֹת" (במדבר לה,כג), עַד שֶׁיִּפֹּל דֶּרֶךְ נְפִילָה.&nbsp; שֶׁהֲרֵי דֶּרֶךְ נְפִילָה מָצוּי בְּרֹב הָעִתִּים לְהֶזֵּק, וְדָבָר קָרוֹב הוּא לִהְיוֹת, שֶׁהֲרֵי טֶבַע הַכֹּבֶד לֵירַד לְמַטָּה בִּמְהֵרָה; הוֹאִיל וְלֹא זֵרַז עַצְמוֹ, וְתִקַּן מַעֲשָׂיו יָפֶה בְּשָׁעַת יְרִידָה--יִגְלֶה.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יב</b>&nbsp;&nbsp;[יג] קַצָּב שֶׁהָיָה מְקַצֵּב וְהִגְבִּיהַּ יָדוֹ בַּקּוּפִיס לַאֲחוֹרָיו, וְהִחְזִירוֹ לְשַׁבַּר הָעֶצֶם כְּדֶרֶךְ שֶׁהַקַּצָּבִים עוֹשִׂין--כָּל שֶׁיָּמוּת בַּהוֹלָכָה, שְׁהִיא הַגְבָּהָה מִלְּפָנָיו וִירִידָה מֵאֲחוֹרָיו--אֵינוּ גּוֹלֶה עָלָיו; וְכָל שֶׁיָּמוּת בַּהַחְזָרָה, שְׁהִיא עֲלִיָּה מֵאֲחוֹרָיו וִירִידָה לְפָנָיו--גּוֹלֶה.&nbsp; זֶה הַכְּלָל:&nbsp; כָּל שֶׁבְּדֶרֶךְ יְרִידָתוֹ, גּוֹלֶה; שֶׁלֹּא בְּדֶרֶךְ יְרִידָתוֹ, אֵינוּ גּוֹלֶה; וְאַפִלּוּ בִּירִידָה שְׁהִיא צֹרֶךְ עֲלִיָּה, אֵינוּ גּוֹלֶה.</p>

<p><b>ו,יג</b>&nbsp;&nbsp;[יד] כֵּיצַד:&nbsp; הָיָה עוֹלֶה בְּסֻלָּם, וְנִשְׁמְטָה שְׁלִיבָה מִתַּחַת רַגְלוֹ, וְנָפְלָה וְהֵמִיתָה--פָּטוּר מִן הַגָּלוּת.&nbsp; וְכֵן הַמִּתְכַּוֵּן לִזְרֹק בְּצַד זֶה, וְהָלְכָה לָהּ בְּצַד אַחֵר, אוֹ שֶׁהָיְתָה אֶבֶן מֻנַּחַת לוֹ בְּחֵיקוֹ וְלֹא הִכִּיר בָּהּ מֵעוֹלָם, וְעָמַד וְנָפְלָה וְהֵמִיתָה, וְכֵן הַסּוֹמֶה שֶׁהָרַג בִּשְׁגָגָה--כָּל אֵלּוּ פְּטוּרִין מִן הַגָּלוּת, מִפְּנֵי שְׁהֶן קָרוֹב לְאֹנֶס.</p>

<p><b>ו,יד</b>&nbsp;&nbsp;[טו] הָיְתָה אֶבֶן בְּחֵיקוֹ וְהִכִּיר בָּהּ וּשְׁכָחָהּ, וְעָמַד וְנָפְלָה וְהֵמִיתָה--גּוֹלֶה:&nbsp; שֶׁנֶּאֱמָר "בִּשְׁגָגָה" (במדבר לה,יא; במדבר לה,טו), מִכְּלָל שֶׁהָיְתָה לוֹ יְדִיעָה.</p>

<p><b>ו,טו</b>&nbsp;&nbsp;נִשְׁמַט הַבַּרְזֶל מִקַּתּוֹ, וְהָרַג--הֲרֵי זֶה גּוֹלֶה.&nbsp; נִשְׁמַט הַבַּרְזֶל מִן הָעֵץ הַמִּתְבַּקֵּעַ--אֵינוּ גּוֹלֶה, מִפְּנֵי שְׁאֵין זֶה מִכּוֹחוֹ אֵלָא מִכּוֹחַ כּוֹחוֹ; וְנִמְצָא כְּמוֹ אֹנֶס.&nbsp; וְכֵן הַזּוֹרֵק אֶבֶן לַתָּמָר לְהַפִּיל תְּמָרִים, וְנָפַל מִן הַתְּמָרִים עַל תִּינוֹק, וַהֲרָגוּהוּ--פָּטוּר, מִפְּנֵי שְׁהֶן בָּאִין מִכּוֹח כּוֹחוֹ.&nbsp; וְכֵן כָּל כַּיּוֹצֶא בְּזֶה מִשְּׁאָר הַסִּבּוֹת.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ז</h2>

<p><b>ז,א</b>&nbsp;&nbsp;תַּלְמִיד שֶׁגָּלָה לְעָרֵי מִקְלָט, מַגְלִין רִבּוֹ עִמּוֹ:&nbsp; שֶׁנֶּאֱמָר "וָחָי" (דברים ד,מב; דברים יט,ד; דברים יט,ה)--עֲשֵׂה לוֹ כְּדֵי שֶׁיִּחְיֶה, וְחַיֵּי בַּעֲלֵי חָכְמָה וּמְבַקְּשֶׁיהָ בְּלֹא תַּלְמוּד כְּמִיתָה חֲשׁוּבָה.&nbsp; וְכֵן הָרָב שֶׁגָּלָה, מַגְלִין יְשִׁיבָתוֹ עִמּוֹ.</p>

<p><b>ז,ב</b>&nbsp;&nbsp;עֶבֶד שֶׁגָּלָה לְעִיר מִקְלָט--אֵין רִבּוֹ חַיָּב לְזוּנוֹ, וּמַעֲשֵׂה יָדָיו לְרִבּוֹ.&nbsp; אִשָּׁה שֶׁגָּלָת לְעִיר מִקְלָט, בַּעְלָהּ חַיָּב לְזוּנָהּ, וְאֵינוּ יָכוֹל לוֹמַר לָהּ שְׂאִי מַעֲשֵׂה יָדַיִךְ בִּמְזוֹנוֹתַיִךְ, אֵלָא אִם כֵּן הָיוּ מַסְפִּיקִין לָהּ.</p>

<p><b>ז,ג</b>&nbsp;&nbsp;רוֹצֵחַ שֶׁנִּגְמַר דִּינוֹ לְהַגְלוֹתוֹ, וּמֵת קֹדֶם שֶׁיִּגְלֶה--מוֹלִיכִין עַצְמוֹתָיו לְשָׁם; וְרוֹצֵחַ שֶׁמֵּת בְּעִיר מִקְלָטוֹ, קוֹבְרִין אוֹתוֹ שָׁם.&nbsp; וּבְעֵת שֶׁיָּמוּת הַכּוֹהֵן הַגָּדוֹל, מוֹלִיכִין עַצְמוֹת הָרוֹצֵחַ מִשָּׁם לְקִבְרֵי אֲבוֹתָיו.</p>

<p><b>ז,ד</b>&nbsp;&nbsp;שְׁאָר הַלְּוִיִּים הַשּׁוֹכְנִים בְּעָרֵי מִקְלָט--כְּשֶׁיָּמוּת אֶחָד מֵהֶן, אֵינוּ נִקְבָּר בָּעִיר וְלֹא בְּתוֹךְ הַתְּחוּם:&nbsp; שֶׁנֶּאֱמָר "וּמִגְרְשֵׁיהֶם, יִהְיוּ לִבְהֶמְתָּם וְלִרְכֻשָׁם, וּלְכֹל, חַיָּתָם" (במדבר לה,ג)--לְחַיִּים נִתְּנוּ, וְלֹא לִקְבוּרָה.</p>

<p><b>ז,ה</b>&nbsp;&nbsp;רוֹצֵחַ שֶׁהָרַג בִּשְׁגָגָה בְּעִיר מִקְלָטוֹ--גּוֹלֶה בָּהּ מִשְּׁכוּנָה לִשְׁכוּנָה, וְאֵינוּ יוֹצֶא מִן הָעִיר.&nbsp; וּבֶן לֵוִי שֶׁהָרַג בִּמְדִינָתוֹ--גּוֹלֶה לִמְדִינָה אַחֶרֶת מֵעָרֵי הַלְּוִיִּים, לְפִי שֶׁכֻּלָּן קוֹלְטוֹת כְּמוֹ שֶׁיִּתְבָּאַר; וְאִם הָרַג חוּץ מֵעָרֵי הַלְּוִיִּים, וּבָרַח לְעִירוֹ--הֲרֵי זֶה קוֹלְטוֹ.</p>

<p><b>ז,ו</b>&nbsp;&nbsp;עִיר מִקְלָט שֶׁרֻבָּהּ רַצְחָנִים, אֵינָהּ קוֹלֶטֶת--שֶׁנֶּאֱמָר "וְדִבֶּר בְּאָזְנֵי זִקְנֵי הָעִיר-הַהִיא, אֶת-דְּבָרָיו" (יהושוע כ,ד), וְלֹא שֶׁשָּׁווּ דִּבְרֵיהֶם לִדְבָרָיו.&nbsp; וְכֵן עִיר שְׁאֵין בָּהּ זְקֵנִים--אֵינָהּ קוֹלֶטֶת, שֶׁנֶּאֱמָר "זִקְנֵי הָעִיר-הַהִיא".</p>

<p><b>ז,ז</b>&nbsp;&nbsp;רוֹצֵחַ שֶׁגָּלָה לְעִיר מִקְלָט, וְרָצוּ אַנְשֵׁי הָעִיר לְכַבְּדוֹ--יֹאמַר לָהֶם רוֹצֵחַ אֲנִי; אָמְרוּ לוֹ אַף עַל פִּי כֵן, מְקַבֵּל מֵהֶן.</p>

<p><b>ז,ח</b>&nbsp;&nbsp;הַגּוֹלֶה אֵינוּ יוֹצֶא מֵעִיר מִקְלָטוֹ לְעוֹלָם, וְאַפִלּוּ לִדְבַר מִצְוָה, אוֹ לְעֵדוּת בֵּין עֵדוּת מָמוֹן בֵּין עֵדוּת נְפָשׁוֹת:&nbsp; וְאַפִלּוּ לְהַצִּיל נֶפֶשׁ בְּעֵדוּתוֹ, אוֹ לְהַצִּיל מִיַּד הַגַּיִס, אוֹ מִיַּד הַנָּהָר, מִיַּד הַדְּלֵקָה, וּמִיַּד הַמַּפֹּלֶת.&nbsp; וְאַפִלּוּ כָּל יִשְׂרָאֵל צְרִיכִין לִתְשׁוּעָתוֹ כְּיוֹאָב בֶּן צְרוּיָה, אֵינוּ יוֹצֶא מִשָּׁם לְעוֹלָם עַד שֶׁיָּמוּת הַכּוֹהֵן הַגָּדוֹל.&nbsp; וְאִם יָצָא, הִתִּיר עַצְמוֹ לְמִיתָה כְּמוֹ שֶׁבֵּאַרְנוּ.</p>

<p><b>ז,ט</b>&nbsp;&nbsp;אֶחָד כּוֹהֵן גָּדוֹל הַמָּשׁוּחַ בְּשֶׁמֶן הַמִּשְׁחָה, וְאֶחָד הַמְּרֻבֶּה בִּבְגָדִים; וְאֶחָד כּוֹהֵן גְּדוֹל הָעוֹבֵד, וְאֶחָד הַכּוֹהֵן שֶׁעָבַר:&nbsp; כָּל אֶחָד מֵאַרְבַּעְתָּן שֶׁמֵּת, מַחְזִיר אֶת הָרוֹצֵחַ.&nbsp; אֲבָל מְשׁוּחַ מִלְחָמָה אֵינוּ מַחְזִיר, מִפְּנֵי שְׁהוּא כְּכוֹהֵן הִדְיוֹט.</p>

<p><b>ז,י</b>&nbsp;&nbsp;רוֹצֵחַ שֶׁנִּגְמַר דִּינוֹ לְגָלוּת, וְלֹא הָיָה שָׁם כּוֹהֵן גָּדוֹל, וְהַהוֹרֵג כּוֹהֵן גָּדוֹל, וְלֹא הָיָה שָׁם כּוֹהֵן גָּדוֹל אַחֵר, וְכוֹהֵן גָּדוֹל שֶׁהָרַג, וְלֹא הָיָה שָׁם כּוֹהֵן גָּדוֹל אַחֵר--הֲרֵי אֵלּוּ גּוֹלִין, וְאֵינָן יוֹצְאִין מֵעִיר מִקְלָט לְעוֹלָם.</p>

<p><b>ז,יא</b>&nbsp;&nbsp;נִגְמַר דִּינוֹ לְגָלוּת, וְאַחַר כָּךְ מֵת הַכּוֹהֵן הַגָּדוֹל קֹדֶם שֶׁיִּגְלֶה הָרוֹצֵחַ--הֲרֵי זֶה פָּטוּר מִן הַגָּלוּת.&nbsp; וְאִם עַד שֶׁלֹּא נִגְמַר דִּינוֹ מֵת הַכּוֹהֵן הַגָּדוֹל, וּמִנּוּ כּוֹהֵן אַחֵר תַּחְתָּיו, וְאַחַר כָּךְ נִגְמַר דִּינוֹ--הֲרֵי זֶה חוֹזֵר בְּמִיתָתוֹ שֶׁלַּשֵּׁנִי שֶׁנִּגְמַר דִּינוֹ בְּפָנָיו.</p>

<p><b>ז,יב</b>&nbsp;&nbsp;נִגְמַר דִּינוֹ, וְנִמְצָא הַכּוֹהֵן הַגָּדוֹל בֶּן גְּרוּשָׁה אוֹ בֶּן חֲלוּצָה--בָּטְלָה כְּהֻנָּה, וּכְאִלּוּ נִגְמַר דִּינוֹ בְּלֹא כּוֹהֵן גָּדוֹל, וְאֵינוּ יוֹצֶא מִשָּׁם לְעוֹלָם.</p>

<p><b>ז,יג</b>&nbsp;&nbsp;רוֹצֵחַ שֶׁשָּׁב לְעִירוֹ אַחַר מוֹת הַכּוֹהֵן הַגָּדוֹל, הֲרֵי הוּא כִּשְׁאָר כָּל אָדָם; וְאִם הֲרָגוֹ גּוֹאֵל הַדָּם--נֶהְרָג עָלָיו, שֶׁכְּבָר נִתְכַּפַּר לוֹ בְּגָלוּתוֹ.&nbsp; [יד] וְאַף עַל פִּי שֶׁנִּתְכַּפַּר לוֹ, אֵינוּ חוֹזֵר לַשְּׂרָרָה שֶׁהָיָה בָּהּ לְעוֹלָם, אֵלָא הֲרֵי הוּא מוּרָד מִגְּדֻלָּתוֹ כָּל יָמָיו, הוֹאִיל וּבָאָה תַּקְלָה זוֹ הַגְּדוֹלָה עַל יָדוֹ.</p>

<p><b>ז,יד</b>&nbsp;&nbsp;[טו] אַף עַל פִּי שֶׁהַחוֹבֵל בְּאָבִיו בְּזָדוֹן, חַיָּב מִיתַת בֵּית דִּין כְּמוֹ הַהוֹרֵג שְׁאָר אָדָם, אִם חָבַל בְּאָבִיו אוֹ בְּאִמּוֹ בִּשְׁגָגָה, אֵינוּ חַיָּב גָּלוּת:&nbsp; שֶׁלֹּא חִיְּבָה תּוֹרָה גָּלוּת אֵלָא לְהוֹרֵג נֶפֶשׁ אָדָם בִּשְׁגָגָה בִּלְבָד, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ח</h2>

<p><b>ח,א</b>&nbsp;&nbsp;מִצְוַת עֲשֵׂה לְהַפְרִישׁ עָרֵי מִקְלָט, שֶׁנֶּאֱמָר "שָׁלוֹשׁ עָרִים, תַּבְדִּיל לָךְ" (דברים יט,ב; דברים יט,ז); וְאֵין עָרֵי מִקְלָט נוֹהֲגוֹת אֵלָא בְּאֶרֶץ יִשְׂרָאֵל.&nbsp; [ב] וְשֵׁשׁ עָרִים הָיוּ:&nbsp; שָׁלוֹשׁ הִבְדִּיל מֹשֶׁה רַבֵּנוּ בְּעֵבֶר הַיַּרְדֵּן, וְשָׁלוֹשׁ הִבְדִּיל יְהוֹשׁוּעַ בְּאֶרֶץ כְּנַעַן.</p>

<p><b>ח,ב</b>&nbsp;&nbsp;[ג] אֵין אַחַת מֵעָרֵי מִקְלָט קוֹלֶטֶת, עַד שֶׁיֻּבְדְּלוּ כֻּלָּן--שֶׁנֶּאֱמָר "שֵׁשׁ-עָרֵי מִקְלָט, תִּהְיֶינָה לָכֶם" (במדבר לה,יג).&nbsp; וְהוֹדִיעָנוּ מֹשֶׁה רַבֵּנוּ שְׁאֵין שָׁלוֹשׁ שֶׁבְּעֵבֶר הַיַּרְדֵּן קוֹלְטוֹת, עַד שֶׁיֻּבְדְּלוּ שָׁלוֹשׁ שֶׁבְּאֶרֶץ כְּנַעַן.&nbsp; וְלָמָּה הִבְדִּילָן--אָמַר הוֹאִיל וּבָאָה מִצְוָה לְיָדִי, אֲקַיְּמֶנָּה.</p>

<p><b>ח,ג</b>&nbsp;&nbsp;[ד] בִּימֵי הַמֶּלֶךְ הַמָּשִׁיחַ מוֹסִיפִין שָׁלוֹשׁ אֲחֵרוֹת עַל אֵלּוּ הַשֵּׁשׁ, שֶׁנֶּאֱמָר "וְיָסַפְתָּ לְךָ עוֹד שָׁלֹשׁ עָרִים, עַל הַשָּׁלֹשׁ הָאֵלֶּה" (דברים יט,ט).&nbsp; וְהֵיכָן מוֹסִיפִין אוֹתָן--בְּעָרֵי הַקֵּינִי וְהַקְּנִיזִי וְהַקַּדְמוֹנִי, שֶׁנִּכְרַת לְאַבְרָהָם אָבִינוּ עֲלֵיהֶן בְּרִית, וַעֲדַיִן לֹא נִכְבְּשׁוּ; וַעֲלֵיהֶן נֶאֱמָר בַּתּוֹרָה "וְאִם-יַרְחִיב ה' אֱלֹהֶיךָ, אֶת-גְּבֻלְךָ, כַּאֲשֶׁר נִשְׁבַּע, לַאֲבֹתֶיךָ; וְנָתַן לְךָ אֶת-כָּל-הָאָרֶץ, אֲשֶׁר דִּבֶּר לָתֵת לַאֲבֹתֶיךָ .&nbsp;.&nbsp;. וְיָסַפְתָּ לְךָ עוֹד שָׁלֹשׁ עָרִים, עַל הַשָּׁלֹשׁ הָאֵלֶּה" (דברים יט,ח-ט).</p>

<p><b>ח,ד</b>&nbsp;&nbsp;[ה] וְחַיָּבִין בֵּית דִּין לְכַוַּן הַדְּרָכִים לְעָרֵי מִקְלָט, וּלְתַקַּן אוֹתָם וּלְהַרְחִיבָן; וּמְסִירִין מֵהֶן כָּל מִכְשׁוֹל וְכָל תַּקְלָה, וְאֵין מַנִּיחִין בַּדֶּרֶךְ לֹא תֵּל, וְלֹא גַּיְא וְלֹא נָהָר אֵלָא עוֹשִׂין עָלָיו גֶּשֶׁר כְּדֵי שֶׁלֹּא לְעַכַּב אֶת הַבּוֹרֵחַ לְשָׁם:&nbsp; שֶׁנֶּאֱמָר "תָּכִין לְךָ, הַדֶּרֶךְ" (דברים יט,ג).&nbsp; וְרֹחַב דֶּרֶךְ עָרֵי מִקְלָט, אֵין פָּחוּת מִשְּׁלוֹשִׁים וּשְׁתַּיִם אַמּוֹת.&nbsp; וּמִקְלָט מִקְלָט הָיָה כָּתוּב עַל פָּרָשַׁת דְּרָכִים, כְּדֵי שֶׁיַּכִּירוּ הָרַצְחָנִים וְיִפְנוּ לְשָׁם.</p>

<p><b>ח,ה</b>&nbsp;&nbsp;[ו] בַּחֲמִשָּׁה עָשָׂר בַּאֲדָר בְּכָל שָׁנָה, בֵּית דִּין מוֹצִיאִין שְׁלוּחִים לְתַקַּן הַדְּרָכִים; וְכָל מָקוֹם שֶׁמְּצָאוּהוּ שֶׁנִּתְקַלְקַל, מְתַקְּנִים אוֹתוֹ.&nbsp; וּבֵית דִּין שֶׁנִּתְרַשְּׁלוּ בְּדָבָר זֶה, מַעֲלֶה עֲלֵיהֶן הַכָּתוּב כְּאִלּוּ שָׁפְכוּ דָּמִים.</p>

<p><b>ח,ו</b>&nbsp;&nbsp;[ז] וְכֵן מוֹשְׁחִין בֵּין כָּל עִיר וְעִיר מֵעָרֵי מִקְלָט בִּתְחִלַּת הַפְרָשָׁתָן, עַד שֶׁיִּהְיוּ מְשֻׁלָּשׁוֹת בְּשׁוֹוֶה--שֶׁנֶּאֱמָר "תָּכִין לְךָ, הַדֶּרֶךְ, וְשִׁלַּשְׁתָּ אֶת-גְּבוּל אַרְצְךָ" (דברים יט,ג).</p>

<p><b>ח,ז</b>&nbsp;&nbsp;[ח] עָרֵי מִקְלָט--אֵין עוֹשִׂין אוֹתָן לֹא עֲיָרוֹת קְטַנּוֹת, וְלֹא כְּרָכִים גְּדוֹלִים, אֵלָא עֲיָרוֹת בֵּינוֹנִיּוֹת.&nbsp; וְאֵין מוֹשִׁיבִין אוֹתָן אֵלָא בִּמְקוֹם שְׁוָקִים, וּבִמְקוֹם הַמַּיִם; וְאִם אֵין שָׁם מַיִם, מַכְנִיסִין לְתוֹכָן מַיִם.&nbsp; וְאֵין מוֹשִׁיבִין אוֹתָן אֵלָא בִּמְקוֹם אַכְלוּסִין.&nbsp; נִתְמַעֲטוּ אַכְלוּסֵיהֶן, מוֹסִיפִין עֲלֵיהֶן; נִתְמַעֲטוּ דִּיּוּרֵיהֶן, מַכְנִיסִין לְתוֹכָן כּוֹהֲנִים לְוִיִּים וְיִשְׂרְאֵלִיִּים.&nbsp; וְאֵין פּוֹרְסִין בְּתוֹכָן מְצוּדוֹת, וְאֵין מַפְשִׁילִין בְּתוֹכָן חֲבָלִים, כְּדֵי שֶׁלֹּא תִהְיֶה רֶגֶל גּוֹאֵל הַדָּם מְצוּיָה שָׁם.</p>

<p><b>ח,ח</b>&nbsp;&nbsp;[ט] כָּל עָרֵי הַלְּוִיִּים קוֹלְטוֹת, וְכָל אַחַת מֵהֶן עִיר מִקְלָט הִיא:&nbsp; שֶׁנֶּאֱמָר "וַעֲלֵיהֶם תִּתְּנוּ, אַרְבָּעִים וּשְׁתַּיִם עִיר.&nbsp; כָּל-הֶעָרִים, אֲשֶׁר תִּתְּנוּ לַלְוִיִּם--אַרְבָּעִים וּשְׁמֹנֶה, עִיר" (במדבר לה,ו-ז)--הִקִּישָׁן הַכָּתוּב כֻּלָּן זוֹ לְזוֹ, לִקְלֹט.&nbsp; [י] וּמַה הֶפְרֵשׁ יֵשׁ בֵּין עָרֵי מִקְלָט שֶׁהֻבְדְּלוּ לְמִקְלָט, וּבֵין שְׁאָר עָרֵי הַלְּוִיִּים:&nbsp; שֶׁעָרֵי מִקְלָט קוֹלְטוֹת בֵּין לַדַּעַת בֵּין שֶׁלֹּא לַדַּעַת, הוֹאִיל וְנִכְנַס בָּהֶן נִקְלַט; וּשְׁאָר עָרֵי הַלְּוִיִּים, אֵין קוֹלְטוֹת אֵלָא לַדַּעַת.&nbsp; וְרוֹצֵחַ הַדָּר בְּעָרֵי מִקְלָט, אֵינוּ נוֹתֵן שְׂכַר בֵּיתוֹ; וְהַדָּר בִּשְׁאָר עָרֵי הַלְּוִיִּים, נוֹתֵן שָׂכָר לְבַעַל הַבַּיִת.</p>

<p><b>ח,ט</b>&nbsp;&nbsp;[יא] כָּל עִיר הַקּוֹלֶטֶת, תְּחוּמָהּ קוֹלֵט כָּמוֹהָ.&nbsp; אִילָן שְׁהוּא עוֹמֵד בְּתוֹךְ תְּחוּם עָרֵי מִקְלָט, וְנוֹפוֹ נוֹטֶה חוּץ לַתְּחוּם--מִשֶּׁיַּגִּיעַ תַּחַת הַנּוֹף, נִקְלַט; הָיָה עוֹמֵד חוּץ לַתְּחוּם, וְנוֹפוֹ נוֹטֶה לְתוֹךְ הַתְּחוּם--מִשֶּׁיַּגִּיעַ לְעִיקָרוֹ, נִקְלַט.&nbsp; וְהַהוֹרְגוֹ שָׁם, נֶהְרָג עָלָיו.&nbsp; וְאַף עַל פִּי שֶׁהַתְּחוּם קוֹלֵט, אֵין הָרוֹצֵחַ דָּר בּוֹ:&nbsp; שֶׁנֶּאֱמָר "וְיָשַׁב בָּהּ" (במדבר לה,כה)--"בָּהּ", וְלֹא בִּתְחוּמָהּ.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ט</h2>

<p><b>ט,א</b>&nbsp;&nbsp;הָרוּג שֶׁנִּמְצָא נוֹפֵל בָּאָרֶץ, וְלֹא נוֹדַע מִי הִכָּהוּ--מַנִּיחִין אוֹתוֹ בִּמְקוֹמוֹ, וְיוֹצְאִין חֲמִשָּׁה זְקֵנִים מִבֵּית דִּין הַגָּדוֹל שֶׁבִּירוּשָׁלַיִם, שֶׁנֶּאֱמָר "וְיָצְאוּ זְקֵנֶיךָ, וְשֹׁפְטֶיךָ" (דברים כא,ב); וּמוֹדְדִין מִמֶּנּוּ אֶל הֶעָרִים שֶׁסְּבִיבוֹת הֶחָלָל.&nbsp; אַפִלּוּ נִמְצָא בְּצַד עִיר זוֹ, שֶׁהַדָּבָר יָדוּעַ בַּוַּדַּאי שְׁהִיא הַקְּרוֹבָה--מִצְוָה לִמְדֹּד.</p>

<p><b>ט,ב</b>&nbsp;&nbsp;אַחַר שֶׁמּוֹדְדִין, וְנוֹדְעָה הָעִיר הַקְּרוֹבָה--קוֹבְרִין אֶת הַנֶּהְרָג בִּמְקוֹמוֹ, וְחוֹזְרִין זִקְנֵי יְרוּשָׁלַיִם לִמְקוֹמָן.&nbsp; וּבֵית דִּין שֶׁלְּאוֹתָהּ הָעִיר מְבִיאִין עֶגְלַת בָּקָר מִשֶּׁלְּאַנְשֵׁי אוֹתָהּ הָעִיר; וּמוֹרִידִין אוֹתָהּ אֶל נַחַל שְׁהוּא שׁוֹטֵף בְּחָזְקָה, וְזֶה הוּא "אֵיתָן" (דברים כא,ד) הָאָמוּר בַּתּוֹרָה.</p>

<p><b>ט,ג</b>&nbsp;&nbsp;וְעוֹרְפִין אוֹתָהּ שָׁם בַּקּוּפִיס מֵאֲחוֹרֶיהָ.&nbsp; וּבֵית דִּין שֶׁלְּאוֹתָהּ הָעִיר, עִם כָּל זִקְנֵי הָעִיר אַפִלּוּ הֶם מֵאָה--הַכֹּל רוֹחֲצִין אֶת יְדֵיהֶן שָׁם, בִּמְקוֹם עֲרִיפָתָהּ שֶׁלָּעֶגְלָה.</p>

<p><b>ט,ד</b>&nbsp;&nbsp;וְאוֹמְרִים שָׁם בְּתוֹךְ הַנַּחַל בִּלְשׁוֹן הַקֹּדֶשׁ, "יָדֵינוּ, לֹא שָׁפְכוּ אֶת-הַדָּם הַזֶּה, וְעֵינֵינוּ, לֹא רָאוּ" (דברים כא,ז):&nbsp; כְּלוֹמַר שֶׁלֹּא בָא לְיָדֵינוּ הַנֶּהְרָג הַזֶּה, וּפְטַרְנוּהוּ בְּלֹא מְזוֹנוֹת; וְלֹא רְאִינוּהוּ, וְהִנַּחְנוּהוּ בְּלֹא לְוָיָה.&nbsp; וְהַכּוֹהֲנִים אוֹמְרִים בִּלְשׁוֹן הַקֹּדֶשׁ, "כַּפֵּר לְעַמְּךָ יִשְׂרָאֵל אֲשֶׁר-פָּדִיתָ, ה', וְאַל-תִּתֵּן דָּם נָקִי, בְּקֶרֶב עַמְּךָ יִשְׂרָאֵל" (דברים כא,ח); וְהוֹלְכִין לָהֶן.&nbsp; וְהַקָּדוֹשׁ בָּרוּךְ הוּא מְכַפֵּר עַל הַדָּם, שֶׁנֶּאֱמָר "וְנִכַּפֵּר לָהֶם, הַדָּם" (שם).</p>

<p><b>ט,ה</b>&nbsp;&nbsp;[ד] כְּשֶׁמּוֹדְדִין מִן הֶחָלָל, מְדַקְדְּקִין בַּמִּדָּה, וְאֵין מְקַדְּדִין בָּהּ.&nbsp; וְאֵין מוֹדְדִין אֵלָא לְעִיר שֶׁיֵּשׁ בָּהּ בֵּית דִּין שֶׁלְּעֶשְׂרִים וּשְׁלוֹשָׁה; וְאֵין מוֹדְדִין לִירוּשָׁלַיִם, שְׁאֵין יְרוּשָׁלַיִם מְבִיאָה עֶגְלָה עֲרוּפָה, לְפִי שֶׁלֹּא נִתְחַלְּקָה לַשְּׁבָטִים, וְנֶאֱמָר "בָּאֲדָמָה אֲשֶׁר ה' אֱלֹהֶיךָ נֹתֵן לְךָ לְרִשְׁתָּהּ" (דברים כא,א).</p>

<p><b>ט,ו</b>&nbsp;&nbsp;[ה] נִמְצָא קָרוֹב לִירוּשָׁלַיִם, אוֹ לְעִיר שְׁאֵין בָּהּ בֵּית דִּין--מַנִּיחִין אוֹתָהּ, וּמוֹדְדִין אֶל שְׁאָר הָעֲיָרוֹת הַסְּמוּכוֹת לוֹ.&nbsp; נִמְצָא סָמוּךְ לַסְּפָר, אוֹ לְעִיר שֶׁיֵּשׁ בָּהּ גּוֹיִים--אֵין מוֹדְדִין כָּל עִיקָר, שֶׁהֲרֵי זֶה בְּחֶזְקַת שֶׁהֲרָגוּהוּ גּוֹיִים.</p>

<p><b>ט,ז</b>&nbsp;&nbsp;[ו] אֵין הָעִיר הַקְּרוֹבָה מְבִיאָה, אֵלָא בִּזְמָן שֶׁמִּנְיַן הָעָם שֶׁבָּהּ כְּמוֹ מִנְיַן הָעִיר הָרְחוֹקָה מִמֶּנָּה; אֲבָל אִם הָיוּ אֵלּוּ שֶׁבָּרְחוֹקָה מְרֻבִּין עַל אַנְשֵׁי הַקְּרוֹבָה מִמֶּנָּה--הוֹלְכִין אַחַר הָרֹב, וְהַמְּרֻבִּין מְבִיאִין הָעֶגְלָה:&nbsp; [ז] אַף עַל פִּי שֶׁהוֹלְכִין אַחַר הָרֹב מִן הַתּוֹרָה, וְהוֹלְכִין אַחַר הַקָּרוֹב--הָרֹב עוֹדֵף.</p>

<p><b>ט,ח</b>&nbsp;&nbsp;נִמְצָא הַנֶּהְרָג מְכֻוָּן בֵּין שְׁתֵּי עֲיָרוֹת, וְאַנְשֵׁי זוֹ כְּאַנְשֵׁי זוֹ בְּשׁוֹוֶה--יָבִיאוּ עֶגְלָה אַחַת בְּשֻׁתָּפוּת, וְיַתְנוּ וְיֹאמְרוּ, אִם זוֹ הִיא הַקְּרוֹבָה, הֲרֵי הִיא שֶׁלָּהֶן וְאֵלּוּ נָתְנוּ לָהֶם חֶלְקָם מַתָּנָה, וְאִם אֵלּוּ הֶם הַקְּרוֹבִים, הֲרֵי הִיא שֶׁלָּהֶן וְאֵלּוּ נָתְנוּ לָהֶן חֶלְקָם מַתָּנָה:&nbsp; לְפִי שְׁאֵי אִפְשָׁר לְצַמְצַם, וְאַפִלּוּ בִּידֵי אָדָם.</p>

<p><b>ט,ט</b>&nbsp;&nbsp;מֵהֵיכָן מוֹדְדִין, מֵחֻטְמוֹ.&nbsp; נִמְצָא גּוּפוֹ בְּמָקוֹם אֶחָד, וְרֹאשׁוֹ בְּמָקוֹם אַחֵר--מוֹלִיכִין הַגּוּף אֵצֶל הָרֹאשׁ, וְקוֹבְרִים אוֹתוֹ בִּמְקוֹמוֹ.&nbsp; וְכֵן כָּל מֵת מִצְוָה--מוֹלִיכִין גּוּפוֹ אֵצֶל רֹאשׁוֹ, וְנִקְבָּר בִּמְקוֹמוֹ.</p>

<p><b>ט,י</b>&nbsp;&nbsp;נִמְצְאוּ מֵתִים רַבִּים זֶה בְּצַד זֶה, מוֹדְדִין מֵחֻטְמוֹ שֶׁלְּכָל אֶחָד וְאֶחָד מֵהֶן; וְאִם הָיְתָה עִיר אַחַת קְרוֹבָה לְכֻלָּם, מְבִיאָה עֶגְלָה אַחַת עַל כֻּלָּן.&nbsp; נִמְצְאוּ זֶה עַל גַּבֵּי זֶה, מוֹדְדִין מִן הָעֶלְיוֹן כְּמוֹת שְׁהֶן מֻנָּחִין.</p>

<p><b>ט,יא</b>&nbsp;&nbsp;נֶאֱמָר "כִּי-יִמָּצֵא חָלָל" (דברים כא,א)--לֹא חָנוּק וְלֹא מְפֻרְפָּר, שְׁאֵין זֶה נִקְרָא חָלָל.&nbsp; "בָּאֲדָמָה" (שם), לֹא טָמוּן בַּגָּל.&nbsp; "נֹפֵל" (שם), לֹא תָּלוּי בָּאִילָן.&nbsp; "בַּשָּׂדֶה" (שם), לֹא צָף עַל פְּנֵי הַמַּיִם.&nbsp; "לֹא נוֹדַע, מִי הִכָּהוּ" (שם)--הַא אִם נוֹדַע, לֹא הָיוּ עוֹרְפִין; [יב] אַפִלּוּ רָאָה הַהוֹרֵג עֵד אֶחָד--אַפִלּוּ עֶבֶד, אוֹ אִשָּׁה, אוֹ פָּסוּל לְעֵדוּת בַּעֲבֵרָה--לֹא הָיוּ עוֹרְפִין.&nbsp; לְפִיכָּךְ מִשֶּׁרַבּוּ הָרַצְחָנִים בַּגָּלוּי, בָּטְלָה עֶגְלָה עֲרוּפָה.</p>

<p><b>ט,יב</b>&nbsp;&nbsp;[יג] עֵד אֶחָד אוֹמֵר רָאִיתִי אֶת הַהוֹרֵג, וְעֵד אֶחָד הִכְחִישׁוֹ וְאָמַר לוֹ לֹא רָאִיתָ--הָיוּ עוֹרְפִין.&nbsp; בַּמֶּה דְּבָרִים אֲמוּרִים, בְּשֶׁבָּאוּ שְׁנֵיהֶם כְּאַחַת.&nbsp; אֲבָל אִם אָמַר אֶחָד אֲנִי רָאִיתִי אֶת הַהוֹרֵג, הֲרֵי זֶה נֶאֱמָן כִּשְׁנַיִם לְעִנְיָן זֶה; וְאִם בָּא אַחַר כָּךְ עֵד אֶחָד וְהִכְחִישׁוֹ וְאָמַר לוֹ לֹא רָאִיתָ--אֵין מַשְׁגִּיחִין עַל דִּבְרֵי הָאַחֲרוֹן, וְאֵין עוֹרְפִין.</p>

<p><b>ט,יג</b>&nbsp;&nbsp;[יד] בָּאוּ שְׁנַיִם, אַחַר שֶׁהֵעִיד הָאֶחָד וְהִכְחִישׁוּהוּ וְאָמְרוּ לוֹ לֹא רָאִיתָ--הֲרֵי הֶן כִּשְׁתֵּי עֵדִיּוֹת הַמַּכְחִישׁוֹת זוֹ אֶת זוֹ, וְעוֹרְפִין.</p>

<p><b>ט,יד</b>&nbsp;&nbsp;אִשָּׁה אוֹמֶרֶת רָאִיתִי אֶת הַהוֹרֵג, וְאִשָּׁה אַחֶרֶת מַכְחֶשֶׁת אוֹתָהּ וְאוֹמֶרֶת לָהּ לֹא רָאִית--הָיוּ עוֹרְפִין, בֵּין שֶׁבָּאוּ שְׁתֵּיהֶן כְּאַחַת בֵּין שֶׁבָּאוּ זוֹ אַחַר זוֹ.</p>

<p><b>ט,טו</b>&nbsp;&nbsp;שְׁנַיִם אוֹמְרִים רָאִינוּ, וְאֶחָד אוֹמֵר לָהֶן לֹא רְאִיתֶם--אֵין עוֹרְפִין; אֶחָד אוֹמֵר רָאִיתִי, וּשְׁנַיִם אוֹמְרִים לוֹ לֹא רָאִיתָ--הָיוּ עוֹרְפִין.&nbsp; [טו] בַּמֶּה דְּבָרִים אֲמוּרִים, בְּשֶׁהָיוּ שְׁלָשְׁתָּן כְּשֵׁרִים אוֹ פְּסוּלִים.&nbsp; אֲבָל אִם אָמַר עֵד אֶחָד רָאִיתִי הַהוֹרֵג, וּשְׁתֵּי נָשִׁים אוֹ שְׁנֵי פְּסוּלִים אוֹמְרִים לוֹ לֹא רָאִיתָ--אֵין עוֹרְפִין.</p>

<p><b>ט,טז</b>&nbsp;&nbsp;שְׁתֵּי נָשִׁים אוֹ שְׁנֵי פְּסוּלִים אוֹמְרִים רָאִינוּ הַהוֹרֵג, וְעֵד אֶחָד מַכְחִישָׁם וְאוֹמֵר לֹא רְאִיתֶם--עוֹרְפִים:&nbsp; שֶׁאַפִלּוּ מֵאָה נָשִׁים אוֹ מֵאָה פְּסוּלִים, וְעֵד אֶחָד מַכְחִישׁ כֻּלָּן--הֲרֵי אֵלּוּ כְּעֵד אֶחָד וְעֵד אֶחָד.</p>

<p><b>ט,יז</b>&nbsp;&nbsp;שָׁלוֹשׁ נָשִׁים אוֹ שְׁלוֹשָׁה פְּסוּלִים אוֹמְרִים רָאִינוּ הַהוֹרֵג, וְאַרְבַּע נָשִׁים אוֹ אַרְבָּעָה פְּסוּלִים אוֹמְרִים לֹא רְאִיתֶם--עוֹרְפִין.&nbsp; זֶה הַכְּלָל--בַּפְּסוּלִין, הַלַּךְ אַחַר רֹב הַמִּנְיָן בְּכָל מָקוֹם.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק י</h2>

<p><b>י,א</b>&nbsp;&nbsp;אֵין דִּין עֶגְלָה עֲרוּפָה נוֹהֵג אֵלָא בְּאֶרֶץ יִשְׂרָאֵל, וְכֵן בְּעֵבֶר הַיַּרְדֵּן.&nbsp; [ב] עֶגְלָה עֲרוּפָה, בַּת שְׁתֵּי שָׁנִים אוֹ פָּחוּת; אֲבָל אִם הָיְתָה בַּת שְׁתֵּי שָׁנִים וְיוֹם אֶחָד, פְּסוּלָה.&nbsp; וְאֵין הַמּוּמִין פּוֹסְלִין בָּהּ; וְאַף עַל פִּי כֵן אִם הָיְתָה טְרֵפָה, פְּסוּלָה--"כַּפָּרָה" (ראה דברים כא,ח) נֶאֱמָר בָּהּ כַּקֳּדָשִׁים.</p>

<p><b>י,ב</b>&nbsp;&nbsp;[ג] כָּל הָעֲבוֹדוֹת פּוֹסְלוֹת אֶת הָעֶגְלָה, כְּמוֹ שֶׁפּוֹסְלִין בְּפָרָה אֲדֻמָּה--שֶׁנֶּאֱמָר "אֲשֶׁר לֹא-עֻבַּד בָּהּ, אֲשֶׁר לֹא-מָשְׁכָה, בְּעֹל" (דברים כא,ג).&nbsp; וְלָמָּה נֶאֱמָר "עֹל" מֵאַחַר שֶׁנֶּאֱמָר "אֲשֶׁר לֹא-עֻבַּד בָּהּ" שְׁהוּא כּוֹלֵל הָעֹל עִם שְׁאָר עֲבוֹדוֹת--שֶׁהָעֹל פּוֹסֵל בֵּין בְּשָׁעַת מְלָאכָה, בֵּין שֶׁלֹּא בְּשָׁעַת מְלָאכָה:&nbsp; כֵּיוָן שֶׁמָּשְׁכָה בָּעֹל טֶפַח--נִפְסְלָה, אַף עַל פִּי שֶׁלֹּא חָרַשׁ בָּהּ וְלֹא עָשָׂה בָּהּ מְלָאכָה.&nbsp; וּשְׁאָר עֲבוֹדוֹת, אֵינָן פּוֹסְלִין אֵלָא עַד שָׁעַת מְלָאכָה.</p>

<p><b>י,ג</b>&nbsp;&nbsp;[ד] כָּל מְלָאכָה שְׁהִיא לְצָרְכָּהּ, כְּגוֹן שֶׁפָּרַס טְלִיתוֹ עָלֶיהָ מִפְּנֵי הַזְּבוּבִים--אֵינוּ פּוֹסְלָהּ; וְכָל שְׁהוּא שֶׁלֹּא לְצָרְכָּהּ, כְּגוֹן שֶׁפָּרַס טְלִיתוֹ עָלֶיהָ לְנָשְׂאָהּ--פְּסוּלָה.&nbsp; וְכֵן כָּל כַּיּוֹצֶא בְּזֶה, כְּמוֹ שֶׁבֵּאַרְנוּ בְּהִלְכּוֹת פָּרָה אֲדֻמָּה.</p>

<p><b>י,ד</b>&nbsp;&nbsp;[ה] אֵין עוֹרְפִין אֶת הָעֶגְלָה אֵלָא בַּיּוֹם, לְפִי שֶׁנֶּאֱמָר בָּהּ "כַּפָּרָה" (ראה דברים כא,ח) כַּקֳּדָשִׁים; וְכָל הַיּוֹם כָּשֵׁר לַעֲרִיפַת הָעֶגְלָה.&nbsp; וְאֵין עוֹרְפִין שְׁתֵּי עֲגָלוֹת כְּאַחַת, שְׁאֵין עוֹשִׂין מִצְווֹת חֲבִלּוֹת חֲבִלּוֹת.</p>

<p><b>י,ה</b>&nbsp;&nbsp;[ו] עֶגְלָה עֲרוּפָה אֲסוּרָה בַּהֲנָיָה, וְנִקְבֶּרֶת בִּמְקוֹם עֲרִיפָתָהּ.&nbsp; וּמִשֶּׁתֵּרֵד לַנַּחַל--תֵּאָסֵר בַּהֲנָיָה, אַף עַל פִּי שֶׁעֲדַיִן לֹא נֶעֶרְפָה; וְאִם מֵתָה אוֹ נִשְׁחֲטָה אַחַר יְרִידָתָהּ--הֲרֵי זוֹ אֲסוּרָה בַּהֲנָיָה, וְתִקָּבֵר.</p>

<p><b>י,ו</b>&nbsp;&nbsp;[ז] נִמְצְאוּ עֵדֶיהָ זוֹמְמִין, הֲרֵי זוֹ מֻתֶּרֶת בַּהֲנָיָה.&nbsp; כֵּיצַד:&nbsp; כְּגוֹן שֶׁאָמַר עֵד אֶחָד אֲנִי רָאִיתִי אֶת הַהוֹרֵג, וּבָאוּ שְׁנַיִם וְהִכְחִישׁוּהוּ וְאָמְרוּ לוֹ לֹא רָאִיתָ, וְהִפְרִישׁוּ אֶת הָעֶגְלָה, וְהוֹרִידוּהָ לַנַּחַל לְעָרְפָהּ עַל פִּיהֶם, וְאַחַר כָּךְ הוּזָמוּ הַשְּׁנַיִם--הֲרֵי זוֹ מֻתֶּרֶת בַּהֲנָיָה.</p>

<p><b>י,ז</b>&nbsp;&nbsp;[ח] נִמְצָא הַהוֹרֵג עַד שֶׁלֹּא תֵעָרֵף הָעֶגְלָה, תֵּצֵא וְתִרְעֶה בָּעֵדֶר.&nbsp; נִמְצָא אַחַר שֶׁנֶּעֶרְפָה--תִּקָּבֵר בִּמְקוֹמָהּ, שֶׁעַל הַסָּפֵק בָּאָה מִתְּחִלָּתָהּ, כִּפְּרָה סְפֵקָהּ, וְהָלְכָה לָהּ.&nbsp; וְאַף עַל פִּי שֶׁנִּמְצָא הָרוֹצֵחַ אַחַר עֲרִיפָתָהּ--הֲרֵי זֶה יֵהָרֵג, שֶׁנֶּאֱמָר "וְאַתָּה, תְּבַעֵר הַדָּם הַנָּקִי--מִקִּרְבֶּךָ" (דברים כא,ט).</p>

<p><b>י,ח</b>&nbsp;&nbsp;[ט] הַנַּחַל שֶׁנֶּעֶרְפָה בּוֹ הָעֶגְלָה--אָסוּר בִּזְרִיעָה וַעֲבוֹדָה לְעוֹלָם, שֶׁנֶּאֱמָר "אֲשֶׁר לֹא-יֵעָבֵד בּוֹ, וְלֹא יִזָּרֵעַ" (דברים כא,ד).&nbsp; וְכָל הָעוֹבֵד שָׁם עֲבוֹדָה בְּגוּפָהּ שֶׁלַּקַּרְקָע, כְּגוֹן שֶׁחָרַשׁ אוֹ חָפַר אוֹ זָרַע אוֹ נָטַע וְכַיּוֹצֶא בְּאֵלּוּ--לוֹקֶה.</p>

<p><b>י,ט</b>&nbsp;&nbsp;וּמֻתָּר לִסְרֹק שָׁם פִּשְׁתָּן וּלְנַקַּר שָׁם אֲבָנִים--שֶׁזֶּה כְּמִי שֶׁאָרַג שָׁם בֶּגֶד אוֹ תְּפָרוֹ, שְׁאֵינָהּ מְלָאכָה בְּגוּף הַקַּרְקָע; לְכָּךְ נֶאֱמָר "לֹא-יֵעָבֵד בּוֹ, וְלֹא יִזָּרֵעַ" (דברים כא,ד)--מַה זְרִיעָה בְּגוּפָהּ שֶׁלַּקַּרְקָע, אַף כָּל עֲבוֹדָה שֶׁנֶּאֶסְרָה שָׁם אֵינָהּ אֵלָא בְּגוּפָהּ שֶׁלַּקַּרְקָע.</p>

<p><b>י,י</b>&nbsp;&nbsp;אַנְשֵׁי עִיר קְרוֹבָה שֶׁנִּתְאַחֲרוּ וְלֹא הֵבִיאוּ עֶגְלָה עֲרוּפָה--כּוֹפִין אוֹתָן וּמְבִיאִין, וְאַפִלּוּ לְאַחַר כַּמָּה שָׁנִים:&nbsp; שֶׁחַיָּבֵי עֶגְלָה עֲרוּפָה שֶׁעָבַר עֲלֵיהֶן יוֹם הַכִּפּוּרִים, חַיָּבִים לְהָבִיא אַחַר יוֹם הַכִּפּוּרִים.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק יא</h2>

<p><b>יא,א</b>&nbsp;&nbsp;מִצְוַת עֲשֵׂה לַעֲשׂוֹת אָדָם מַעֲקֵה לְגַגּוֹ, שֶׁנֶּאֱמָר "וְעָשִׂיתָ מַעֲקֶה לְגַגֶּךָ" (דברים כב,ח):&nbsp; וְהוּא, שֶׁיִּהְיֶה בֵּית דִּירָה; אֲבָל בֵּית הָאוֹצָרוֹת וּבֵית הַבָּקָר וְכַיּוֹצֶא בָּהֶן, אֵינוּ זָקוּק לוֹ.&nbsp; וְכָל בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, פָּטוּר מִן הַמַּעֲקֶה.</p>

<p><b>יא,ב</b>&nbsp;&nbsp;בַּיִת שֶׁלִּשְׁנֵי שֻׁתָּפִין, חַיָּב בַּמַּעֲקֶה:&nbsp; שֶׁנֶּאֱמָר "כִּי-יִפֹּל הַנֹּפֵל מִמֶּנּוּ" (דברים כב,ח), לֹא תָלָה אֵלָא בַּנּוֹפֵל.&nbsp; אִם כֵּן לָמָּה נֶאֱמָר "גַּגֶּךָ" (שם)--לְמַעַט בָּתֵּי כְּנָסִיּוֹת וּבָתֵּי מִדְרָשׁוֹת, לְפִי שְׁאֵינָן עֲשׂוּיִים לְדִירָה.&nbsp; הָיְתָה רְשׁוּת הָרַבִּים גְּבוֹהָה מִגַּגּוֹ, אֵינוּ זָקוּק לְמַעֲקֶה--שֶׁנֶּאֱמָר "כִּי-יִפֹּל הַנֹּפֵל מִמֶּנּוּ", לֹא לְתוֹכוֹ.</p>

<p><b>יא,ג</b>&nbsp;&nbsp;גֹּבַהּ הַמַּעֲקֶה--אֵין פָּחוּת מֵעֲשָׂרָה טְפָחִים, כְּדֵי שֶׁלֹּא יִפֹּל הַנּוֹפֵל מִמֶּנּוּ.&nbsp; וְצָרִיךְ לִהְיוֹת הַמְּחִצָּה חֲזָקָה--כְּדֵי שֶׁיִּשָּׁעֵן הָאָדָם עָלֶיהָ, וְלֹא תִפֹּל.&nbsp; וְכָל הַמַּנִּיחַ גַּגּוֹ בְּלֹא מַעֲקֶה, בִּטַּל מִצְוַת עֲשֵׂה; וְעָבַר עַל לֹא תַעֲשֶׂה, שֶׁנֶּאֱמָר "וְלֹא-תָשִׂים דָּמִים בְּבֵיתֶךָ" (דברים כב,ח).&nbsp; וְאֵין לוֹקִין עַל לָאו זֶה, מִפְּנֵי שְׁאֵין בּוֹ מַעֲשֶׂה.</p>

<p><b>יא,ד</b>&nbsp;&nbsp;אֶחָד הַגָּג וְאֶחָד כָּל דָּבָר שֶׁיֵּשׁ בּוֹ סַכָּנָה וְרָאוּי שֶׁיִּכָּשֵׁל בּוֹ אָדָם וְיָמוּת, כְּגוֹן שֶׁהָיְתָה לוֹ בְּאֵר אוֹ בּוֹר בַּחֲצֵרוֹ בֵּין שֶׁיֵּשׁ בָּהֶן מַיִם בֵּין שְׁאֵין בָּהֶן מַיִם--חַיָּב לַעֲשׂוֹת לָהֶן חֻלְיָה גְּבוֹהָה עֲשָׂרָה טְפָחִים, אוֹ לַעֲשׂוֹת לָהּ כְּסוּי כְּדֵי שֶׁלֹּא יִפֹּל בָּהּ אָדָם וְיָמוּת.</p>

<p><b>יא,ה</b>&nbsp;&nbsp;וְכֵן כָּל מִכְשׁוֹל שֶׁיֵּשׁ בּוֹ סַכָּנַת נְפָשׁוֹת--מִצְוַת עֲשֵׂה לְהָסִירוֹ וּלְהִשָּׁמֵר מִמֶּנּוּ וּלְהִזָּהֵר בַּדָּבָר יָפֶה יָפֶה, שֶׁנֶּאֱמָר "הִשָּׁמֶר לְךָ וּשְׁמֹר נַפְשְׁךָ" (דברים ד,ט).&nbsp; וְאִם לֹא הֵסִיר, וְהִנִּיחַ הַמִּכְשׁוֹלוֹת הַמְּבִיאִין לִידֵי סַכָּנָה--בִּטַּל מִצְוַת עֲשֵׂה, וְעָבַר עַל "לֹא-תָשִׂים דָּמִים" (דברים כב,ח).</p>

<p><b>יא,ו</b>&nbsp;&nbsp;[ה] הַרְבֵּה דְּבָרִים אָסְרוּ חֲכָמִים מִפְּנֵי שֶׁיֵּשׁ בָּהֶם סַכָּנַת נְפָשׁוֹת; וְכָל הָעוֹבֵר עֲלֵיהֶן וְאָמַר הֲרֵינִי מְסַכֵּן בְּעַצְמִי וּמַה לַאֲחֵרִים עָלַי בְּכָּךְ, אוֹ אֵינִי מַקְפִּיד עַל כָּךְ--מַכִּין אוֹתוֹ מַכַּת מַרְדּוּת.</p>

<p><b>יא,ז</b>&nbsp;&nbsp;[ו] וְאֵלּוּ הֶן:&nbsp; לֹא יַנִּיחַ אָדָם פִּיו עַל הַסִּילוֹן הַמְּקַלֵּחַ מַיִם וְיִשְׁתֶּה, וְלֹא יִשְׁתֶּה בַּלַּיְלָה מִן הַנְּהָרוֹת וּמִן הָאֲגַמִּים, שֶׁמֶּא יִבְלַע עֲלוּקָה, וְהוּא אֵינוּ רוֹאֶה.&nbsp; וְלֹא יִשְׁתֶּה מַיִם מְגֻלִּים--שֶׁמֶּא שָׁתָה מֵהֶן נָחָשׁ וְכַיּוֹצֶא בּוֹ מִזּוֹחֲלֵי עָפָר, וְיִשְׁתֶּה וְיָמוּת.</p>

<p><b>יא,ח</b>&nbsp;&nbsp;[ז] וְאֵלּוּ הֶן הַמַּשְׁקִין הָאֲסוּרִין מִשּׁוֹם גִּלּוּי--הַמַּיִם, וְהַיַּיִן וְאַפִלּוּ מָזוּג, וְאַפִלּוּ הִתְחִיל לְהִשְׁתַּנּוֹת טַעְמוֹ לְחֹמֶץ, וְהֶחָלָב, וְהַדְּבַשׁ, וְהַצִּיר; אֲבָל שְׁאָר כָּל הַמַּשְׁקִין--אֵין מַקְפִּידִין עַל גִּלּוּיָן, שְׁאֵין בַּעֲלֵי אֶרֶס שׁוֹתִין מֵהֶן.&nbsp; [ח] הַשּׁוּם שֶׁנִּתְרַסַּק וַאֲבַטִּיחַ שֶׁנֶּחְתַּךְ, וְנִתְגַּלָּה--אָסוּר; וְכֵן כָּל כַּיּוֹצֶא בְּזֶה.</p>

<p><b>יא,ט</b>&nbsp;&nbsp;יַיִן מְבֻשָּׁל, אֵין בּוֹ מִשּׁוֹם גִּלּוּי; וְכֵן יַיִן תּוֹסֵס, וְהוּא הַיַּיִן מִשָּׁעַת דְּרִיכָתוֹ עַד שְׁלוֹשָׁה יָמִים, וְיַיִן אוֹ מַיִם אוֹ חָלָב שֶׁהָיוּ חַמִּין, כָּל זְמָן שֶׁהַהֶבֶל עוֹלֶה מֵהֶן, וְכֵן מַשְׁקִין שֶׁהָיָה הַמַּשְׁקֶה יוֹרֵד מִלְמַעְלָה לְתוֹכָן טִפָּה אַחַר טִפָּה, וְהוּא שֶׁיִּהְיֶה טוֹרֵד וְיוֹרֵד--כָּל אֵלּוּ אֵין בָּהֶן מִשּׁוֹם גִּלּוּי:&nbsp; שֶׁזּוֹחֲלֵי עָפָר מִתְיָרְאִים מִבִּעְבּוּעַ הַמַּשְׁקֶה וּמִן הַהֶבֶל, וְאֵין שׁוֹתִין מִמֶּנּוּ.</p>

<p><b>יא,י</b>&nbsp;&nbsp;[ט] מֵי כְּבָשִׁין, וּמֵי שְׁלָקוֹת, וּמֵי תֻּרְמוֹסִין--אֵין בָּהֶן מִשּׁוֹם גִּלּוּי.&nbsp; מַיִם שֶׁשָּׁרָה בָּהֶן כְּבָשִׁין וּשְׁלָקוֹת וְתֻרְמוֹסִין--אִם נִשְׁתַּנָּה טַעְמָן, אֵין בָּהֶם מִשּׁוֹם גִּלּוּי; וְאִם אֵין בָּהֶם נוֹתֵן טַעַם, אֲסוּרִין.&nbsp; וְכֵן מַיִם שֶׁהֵדִיחַ בָּהֶן פְּרִישִׁים, וְדַרְמוּסְקִין לְחוֹלֶה--אֲסוּרִין מִשּׁוֹם גִּלּוּי.</p>

<p><b>יא,יא</b>&nbsp;&nbsp;[י] יַיִן שֶׁעֵרַב בּוֹ דְּבָרִים חַדִּין כְּפַלְפְּלִין, אוֹ דְּבָרִים מָרִים כְּאַפְסִנְתִּין עַד שֶׁנִּשְׁתַּנָּה טַעְמוֹ--אֵין בּוֹ מִשּׁוֹם גִּלּוּי; וְהוּא הַדִּין בִּשְׁאָר הַמַּשְׁקִין.</p>

<p><b>יא,יב</b>&nbsp;&nbsp;[יא] כָּל הַמַּשְׁקִין הָאֲסוּרִין מִשּׁוֹם גִּלּוּי שֶׁנִּתְגַּלּוּ, בֵּין בַּיּוֹם בֵּין בַּלַּיְלָה--אֲסוּרִין; וְאַפִלּוּ הָיָה בְּצִדָּן אָדָם יָשֵׁן, אֵין אֵימַת יָשֵׁן עַל הַזּוֹחֲלִין.&nbsp; וְכַמָּה יִשְׁהוּ וְיִהְיוּ אֲסוּרִין--כְּדֵי שֶׁיֵּצֵא הָרַחַשׁ מִתַּחַת אֹזֶן כְּלִי, וְיִשְׁתֶּה וְיַחְזֹר לִמְקוֹמוֹ.</p>

<p><b>יא,יג</b>&nbsp;&nbsp;[יב] שֵׁעוּר הַמַּיִם שֶׁיֵּאָסְרוּ אִם נִתְגַּלּוּ, כְּדֵי שֶׁיִּהְיֶה הַסַּם נִכָּר בָּהֶן וּמַזִּיק.&nbsp; אֲבָל אִם הָיוּ הַמַּיִם מְרֻבִּין כְּדֵי שֶׁתֹּאבַד בָּהֶן הַמָּרָה--הֲרֵי אֵלּוּ מֻתָּרִין, בֵּין בַּקַּרְקָעוֹת בֵּין בַּכֵּלִים.&nbsp; וְכֵן הַדִּין בִּשְׁאָר הַמַּשְׁקִין.&nbsp; [יג] מַעְיָן הַמּוֹשֵׁךְ כָּל שְׁהוּא, אֵין בּוֹ מִשּׁוֹם גִּלּוּי.</p>

<p><b>יא,יד</b>&nbsp;&nbsp;לְגִין מְגֻלֶּה שֶׁהִנִּיחוֹ בְּשִׁדָּה תֵּבָה וּמִגְדָּל, אוֹ בַּתִּיק שֶׁלּוֹ, אוֹ בְּבוֹר, אַפִלּוּ עָמֹק מֵאָה אַמָּה, אוֹ בְּמִגְדָּל גָּבוֹהַּ מֵאָה אַמָּה, אוֹ בִּטְרַקְלִין מְיֻפֶּה וּמְסֻיָּד--הֲרֵי זֶה אָסוּר.&nbsp; בָּדַק אֶת הַתֵּבָה אוֹ אֶת הַמִּגְדָּל, וְאַחַר כָּךְ הִנִּיחוֹ בּוֹ--הֲרֵי זֶה מֻתָּר.&nbsp; וְאִם הָיָה בָּהֶן נֶקֶב, אָסוּר; כַּמָּה יִהְיֶה בַּנֶּקֶב, כְּדֵי שֶׁתִּכָּנֵס בּוֹ אֶצְבָּע קְטַנָּה שֶׁלַּקָּטָן.</p>

<p><b>יא,טו</b>&nbsp;&nbsp;[יד] חָבִית שֶׁנִּתְגַּלְּתָה--אַף עַל פִּי שֶׁשָּׁתוּ מִמֶּנָּה תִּשְׁעָה וְלֹא מֵתוּ, לֹא יִשְׁתֶּה עֲשִׂירִי:&nbsp; מַעֲשֶׂה הָיָה וְאָמְרוּ שֶׁשָּׁתָה עֲשִׂירִי וּמֵת, מִפְּנֵי שֶׁאֶרֶס הַנָּחָשׁ שׁוֹקֵעַ לְמַטָּה.&nbsp; וְיֵשׁ סַם חֲמַת זוֹחֲלֵי עָפָר שֶׁעוֹלֶה וְצוֹפֶה לְמַעְלָה, וְיֵשׁ סַם שְׁהִיא נִתְלֵית בְּאֶמְצַע הַמַּשְׁקֶה; וּלְפִיכָּךְ הַכֹּל אָסוּר, וְאַפִלּוּ סִנְּנוֹ בְּמַסְנֶנֶת.&nbsp; וְכֵן אֲבַטִּיחַ שֶׁנִּתְגַּלָּה--אַף עַל פִּי שֶׁאָכְלוּ מִמֶּנּוּ תִּשְׁעָה וְלֹא מֵתוּ, לֹא יֹאכַל עֲשִׂירִי.</p>

<p><b>יא,טז</b>&nbsp;&nbsp;[טו] מַיִם שֶׁנִּתְגַּלּוּ--לֹא יִשְׁפְּכֵם לִרְשׁוּת הָרַבִּים, וְלֹא יְרַבַּץ בָּהֶם אֶת הַבַּיִת, וְלֹא יְגַבַּל בָּהֶן אֶת הַטִּיט, וְלֹא יִרְחֹץ בָּהֶן פָּנָיו יָדָיו וְרַגְלָיו, וְלֹא יַשְׁקֶה מֵהֶן בְּהֵמָה בֵּין בֶּהֱמַת חֲבֵרוֹ בֵּין בְּהֶמְתּוֹ; אֲבָל מַשְׁקֶה אוֹתָן לֶחָתוּל.&nbsp; [טז] עִיסָה שֶׁנִּלּוֹשָׁה בְּמַיִם מְגֻלִּין, אַפִלּוּ הִיא שֶׁלַּתְּרוּמָה--תִּשָּׂרֵף; וְאַפִלּוּ נֶאֱפָת, הֲרֵי הַפַּת אֲסוּרָה.
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק יב</h2>

<p><b>יב,א</b>&nbsp;&nbsp;בְּהֵמָה חַיָּה אוֹ עוֹף שֶׁנְּשָׁכָן נָחָשׁ וְכַיּוֹצֶא בּוֹ, אוֹ שֶׁאָכְלוּ סַם הַמֵּמִית הָאָדָם--קֹדֶם שֶׁיִּשְׁתַּנֶּה בְּגּוּפָן, הֲרֵי אֵלּוּ אֲסוּרִים מִשּׁוֹם סַכָּנַת נְפָשׁוֹת.&nbsp; לְפִיכָּךְ בְּהֵמָה חַיָּה אוֹ עוֹף שֶׁנִּמְצְאוּ חֲתוּכֵי רַגְלַיִם--אַף עַל פִּי שְׁהֶן מֻתָּרִין מִשּׁוֹם טְרֵפָה--הֲרֵי אֵלּוּ אֲסוּרִין מִשּׁוֹם סַכָּנָה, שֶׁמֶּא אֶחָד מִזּוֹחֲלֵי עָפָר נְשָׁכָן:&nbsp; עַד שֶׁיִּבָּדְקוּ.&nbsp; כֵּיצַד בּוֹדְקָן, צוֹלֶה אוֹתָן בַּתַּנּוּר:&nbsp; אִם לֹא נִתְחַתַּךְ הַבָּשָׂר, וְלֹא נִשְׁתַּנָּה מִשְּׁאָר הַצֳּלִי--הֲרֵי אֵלּוּ מֻתָּרִין.</p>

<p><b>יב,ב</b>&nbsp;&nbsp;וְכֵן נִקּוּרֵי תְּאֵנִים וַעֲנָבִים וְהַקִּשּׁוּאִים וְהַדַּלּוּעִין וְהָאֲבַטִּיחִין וְהַמְּלָפְפוֹנוֹת--אַפִלּוּ הָיוּ גְּדוֹלִים בְּיוֹתֵר, בֵּין תְּלוּשִׁין בֵּין מְחֻבָּרִין, וְאַפִלּוּ הָיוּ בְּתוֹךְ הַכְּלִי--כָּל שֶׁיֵּשׁ בּוֹ לֵחָה וְנִמְצָא נָשׁוּךְ, אָסוּר:&nbsp; שֶׁמֶּא נָחָשׁ וְכַיּוֹצֶא בּוֹ נְשָׁכוֹ.&nbsp; וְאַפִלּוּ רָאָה צִפּוֹר אוֹ עַכְבָּר יוֹשֵׁב וּמְנַקֵּר--הֲרֵי אֵלּוּ אֲסוּרִין, שֶׁמֶּא בִּמְקוֹם נֶקֶב נִקַּב.</p>

<p><b>יב,ג</b>&nbsp;&nbsp;תְּאֵנָה אוֹ עֵנָב שֶׁנִּטַּל הָעֹקֶץ שֶׁלָּהֶן, אֵין בָּהֶם מִשּׁוֹם גִּלּוּי; לְפִיכָּךְ אוֹכֵל אָדָם תְּאֵנִים וַעֲנָבִים בַּלַּיְלָה, וְאֵינוּ חוֹשֵׁשׁ.&nbsp; תְּאֵנָה נְקוּרָה שֶׁיָּבְשָׁה וְנַעֲשָׂת גְּרֹגֶּרֶת, וּתְמָרָה נְקוּרָה שֶׁיָּבְשָׁה--שְׁתֵּיהֶן מֻתָּרוֹת.</p>

<p><b>יב,ד</b>&nbsp;&nbsp;אָסוּר לָאָדָם לִתֵּן מָעוֹת אוֹ דֵּינָרִים לְתוֹךְ פִּיו:&nbsp; שֶׁמֶּא יֵשׁ עֲלֵיהֶן רֹק יָבֵשׁ שֶׁלְּמֻכֵּי שְׁחִין אוֹ מְצֹרָעִין, אוֹ זִיעָה--שֶׁכָּל זִיעַת הָאָדָם סַם הַמָּוֶת, חוּץ מִזִּיעַת הַפָּנִים.&nbsp; [ה] וְכֵן לֹא יִתֵּן אָדָם פַּס יָדוֹ תַּחַת שֶׁחְיוֹ--שֶׁמֶּא נָגַע בְּיָדוֹ בִּמְצֹרָע אוֹ בְּסַם רָע, שֶׁהַיָּדַיִם עַסְקָנִיּוֹת.&nbsp; וְלֹא יִתֵּן הַתַּבְשִׁיל תַּחַת הַמִּטָּה, אַף עַל פִּי שְׁהוּא עוֹסֵק בִּסְעוֹדָה, שֶׁמֶּא יִפֹּל בּוֹ דָּבָר הַמַּזִּיק, וְהוּא אֵינוּ רוֹאֵהוּ.</p>

<p><b>יב,ה</b>&nbsp;&nbsp;[ו] וְכֵן לֹא יִנְעֹץ הַסַּכִּין בְּתוֹךְ הָאֶתְרוֹג אוֹ בְּתוֹךְ הַצְּנוֹן--שֶׁמֶּא יִפֹּל אָדָם עַל חֻדָּהּ, וְיָמוּת.&nbsp; וְכֵן אָסוּר לָאָדָם לַעֲבֹר תַּחַת קִיר נָטוּי, אוֹ עַל גֶּשֶׁר רָעוּעַ, אוֹ לְהִכָּנֵס לְחֻרְבָה; וְכֵן כָּל כַּיּוֹצֶא בְּאֵלּוּ מִשְּׁאָר הַסַּכָּנוֹת, אָסוּר לַעֲמֹד בִּמְקוֹמָן.</p>

<p><b>יב,ו</b>&nbsp;&nbsp;[ז] וְכֵן אָסוּר לִיהוּדִי לְהִתְיַחַד עִם הַגּוֹיִים, מִפְּנֵי שְׁהֶן חֲשׁוּדִים עַל שְׁפִיכוּת דָּמִים.&nbsp; וְלֹא יִתְלַוֶּה עִמָּהֶן בַּדֶּרֶךְ; פָּגַע בַּגּוֹי בַּדֶּרֶךְ, מַחְזִירוֹ לִימִינוֹ.&nbsp; הָיוּ עוֹלִין בְּמַעֲלָה אוֹ יוֹרְדִים בִּירִידָה--לֹא יִהְיֶה יִשְׂרָאֵל לְמַטָּה וְגוֹי לְמַעְלָה, אֵלָא יִשְׂרָאֵל לְמַעְלָה וְגוֹי לְמַטָּה:&nbsp; שֶׁמֶּא יִפֹּל עָלָיו לְהָמִיתוֹ.&nbsp; וְאַל יָשֹׁחַ לְפָנָיו, שֶׁמֶּא יָרֹץ אֶת גֻּלְגָּלְתּוֹ.&nbsp; [ח] שְׁאָלוֹ לְאַיִין אַתָּה הוֹלֵךְ--יַרְחִיב לוֹ אֶת הַדֶּרֶךְ כְּדֶרֶךְ שֶׁהִרְחִיב יַעֲקוֹב לְעֵשָׂיו, שֶׁנֶּאֱמָר "עַד אֲשֶׁר-אָבֹא אֶל-אֲדֹנִי, שֵׂעִירָה" (בראשית לג,יד).</p>

<p><b>יב,ז</b>&nbsp;&nbsp;[ט] אָסוּר לִקַּח רְפוּאָה מִן הַגּוֹי, אֵלָא אִם כֵּן נִתְיָאֲשׁוּ מִמֶּנּוּ שֶׁיִּחְיֶה; וְאָסוּר לְהִתְרַפֹּאות מִן הַמִּין, וְאַף עַל פִּי שֶׁנִּתְיָאֲשׁוּ מִמֶּנּוּ--שֶׁמֶּא יִמָּשְׁכוּ אַחֲרָיו.&nbsp; וּמֻתָּר לִקַּח רְפוּאָה מִן הַגּוֹיִים לִבְהֵמָה, אוֹ לְמַכָּה שֶׁבַּגּוּף מִבַּחוּץ כְּגוֹן מְלֻגְמָה וּרְטִיָּה; וְאִם הָיְתָה מַכָּה שֶׁלְּסַכָּנָה, אָסוּר לִקַּח מִמֶּנּוּ.&nbsp; וְכָל מַכָּה שֶׁמְּחַלְּלִין עָלֶיהָ אֶת הַשַּׁבָּת, אֵין מִתְרַפִּין בָּהֶן מֵהֶן.&nbsp; [י] וּמֻתָּר לִשְׁאֹל לְרוֹפֵא גּוֹי, וְיֹאמַר לוֹ סַם פְּלוֹנִי יָפֶה לָךְ וְכָּךְ וְכָּךְ תַּעֲשֶׂה; אֲבָל לֹא יִקַּח מִמֶּנּוּ.</p>

<p><b>יב,ח</b>&nbsp;&nbsp;[יא] וְאָסוּר לְהִסְתַּפַּר מֵהֶן בִּרְשׁוּת הַיָּחִיד, שֶׁמֶּא יַהַרְגֶנּוּ.&nbsp; וְאִם הָיָה אָדָם חָשׁוּב--מֻתָּר, מִפְּנֵי שְׁהוּא מִתְיָרֵא לְהָרְגוֹ; וְאִם דִּמָּה לַגּוֹי שְׁהוּא אָדָם חָשׁוּב, כְּדֵי שֶׁיִּפְחַד מִמֶּנּוּ וְלֹא יַהַרְגֶנּוּ--הֲרֵי זֶה מֻתָּר לְהִסְתַּפַּר מִמֶּנּוּ.</p>

<p><b>יב,ט</b>&nbsp;&nbsp;[יב] אָסוּר לִמְכֹּר לַגּוֹיִים כָּל כְּלֵי הַמִּלְחָמָה, וְאֵין מַשְׁחִיזִין לָהֶם אֶת הַזַּיִן.&nbsp; וְאֵין מוֹכְרִין לָהֶן לֹא סַכִּין, וְלֹא קֻלָּרִין, וְלֹא כְּבָלִים, וְלֹא שַׁלְשְׁלָאוֹת שֶׁלְּבַרְזֶל, וְלֹא עֲשָׁשִׁיּוֹת שֶׁלְּבַרְזֶל הִנְדּוּאָה, וְלֹא דֻּבִּים וַאֲרָיוֹת, וְלֹא כָּל דָּבָר שֶׁיֵּשׁ בּוֹ נֶזֶק לָרַבִּים; אֲבָל מוֹכְרִין לָהֶן תָּרִיסִין, שְׁאֵינָן אֵלָא לְהָגֵן.&nbsp; [יג] וּכְשֵׁם שֶׁאָסְרוּ לִמְכֹּר לַגּוֹי, כָּךְ אָסְרוּ לִמְכֹּר לְיִשְׂרָאֵל שֶׁמּוֹכֵר לַגּוֹי.&nbsp; וּמֻתָּר לִמְכֹּר הַזַּיִן לַחַיִל שֶׁלִּבְנֵי הַמְּדִינָה, מִפְּנֵי שְׁהֶן מְגִנִּין עַל יִשְׂרָאֵל.</p>

<p><b>יב,י</b>&nbsp;&nbsp;[יד] כָּל שֶׁאָסוּר לִמְכֹּר לַגּוֹי--אָסוּר לְמָכְרוֹ לְיִשְׂרָאֵל שְׁהוּא לִסְטִיס, מִפְּנֵי שֶׁנִּמְצָא מְחַזֵּק יְדֵי עוֹבֵר עֲבֵרָה וּמַכְשִׁילוֹ.&nbsp; וְכֵן כָּל הַמַּכְשִׁיל עִוֵּר בְּדָבָר, וְהִשִּׂיאוֹ עֵצָה שְׁאֵינָהּ הוֹגֶנֶת, אוֹ שֶׁחִזַּק יְדֵי עוֹבְרֵי עֲבֵרָה שְׁהוּא עִוֵּר וְאֵינוּ רוֹאֶה דֶּרֶךְ הָאֱמֶת מִפְּנֵי תַּאֲוַת לִבּוֹ--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</p>

<p><b>יב,יא</b>&nbsp;&nbsp;הַבָּא לִטֹּל מִמָּךְ עֵצָה, תֶּן לוֹ עֵצָה הַהוֹגֶנֶת לוֹ.&nbsp; [טו] וְאָסוּר לְהַשִּׂיא עֵצָה טוֹבָה לַגּוֹי, אוֹ לְעֶבֶד רָשָׁע.&nbsp; וְאַפִלּוּ לְהַשִּׂיאוֹ עֵצָה שֶׁיַּעֲשֶׂה דְּבַר מִצְוָה, וְהוּא עוֹמֵד בְּרִשְׁעוֹ--אָסוּר; וְלֹא נִתְנַסָּה דָּנִיֵּאל אֵלָא עַל שֶׁהִשִּׂיא עֵצָה לִנְבוּכַדְנֶאצַּר לִתֵּן צְדָקָה, שֶׁנֶּאֱמָר "לָהֵן מַלְכָּא, מִלְכִּי יִשְׁפַּר עֲלָךְ" (דנייאל ד,כד).
<br>&nbsp;</p>

<h2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק יג</h2>

<p><b>יג,א</b>&nbsp;&nbsp;מִי שֶׁפָּגַע בַּחֲבֵרוֹ בַּדֶּרֶךְ, וּבְהֶמְתוֹ רוֹבֶצֶת תַּחַת מַשָּׂאָהּ--בֵּין שֶׁהָיָה עָלֶיהָ מַשָּׂא הָרָאוּי לָהּ, בֵּין שֶׁהָיָה עָלֶיהָ יָתֵר מִמַּשָּׂאָהּ--הֲרֵי זֶה מְצֻוֶּה לִפְרֹק מֵעָלֶיהָ; וְזוֹ מִצְוַת עֲשֵׂה, שֶׁנֶּאֱמָר "עָזֹב תַּעֲזֹב, עִמּוֹ" (שמות כג,ה).&nbsp; [ב] וְלֹא יִפְרֹק וְיַנִּיחֶנּוּ נִבְהָל וְיֵלֵךְ, אֵלָא יָקִים עִמּוֹ וְיַחְזֹר וְיִטְעֹן מַשָּׂאוֹ עָלֶיהָ--שֶׁנֶּאֱמָר "הָקֵם תָּקִים, עִמּוֹ" (דברים כב,ד), זוֹ מִצְוַת עֲשֵׂה אַחֶרֶת.&nbsp; וְאִם הִנִּיחוֹ נִבְהָל, וְלֹא פָרַק וְלֹא טָעַן--בִּטַּל מִצְוַת עֲשֵׂה; וְעָבַר עַל מִצְוַת לֹא תַעֲשֶׂה, שֶׁנֶּאֱמָר "לֹא-תִרְאֶה אֶת-חֲמוֹר אָחִיךָ" (שם).</p>

<p><b>יג,ב</b>&nbsp;&nbsp;[ג] הָיָה כּוֹהֵן, וְהַבְּהֵמָה רוֹבֶצֶת בְּבֵית הַקְּבָרוֹת--אֵינוּ מִטַּמֵּא לָהּ, כְּשֵׁם שְׁאֵינוּ מִטַּמֵּא לְהָשִׁיב אֲבֵדָה.&nbsp; וְכֵן אִם הָיָה זָקֵן שְׁאֵין דַּרְכּוֹ לִטְעֹן וְלִפְרֹק--הוֹאִיל וְאֵינָהּ לְפִי כְּבוֹדוֹ, פָּטוּר.</p>

<p><b>יג,ג</b>&nbsp;&nbsp;[ד] זֶה הַכְּלָל:&nbsp; כָּל שֶׁאִלּוּ הָיְתָה שֶׁלּוֹ, הָיָה טוֹעֵן וּפוֹרֵק--הֲרֵי זֶה חַיָּב לִטְעֹן וְלִפְרֹק בְּשֶׁלַּחֲבֵרוֹ.&nbsp; וְאִם הָיָה חָסִיד וְעוֹשֶׂה לִפְנִים מְשׂוּרַת הַדִּין--אַפִלּוּ הָיָה הַנָּשִׂיא הַגָּדוֹל וְרָאָה בֶּהֱמַת חֲבֵרוֹ רוֹבֶצֶת תַּחַת מַשָּׂא שֶׁלְּתֶבֶן אוֹ קָנִים וְכַיּוֹצֶא בָּהֶן, פּוֹרֵק וְטוֹעֵן עִמּוֹ.</p>

<p><b>יג,ד</b>&nbsp;&nbsp;[ה] פָּרַק וְטָעַן, וְחָזְרָה וְנָפְלָה--חַיָּב לִפְרֹק וְלִטְעֹן פַּעַם אַחֶרֶת, אַפִלּוּ מֵאָה פְּעָמִים:&nbsp; שֶׁנֶּאֱמָר "עָזֹב תַּעֲזֹב, עִמּוֹ" (שמות כג,ה), "הָקֵם תָּקִים" (דברים כב,ד).&nbsp; לְפִיכָּךְ צָרִיךְ לְאַדְּדָהּ עִמּוֹ עַד פַּרְסָה, אֵלָא אִם כֵּן אָמַר לוֹ בַּעַל הַמַּשָּׂא אֵינִי צָרִיךְ לָךְ.</p>

<p><b>יג,ה</b>&nbsp;&nbsp;[ו] מֵאֵימָתַי יִתְחַיַּב לִפְרֹק וְלִטְעֹן עִמּוֹ:&nbsp; מִשֶּׁיִּרְאֵהוּ רְאִיָּה שְׁהִיא כִּפְגִיעָה--שֶׁהֲרֵי נֶאֱמָר "כִּי-תִרְאֶה" (שמות כג,ה), וְנֶאֱמָר "כִּי תִפְגַּע" (שמות כג,ד).&nbsp; וְכַמָּה:&nbsp; שִׁעֲרוּ חֲכָמִים מִשֶּׁיִּהְיֶה בֵּינֵיהֶם מָאתַיִם וְשֵׁשׁ וְשִׁשִּׁים אַמָּה וּשְׁנֵי שְׁלִישֵׁי אַמָּה, שְׁהוּא אֶחָד מִשִּׁבְעָה וּמֶחְצָה בַּמִּיל; הָיָה רָחוֹק מִמֶּנּוּ יָתֵר מִזֶּה, אֵינוּ זָקוּק לוֹ.</p>

<p><b>יג,ו</b>&nbsp;&nbsp;[ז] מִצְוָה מִן הַתּוֹרָה לִפְרֹק עִמּוֹ, בְּחִנָּם.&nbsp; אֲבָל לִטְעֹן עָלָיו, הֲרֵי זוֹ מִצְוָה וְנוֹטֵל שְׂכָרוֹ; וְכֵן בְּשָׁעָה שֶׁמְּדַּדֶּה עִמּוֹ עַד פַּרְסָה, יֵשׁ לוֹ שָׂכָר.</p>

<p><b>יג,ז</b>&nbsp;&nbsp;[ח] מָצָא בֶּהֱמַת חֲבֵרוֹ רְבוּצָה--אַף עַל פִּי שְׁאֵין הַבְּעָלִים עִמָּהּ, מִצְוָה לִפְרֹק מֵעָלֶיהָ וְלִטְעֹן עָלֶיהָ:&nbsp; שֶׁנֶּאֱמָר "עָזֹב תַּעֲזֹב" (שמות כג,ה), "הָקֵם תָּקִים" (דברים כב,ד)--מִכָּל מָקוֹם.&nbsp; אִם כֵּן לָמָּה נֶאֱמָר "עִמּוֹ" (שמות כג,ה; דברים כב,ד):&nbsp; שְׁאִם הָיָה בַּעַל הַבְּהֵמָה עִמָּהּ, וְהָלַךְ וְיָשַׁב לוֹ וְאָמַר לְזֶה שֶׁפָּגַע בּוֹ הוֹאִיל וְעָלֶיךָ מִצְוָה, אִם רָצִיתָ לִפְרֹק לְבַדָּךְ, פְּרֹק--הֲרֵי זֶה פָּטוּר, שֶׁנֶּאֱמָר "עִמּוֹ".&nbsp; וְאִם הָיָה בַּעַל הַבְּהֵמָה זָקֵן אוֹ חוֹלֶה, חַיָּב לִפְרֹק וְלִטְעֹן לְבַדּוֹ.</p>

<p><b>יג,ח</b>&nbsp;&nbsp;[ט] בֶּהֱמַת הַגּוֹי וְהַמַּשָּׂא שֶׁלְּיִשְׂרָאֵל--אִם הָיָה הַגּוֹי מְחַמֵּר אַחַר בְּהֶמְתוֹ, אֵינוּ זָקוּק לָהּ; וְאִם לָאו, חַיָּב לִפְרֹק וְלִטְעֹן, מִשּׁוֹם צַעַר יִשְׂרָאֵל.&nbsp; וְכֵן אִם הָיְתָה הַבְּהֵמָה שֶׁלְּיִשְׂרָאֵל, וְהַמַּשּׂאוּי שֶׁלַּגּוֹי--חַיָּב לִפְרֹק וְלִטְעֹן, מִשּׁוֹם צַעַר יִשְׂרָאֵל.&nbsp; אֲבָל בֶּהֱמַת הַגּוֹי וּמַשָּׂאוֹ--אֵינוּ חַיָּב לְהִטַּפַּל בָּהֶן, אֵלָא מִשּׁוֹם אֵיבָה.</p>

<p><b>יג,ט</b>&nbsp;&nbsp;[י] חַמָּרִים שֶׁרַגְלָיו שֶׁלְּאֶחָד מֵהֵן רְעוּעוֹת--אֵין חֲבֵרָיו רַשָּׁאִין לְהַקְדִּים, וְלַעֲבֹר מֵעָלָיו; נָפַל הָאִישׁ, רַשָּׁאִין לַעֲבֹר מֵעָלָיו.</p>

<p><b>יג,י</b>&nbsp;&nbsp;[יא] הָיָה אֶחָד טָעוּן וְאֶחָד רוֹכֵב, וּדְחָקָן הַדֶּרֶךְ--מַעְבִירִין אֶת הָרוֹכֵב מִפְּנֵי הַטָּעוּן.&nbsp; אֶחָד טָעוּן וְאֶחָד רֵיקָן, מַעְבִירִין אֶת הָרֵיקָן מִפְּנֵי הַטָּעוּן.&nbsp; אֶחָד רוֹכֵב וְאֶחָד רֵיקָן, מַעְבִירִין אֶת הָרֵיקָן מִפְּנֵי הָרוֹכֵב.&nbsp; שְׁנֵיהֶן טְעוּנִין, שְׁנֵיהֶן רוֹכְבִין, שְׁנֵיהֶן רֵיקָנִין--עוֹשִׂין פְּשָׁרָה בֵּינֵיהֶן.</p>

<p><b>יג,יא</b>&nbsp;&nbsp;[יב] וְכֵן שְׁתֵּי סְפִינוֹת שֶׁהָיוּ עוֹבְרוֹת בַּנָּהָר, וּפוֹגְעוֹת זוֹ בְּזוֹ--אִם עוֹבְרוֹת שְׁתֵּיהֶן בְּבַת אַחַת, טוֹבְעוֹת; וְאִם עָבְרוּ זוֹ אַחַר זוֹ, עוֹבְרוֹת.&nbsp; וְכֵן שְׁנֵי גְּמַלִּים שֶׁהָיוּ עוֹלִים בְּמַעֲלָה גְּבוֹהָה, וּפָגְעוּ זֶה בְּזֶה--אִם עָבְרוּ שְׁנֵיהֶן בְּבַת אַחַת, נוֹפְלִין; וְאִם עָבְרוּ זֶה אַחַר זֶה, עוֹלִין.&nbsp; כֵּיצַד הֶן עוֹשִׂין:&nbsp; טְעוּנָה וּשְׁאֵינָהּ טְעוּנָה, תִּדָּחֶה שְׁאֵינָהּ טְעוּנָה מִפְּנֵי הַטְּעוּנָה; קְרוֹבָה וּרְחוֹקָה, תִּדָּחֶה קְרוֹבָה מִפְּנֵי שְׁאֵינָהּ קְרוֹבָה.&nbsp; שְׁתֵּיהֶן רְחוֹקוֹת, שְׁתֵּיהֶן קְרוֹבוֹת, שְׁתֵּיהֶן טְעוּנוֹת--הוֹאִיל וְכֻלָּן בְּדֹחַק אֶחָד, הַטֵּל פְּשָׁרָה בֵּינֵיהֶן וְהֶן מַעֲלוֹת שָׂכָר זֶה לְזֶה.&nbsp; וּבְזֶה וְכַיּוֹצֶא בּוֹ נֶאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).</p>

<p><b>יג,יב</b>&nbsp;&nbsp;[יג] הַפּוֹגֵעַ בִּשְׁנַיִם--אֶחָד רוֹבֵץ תַּחַת מַשָּׂאוֹ, וְאֶחָד פָּרַק מֵעָלָיו וְלֹא מָצָא מִי שֶׁיִּטְעֹן עִמּוֹ--מִצְוָה לִפְרֹק בַּתְּחִלָּה מִשּׁוֹם צַעַר בַּעֲלֵי חַיִּים, וְאַחַר כָּךְ טוֹעֵן.&nbsp; בַּמֶּה דְּבָרִים אֲמוּרִים, בְּשֶׁהָיוּ שְׁנֵיהֶם שׂוֹנְאִים אוֹ שְׁנֵיהֶן אוֹהֲבִים; אֲבָל אִם הָיָה אֶחָד שׂוֹנֵא, וְאֶחָד אוֹהֵב--מִצְוָה לִטְעֹן עִם הַשּׂוֹנֵא תְּחִלָּה, כְּדֵי לִכּוֹף אֶת יִצְרוֹ הָרַע.</p>

<p><b>יג,יג</b>&nbsp;&nbsp;[יד] הַ"שּׂוֹנֵא" (ראה שמות כג,ה) שֶׁנֶּאֱמָר בַּתּוֹרָה--הוּא מִיִּשְׂרָאֵל, לֹא מֵאֻמּוֹת הָעוֹלָם.&nbsp; וְהֵיאַךְ יִהְיֶה לְיִשְׂרָאֵל שׂוֹנֵא מִיִּשְׂרָאֵל, וְהַכָּתוּב אוֹמֵר "לֹא-תִשְׂנָא אֶת-אָחִיךָ, בִּלְבָבֶךָ" (ויקרא יט,יז):&nbsp; אָמְרוּ חֲכָמִים, כְּגוֹן שֶׁרָאָהוּ לְבַדּוֹ שֶׁעָבַר עֲבֵרָה, וְהִתְרָה בּוֹ וְלֹא חָזַר--הֲרֵי זֶה מִצְוָה לְשָׂנְאוֹ, עַד שֶׁיַּעֲשֶׂה תְּשׁוּבָה וְיַחְזֹר מֵרִשְׁעוֹ.&nbsp; וְאַף עַל פִּי שֶׁעֲדַיִן לֹא עָשָׂה תְּשׁוּבָה--אִם מְצָאוֹ נִבְהָל בְּמַשָּׂאוֹ--מִצְוָה לִפְרֹק וְלִטְעֹן עִמּוֹ, וְלֹא יַנִּיחֶנּוּ נוֹטֶה לָמוּת:&nbsp; שֶׁמֶּא יִשְׁתַּהֶה בִּשְׁבִיל מְמוֹנוֹ, וְיָבוֹא לִידֵי סַכָּנָה; וְהַתּוֹרָה הִקְפִּידָה עַל נַפְשׁוֹת יִשְׂרָאֵל, בֵּין רְשָׁעִים בֵּין צַדִּיקִים, מֵאַחַר שְׁהֶם נִלְוִים אֶל ה' וּמַאֲמִינִים בְּעִיקַר הַדָּת, שֶׁנֶּאֱמָר "אֱמֹר אֲלֵיהֶם חַי-אָנִי נְאֻם ה' אֱלֹהִים, אִם-אֶחְפֹּץ בְּמוֹת הָרָשָׁע, כִּי אִם-בְּשׁוּב רָשָׁע מִדַּרְכּוֹ, וְחָיָה" (ראה יחזקאל לג,יא).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר אַחַד עָשָׂר, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, שְׁנַיִם וְשִׁשִּׁים:&nbsp; הִלְכּוֹת נִזְקֵי מָמוֹן, אַרְבָּעָה עָשָׂר פְּרָקִים; הִלְכּוֹת גְּנֵבָה, תִּשְׁעָה פְּרָקִים; הִלְכּוֹת גְּזֵלָה וַאֲבֵדָה, שְׁמוֹנָה עָשָׂר פְּרָקִים; הִלְכּוֹת חוֹבֵל וּמַזִּיק, שְׁמוֹנָה פְּרָקִים; הִלְכּוֹת רוֹצֵחַ וּשְׁמִירַת נֶפֶשׁ, שְׁלוֹשָׁה עָשָׂר פְּרָקִים.<br>&nbsp;</p>
</div>
</body></html>
