<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר נשים - הלכות אישות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>תּוֹרַת חָכָם, מְקוֹר חַיִּים--לָסוּר, מִמֹּקְשֵׁי מָוֶת (משלי יג,יד).
<br>&nbsp;</p>

<h1>סֵפֶר רְבִיעִי וְהוּא סֵפֶר נָשִׁים</h1>
<br>
<p>הִלְכּוֹתָיו חָמֵשׁ, וְזֶה הוּא סִדּוּרָן:&nbsp; הִלְכּוֹת אִישׁוּת, הִלְכּוֹת גֵּרוּשִׁין, הִלְכּוֹת יִבּוּם וַחֲלִיצָה, הִלְכּוֹת נַעֲרָה בְּתוּלָה, הִלְכּוֹת סוֹטָה.</p>

<p><b>הִלְכּוֹת אִישׁוּת</b>.&nbsp; יֵשׁ בִּכְלָלָן אַרְבַּע מִצְווֹת--שְׁתֵּי מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשָּׂא אִשָּׁה בִּכְתֻבָּה וְקִדּוּשִׁין; (ב) שֶׁלֹּא תִבָּעֵל אִשָּׁה בְּלֹא כְּתֻבָּה וְקִדּוּשִׁין; (ג) שֶׁלֹּא יִמְנַע שְׁאֵר כְּסוּת וְעוֹנָה; (ד) לִפְרוֹת וְלִרְבּוֹת מִמֶּנָּה.</p>

<p><b>הִלְכּוֹת גֵּרוּשִׁין</b>.&nbsp; יֵשׁ בִּכְלָלָן שְׁתֵּי מִצְווֹת--אַחַת מִצְוַת עֲשֵׂה, וְהוּא שֶׁיְּגָרַשׁ הַמְּגָרֵשׁ בְּסֵפֶר; שְׁנִיָּה מִצְוַת לֹא תַעֲשֶׂה, וְהִיא שֶׁלֹּא יַחְזִיר גְּרוּשָׁתוֹ מִשֶּׁנִּשֵּׂאת.</p>

<p><b>הִלְכּוֹת יִבּוּם וַחֲלִיצָה</b>.&nbsp; יֵשׁ בִּכְלָלָן שָׁלוֹשׁ מִצְווֹת--שְׁתֵּי מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) לְיַבַּם; (ב) לַחְלֹץ; (ג) שֶׁלֹּא תִנָּשֵׂא יְבָמָה לְאִישׁ זָר עַד שֶׁתָּסוּר רְשׁוּת הַיָּבָם מֵעָלֶיהָ.</p>

<p><b>הִלְכּוֹת נַעֲרָה בְּתוּלָה</b>.&nbsp; יֵשׁ בִּכְלָלָן חָמֵשׁ מִצְווֹת--שָׁלוֹשׁ מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִקְנֹס הַמְּפַתֶּה; (ב) שֶׁיִּשָּׂא הָאוֹנֵס אֲנוּסָתוֹ; (ג) שֶׁלֹּא יְגָרַשׁ הָאוֹנֵס; (ד) שֶׁתֵּשֵׁב אֵשֶׁת מוֹצִיא שֵׁם רָע תַּחַת בַּעְלָהּ לְעוֹלָם; (ה) שֶׁלֹּא יְגָרַשׁ מוֹצִיא שֵׁם רָע אֶת אִשְׁתּוֹ.</p>

<p><b>הִלְכּוֹת סוֹטָה</b>.&nbsp; יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לַעֲשׂוֹת לַסּוֹטָה כְּתוֹרַת הַקְּנָאוֹת הַסְּדוּרָה בַּתּוֹרָה; (ב) שֶׁלֹּא לִתֵּן שֶׁמֶן עַל קָרְבָּנָהּ; (ג) שֶׁלֹּא לִתֵּן עָלָיו לְבוֹנָה.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שְׁבַע עֶשְׂרֵה מִצְווֹת--מֵהֶן תֵּשַׁע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת אִישׁוּת</h1>

<p>יֵשׁ בִּכְלָלָן אַרְבַּע מִצְווֹת--שְׁתֵּי מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשָּׂא אִשָּׁה בִּכְתֻבָּה וְקִדּוּשִׁין; (ב) שֶׁלֹּא תִבָּעֵל אִשָּׁה בְּלֹא כְּתֻבָּה וְקִדּוּשִׁין; (ג) שֶׁלֹּא יִמְנַע שְׁאֵר כְּסוּת וְעוֹנָה; (ד) לִפְרוֹת וְלִרְבּוֹת מִמֶּנָּה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת אִישׁוּת פֵּרֶק א</h2>

<p><b>א,א</b>&nbsp;&nbsp;קֹדֶם מַתַּן תּוֹרָה, הָיָה אָדָם פּוֹגֵעַ אִשָּׁה בַּשּׁוּק--אִם רָצָה הוּא וְהִיא לִשָּׂא אוֹתָהּ--מַכְנִיסָהּ לְבֵיתוֹ וּבוֹעֲלָהּ בֵּינוֹ לְבֵין עַצְמוֹ, וְתִהְיֶה לוֹ לְאִשָּׁה.&nbsp; כֵּיוָן שֶׁנִּתְּנָה תּוֹרָה, נִצְטַוּוּ יִשְׂרָאֵל שְׁאִם יִרְצֶה הָאִישׁ לִשָּׂא אִשָּׁה--יִקְנֶה אוֹתָהּ תְּחִלָּה בִּפְנֵי עֵדִים, וְאַחַר כָּךְ תִּהְיֶה לוֹ לְאִשָּׁה:&nbsp; שֶׁנֶּאֱמָר "כִּי-יִקַּח אִישׁ, אִשָּׁה; וּבָא אֵלֶיהָ" (דברים כב,יג).</p>

<p><b>א,ב</b>&nbsp;&nbsp;וְלִקּוּחִין אֵלּוּ, מִצְוַת עֲשֵׂה שֶׁלַּתּוֹרָה הֶם.&nbsp; וּבְאֶחָד מִשְּׁלוֹשָׁה דְּבָרִים הָאִשָּׁה נִקְנֵית--בַּכֶּסֶף, אוֹ בַּשְּׁטָר, אוֹ בַּבִּיאָה; וּשְׁלָשְׁתָּן, מִן הַתּוֹרָה.&nbsp; וְלִקּוּחִין אֵלּוּ, הֶן הַנִּקְרָאִין קִדּוּשִׁין אוֹ אֵרוּסִין, בְּכָל מָקוֹם; וְאִשָּׁה שֶׁנִּקְנֵית בְּאֶחָד מִשְּׁלוֹשָׁה דְּבָרִים אֵלּוּ, הִיא הַנִּקְרֵאת מְקֻדֶּשֶׁת אוֹ מְאֹרֶסֶת.</p>

<p><b>א,ג</b>&nbsp;&nbsp;וְכֵיוָן שֶׁנִּקְנֵית הָאִשָּׁה וְנַעֲשֵׂית מְקֻדֶּשֶׁת--אַף עַל פִּי שֶׁלֹּא נִבְעֲלָה וְלֹא נִכְנְסָה לְבֵית בַּעְלָהּ, הֲרֵי הִיא אֵשֶׁת אִישׁ; וְהַבָּא עָלֶיהָ חוּץ מִבַּעְלָהּ, חַיָּב מִיתַת בֵּית דִּין, וְאִם רָצָה לְגָרַשׁ, צְרִיכָה גֶּט.</p>

<p><b>א,ד</b>&nbsp;&nbsp;קֹדֶם מַתַּן תּוֹרָה, הָיָה אָדָם פּוֹגֵעַ אִשָּׁה בַּשּׁוּק--אִם רָצָה הוּא וְהִיא--נוֹתֵן לָהּ שְׂכָרָהּ, וּבוֹעֵל אוֹתָהּ עַל אֵם הַדֶּרֶךְ וְהוֹלֵךְ לוֹ; וְזוֹ הִיא הַנִּקְרֵאת קְדֵשָׁה.&nbsp; מִשֶּׁנִתְּנָה הַתּוֹרָה, נֶאְסְרָה הַקְּדֵשָׁה--שֶׁנֶּאֱמָר "לֹא-תִהְיֶה קְדֵשָׁה, מִבְּנוֹת יִשְׂרָאֵל" (דברים כג,יח); לְפִיכָּךְ כָּל הַבּוֹעֵל אִשָּׁה לְשֵׁם זְנוּת, בְּלֹא קִדּוּשִׁין--לוֹקֶה מִן הַתּוֹרָה, מִפְּנֵי שֶׁבָּעַל קְדֵשָׁה.</p>

<p><b>א,ה</b>&nbsp;&nbsp;כָּל שֶׁאָסַר בִּיאָתָן בַּתּוֹרָה וְחִיַּב עַל בִּיאָתָן כָּרֵת, וְהֶן הָאֲמוּרוֹת בְּפָרָשַׁת "אַחֲרֵי מוֹת" (ויקרא טז,א), הֶן הַנִּקְרָאִין עֲרָיוֹת; וְכָל אַחַת מֵהֶן, נִקְרֵאת עֶרְוָה, כְּגוֹן אֵם וְאָחוֹת וּבַת וְכַיּוֹצֶא בָּהֶן.</p>

<p><b>א,ו</b>&nbsp;&nbsp;וְיֵשׁ נָשִׁים אֲחֵרוֹת שֶׁאֲסוּרוֹת מִפִּי הַקַּבָּלָה, וְאִסּוּרָן מִדִּבְרֵי סוֹפְרִים; וְהֶן הַנִּקְרָאוֹת שְׁנִיּוֹת, מִפְּנֵי שְׁהֶן שְׁנִיּוֹת לָעֲרָיוֹת, וְכָל אַחַת מֵהֶן, נִקְרֵאת שְׁנִיָּה.&nbsp; וְעֶשְׂרִים אִשָּׁה הֶן, וְאֵלּוּ הֶן:&nbsp; (א) אֵם אִמּוֹ, וְזוֹ אֵין לָהּ הֶפְסֵק, אֵלָא אַפִלּוּ אֵם אֵם אֵם אִמּוֹ עַד מַעְלָה מַעְלָה, אֲסוּרָה; (ב) וְאֵם אֲבִי אִמּוֹ בִּלְבָד; (ג) וְאֵם אָבִיו, וְזוֹ אֵין לָהּ הֶפְסֵק, אֵלָא אַפִלּוּ אֵם אֵם אֵם אָבִיו עַד לְמַעְלָה, אֲסוּרָה; (ד) וְאֵם אֲבִי אָבִיו בִּלְבָד; (ה) וְאֵשֶׁת אֲבִי אָבִיו, וְזוֹ אֵין לָהּ הֶפְסֵק, אַפִלּוּ אֵשֶׁת יַעֲקוֹב אָבִינוּ, אֲסוּרָה עַל אֶחָד מִמֶּנּוּ; (ו) וְאֵשֶׁת אֲבִי אִמּוֹ בִּלְבָד; (ז) וְאֵשֶׁת אֲחִי הָאָב, מִן הָאֵם; (ח) וְאֵשֶׁת אֲחִי הָאֵם, בֵּין מִן הָאֵם בֵּין מִן הָאָב; (ט) וְכַלַּת בְּנוֹ, וְזוֹ אֵין לָהּ הֶפְסֵק, אַפִלּוּ כַּלַּת בֶּן בֶּן בְּנוֹ עַד סוֹף הָעוֹלָם, אֲסוּרָה--עַד שֶׁתִּהְיֶה אֵשֶׁת אֶחָד מִמֶּנּוּ, שְׁנִיָּה עַל יַעֲקוֹב אָבִינוּ; (י) וְכַלַּת בִּתּוֹ בִּלְבָד; (יא) וּבַת בַּת בְּנוֹ בִּלְבָד; (יב) וּבַת בֶּן בְּנוֹ בִּלְבָד; (יג) וּבַת בַּת בִּתּוֹ בִּלְבָד; (יד) וּבַת בֶּן בִּתּוֹ בִּלְבָד; (טו) וּבַת בֶּן בֶּן אִשְׁתּוֹ בִּלְבָד; (טז) וּבַת בַּת בַּת אִשְׁתּוֹ בִּלְבָד; (יז) וְאֵם אֵם אֲבִי אִשְׁתּוֹ בִּלְבָד; (יח) וְאֵם אָב אֵם אִשְׁתּוֹ בִּלְבָד; (יט) וְאֵם אֵם אֵם אִשְׁתּוֹ בִּלְבָד; (כ) וְאֵם אָב אֲבִי אִשְׁתּוֹ בִּלְבָד.&nbsp; נִמְצְאוּ הַשְּׁנִיּוֹת שְׁאֵין לָהֶן הֶפְסֵק, אַרְבַּע--אֵם הָאֵם עַד לְמַעְלָה, וְאֵם הָאָב עַד לְמַעְלָה, וְאֵשֶׁת אֲבִי הָאָב עַד לְמַעְלָה, וְאֵשֶׁת בֶּן בְּנוֹ עַד לְמַטָּה.</p>

<p><b>א,ז</b>&nbsp;&nbsp;כָּל שֶׁאָסַר בִּיאָתוֹ בַּתּוֹרָה וְלֹא חִיַּב עָלָיו כָּרֵת, הֶן הַנִּקְרָאִים אִסּוּרֵי לָאוִין; וְעוֹד, נִקְרָאִין אִסּוּרֵי קְדֻשָּׁה.&nbsp; וְתִשְׁעָה הֶן, וְאֵלּוּ הֶן:&nbsp; אַלְמָנָה לְכוֹהֵן גָּדוֹל; גְּרוּשָׁה, אוֹ זוֹנָה, אוֹ חֲלָלָה--בֵּין לְכוֹהֵן גָּדוֹל, בֵּין לְכוֹהֵן הִדְיוֹט; וּמַמְזֶרֶת לְבֶן יִשְׂרָאֵל, וְכֵן בַּת יִשְׂרָאֵל לְמַמְזֵר; וּבַת יִשְׂרָאֵל לְעַמּוֹנִי, וּמוֹאָבִי; וּבַת יִשְׂרָאֵל לִפְצוּעַ דַּכָּא, וּכְרוּת שָׁפְכָה; וּגְרוּשָׁתוֹ, אַחַר שֶׁנִּשֵּׂאת לְאַחֵר; וִיבָמָה שֶׁנִּשֵּׂאת לְזָר, וַעֲדַיִן רְשׁוּת הַיָּבָם עָלֶיהָ.</p>

<p><b>א,ח</b>&nbsp;&nbsp;הַחֲלוּצָה, הֲרֵי הִיא כִּגְרוּשָׁה; וְהִיא אֲסוּרָה לַכּוֹהֵן מִדִּבְרֵי סוֹפְרִים.&nbsp; וְהַנְּתִינִים--הֲרֵי הֶם כְּמַמְזְרִים, אֶחָד זְכָרִים וְאֶחָד נְקֵבוֹת; וְאִסּוּרָם מִדִּבְרֵי סוֹפְרִים.&nbsp; וּבְהִלְכּוֹת אִסּוּרֵי בִּיאָה, יִתְבָּאַר לָךְ מַה הֶם הַנְּתִינִים.</p>

<p><b>א,ט</b>&nbsp;&nbsp;[ח] וְיֵשׁ שֶׁאִסּוּר בִּיאָתָן בַּעֲשֵׂה, וְאֵינָן מֵחַיָּבֵי לָאוִין.&nbsp; וּשְׁלוֹשָׁה הֶם--מִצְרִי וַאֲדוֹמִי דּוֹר רִאשׁוֹן וְדוֹר שֵׁנִי, אֶחָד זְכָרִים וְאֶחָד נְקֵבוֹת; וּבְעוּלָה לְכוֹהֵן גָּדוֹל:&nbsp; לְפִי שֶׁלֹּא נֶאֱמָר בְּאֵלּוּ לֹא יָבוֹא אוֹ לֹא יִקַּח, אֵלָא מִכְּלַל שֶׁנֶּאֱמָר "דּוֹר שְׁלִישִׁי--יָבֹא לָהֶם" (דברים כג,ט), אַתָּה לָמֵד שֶׁדּוֹר רִאשׁוֹן וְשֵׁנִי לֹא יָבוֹא; וּמִכְּלַל שֶׁנֶּאֱמָר "וְהוּא, אִשָּׁה בִבְתוּלֶיהָ יִקָּח" (ויקרא כא,יג), אַתָּה לָמֵד שְׁאֵינָהּ בְּתוּלָה לֹא יִקַּח.&nbsp; וְלָאו הַבָּא מִכְּלַל עֲשֵׂה, הֲרֵי הוּא כַּעֲשֵׂה.
<br>&nbsp;</p>

<h2>הִלְכּוֹת אִישׁוּת פֵּרֶק ב</h2>

<p><b>ב,א</b>&nbsp;&nbsp;הַבַּת, מִיּוֹם לִידָתָהּ עַד שֶׁתִּהְיֶה בַּת שְׁתֵּים עֶשְׂרֵה שָׁנָה גְּמוּרוֹת--הִיא הַנִּקְרֵאת קְטַנָּה, וְנִקְרֵאת תִּינֹקֶת; וְאַפִלּוּ הֵבִיאָה כַּמָּה שְׂעָרוֹת בְּתוֹךְ הַזְּמָן הַזֶּה, אֵינָן אֵלָא כְּשׁוּמָה.&nbsp; אֲבָל אִם הֵבִיאָה שְׁתֵּי שְׂעָרוֹת לְמַטָּה בַּגּוּף בַּמְּקוֹמוֹת הַיְּדוּעוֹת לַהֲבָאַת שֵׂעָר, וְהִיא מִבַּת שְׁתֵּים עֶשְׂרֵה שָׁנָה וְיוֹם אֶחָד וָמַעְלָה--נִקְרֵאת נַעֲרָה.&nbsp; [ב] וַהֲבָאַת שְׁתֵּי שְׂעָרוֹת בַּזְּמָן הַזֶּה, נִקְרָא סִימָן הַתַּחְתּוֹן.</p>

<p><b>ב,ב</b>&nbsp;&nbsp;וּמֵאַחַר שֶׁתָּבִיא סִימָן הַתַּחְתּוֹן, תִּקָּרֵא נַעֲרָה עַד שִׁשָּׁה חֳדָשִׁים גְּמוּרִים.&nbsp; וּמִתְּחִלַּת יוֹם תַּשְׁלוּם הַשִּׁשָּׁה חֳדָשִׁים וָמַעְלָה, תִּקָּרֵא בּוֹגֶרֶת; וְאֵין בֵּין נַעְרוּת לְבַגְרוּת, אֵלָא שִׁשָּׁה חֳדָשִׁים בִּלְבָד.</p>

<p><b>ב,ג</b>&nbsp;&nbsp;הִגִּיעָה לִשְׁתֵּים עֶשְׂרֵה שָׁנָה וְיוֹם אֶחָד, וְלֹא הֵבִיאָה שְׁתֵּי שְׂעָרוֹת--אַף עַל פִּי שֶׁנִּרְאוּ בָּהּ סִימָנֵי אַיְלוֹנִית--עֲדַיִן קְטַנָּה הִיא, עַד עֶשְׂרִים שָׁנָה; וּכְשֶׁתָּבִיא שְׁתֵּי שְׂעָרוֹת, אַפִלּוּ בִּשְׁנַת עֶשְׂרִים--תִּהְיֶה נַעֲרָה שִׁשָּׁה חֳדָשִׁים, וְאַחַר כָּךְ תִּקָּרֵא בּוֹגֶרֶת.</p>

<p><b>ב,ד</b>&nbsp;&nbsp;הָיְתָה בַּת עֶשְׂרִים שָׁנָה פָּחוּת שְׁלוֹשִׁים יוֹם, וְלֹא הֵבִיאָה שְׁתֵּי שְׂעָרוֹת, וְנִרְאוּ בָּהּ סִימָנֵי אַיְלוֹנִית--הֲרֵי הִיא אַיְלוֹנִית; וְאִם לֹא נִרְאוּ בָּהּ כָּל סִימָנֵי אַיְלוֹנִית, עֲדַיִן קְטַנָּה הִיא, עַד שֶׁתָּבִיא שְׁתֵּי שְׂעָרוֹת וְתִהְיֶה נַעֲרָה, אוֹ עַד שֶׁתִּהְיֶה בַּת חָמֵשׁ וּשְׁלוֹשִׁים שָׁנָה וְיוֹם אֶחָד.</p>

<p><b>ב,ה</b>&nbsp;&nbsp;הִגִּיעָה לַזְּמָן הַזֶּה, וְלֹא הֵבִיאָה שְׁתֵּי שְׂעָרוֹת--הֲרֵי זוֹ נִקְרֵאת אַיְלוֹנִית, אַף עַל פִּי שֶׁלֹּא נִרְאָה בָּהּ סִימָן מִסִּימָנֵי אַיְלוֹנִית.&nbsp; נִמְצֵאתָ לָמֵד שֶׁהָאַיְלוֹנִית--אֵין לָהּ יְמֵי נַעְרוּת, אֵלָא מִקַּטְנוּתָהּ תֵּצֵא לְבַגְרוּת.</p>

<p><b>ב,ו</b>&nbsp;&nbsp;וְאֵלּוּ הֶן סִימָנֵי אַיְלוֹנִית--כָּל שְׁאֵין לָהּ דַּדִּין, וּמִתְקַשָּׁה בְּשָׁעַת תַּשְׁמִישׁ, וְאֵין לָהּ שִׁפּוֹלֵי מֵעַיִם כַּנָּשִׁים, וְקוֹלָהּ עָבֶה וְאֵינָהּ נִכֶּרֶת בֵּין אִישׁ לְאִשָּׁה.&nbsp; וְהַנַּעֲרָה, וְהַבּוֹגֶרֶת, וְהָאַיְלוֹנִית--כָּל אַחַת מִשְּׁלָשְׁתָּן, נִקְרֵאת גְּדוֹלָה.</p>

<p><b>ב,ז</b>&nbsp;&nbsp;וְיֵשׁ בַּבַּת סִימָנִין מִלְמַעְלָה, וְהֶן הַנִּקְרָאִין סִימָן הָעֶלְיוֹן; וְאֵלּוּ הֶן:&nbsp; מִשֶּׁתַּחְזִיר יָדָהּ לַאֲחוֹרֶיהָ, וְיֵעָשֶׂה קֹמֶט בִּמְקוֹם הַדַּד; וּמִשֶּׁיַּשְׁחִיר רֹאשׁ הַדַּד; וּמִשֶּׁיִּתֵּן אָדָם יָדוֹ עַל עֹקֶץ הַדַּד, וְהוּא שׁוֹקֵעַ וְשׁוֹהֶה לַחְזֹר; וּמִשֶּׁיִּפָּצֵל רֹאשׁ חֹטֶם הַדַּד, וְיֵעָשֶׂה בְּרֹאשׁוֹ כַּדּוּר קָטָן--וְרִבּוֹתַי פֵּרְשׁוּ, מִשֶּׁיִּפָּצֵל הַחֹטֶם עַצְמוֹ.</p>

<p><b>ב,ח</b>&nbsp;&nbsp;וְכֵן מִשֶּׁיִּטּוּ הַדַּדִּין; וּמִשֶּׁיִּתְקַשְׁקְשׁוּ הַדַּדִּין; וּמִשֶּׁתַּקִּיף הָעֲטָרָה, וְהוּא מְקוֹם הַבָּשָׂר הַתָּפוּחַ שֶׁלְּמַעְלָה מִן הָעֶרְוָה לְעֻמַּת הַבֶּטֶן; וּמִשֶּׁיִּתְמַעַךְ בָּשָׂר זֶה, וְלֹא יִהְיֶה קָשֶׁה.&nbsp; [ח] כָּל אֵלּוּ הַסִּימָנִין, שְׁמוֹנָה.</p>

<p><b>ב,ט</b>&nbsp;&nbsp;נִרְאָה בַּבַּת סִימָן מִכָּל אֵלּוּ אוֹ כֻּלָּן, וְהִיא בַּת שְׁתֵּים עֶשְׂרֵה שָׁנָה אוֹ פָּחוּת--אֵין מַשְׁגִּיחִין בּוֹ, וַהֲרֵי הִיא בְּקַטְנוּתָהּ.&nbsp; נַעֲשֵׂית בַּת שְׁתֵּים עֶשְׂרֵה שָׁנָה וְיוֹם אֶחָד, וְנִרְאָה בָּהּ סִימָן הַתַּחְתּוֹן--אֵין מַשְׁגִּיחִין בְּאֶחָד מִכָּל אֵלּוּ; וְאִם לֹא נִרְאָה הַתַּחְתּוֹן, וְנִרְאָה בָּהּ אֶחָד מֵאֵלּוּ--הֲרֵי הִיא סְפֵק בֵּין קְטַנָּה לְנַעֲרָה, וְדָנִים בָּהּ לְהַחְמִיר.&nbsp; וְאִם נִרְאוּ כֻּלָּן, הֲרֵי זוֹ גְּדוֹלָה וַדָּאִית--שְׁאֵי אִפְשָׁר שֶׁיָּבוֹאוּ כֻּלָּן, אֵלָא וּכְבָר בָּא סִימָן הַתַּחְתּוֹן וְנָשַׁר.</p>

<p><b>ב,י</b>&nbsp;&nbsp;[ט] הַבַּת שֶׁיָּלְדָה אַחַר שְׁתֵּים עֶשְׂרֵה שָׁנָה--אַף עַל פִּי שֶׁלֹּא הֵבִיאָה סִימָן, לֹא עֶלְיוֹן וְלֹא תַחְתּוֹן--הֲרֵי זוֹ גְּדוֹלָה:&nbsp; בָּנִים, הֲרֵי הֶם כְּסִימָנִין.</p>

<p><b>ב,יא</b>&nbsp;&nbsp;[י] הַבֵּן--מִשֶּׁיִּוָּלֵד עַד שֶׁיִּהְיֶה בֶּן שְׁלוֹשׁ עֶשְׂרֵה שָׁנָה--נִקְרָא קָטָן, וְנִקְרָא תִּינוֹק; וְאַפִלּוּ הֵבִיא כַּמָּה שְׂעָרוֹת בְּתוֹךְ זְמָן זֶה, אֵינוּ סִימָן אֵלָא שׁוּמָה.&nbsp; הֵבִיא שְׁתֵּי שְׂעָרוֹת לְמַטָּה בַּמְּקוֹמוֹת הַיְּדוּעִים לַשֵּׂעָר, וְהוּא מִבֶּן שְׁלוֹשׁ עֶשְׂרֵה שָׁנָה וְיוֹם אֶחָד וָמָעְלָה--נִקְרָא גָּדוֹל, וְנִקְרָא אִישׁ.</p>

<p><b>ב,יב</b>&nbsp;&nbsp;[יא] הִגִּיעַ לַזְּמָן הַזֶּה, וְלֹא הֵבִיא שְׁתֵּי שְׂעָרוֹת--אַף עַל פִּי שֶׁנִּרְאוּ בּוֹ סִימָנֵי סָרִיס--הֲרֵי זֶה קָטָן, עַד שֶׁיִּהְיֶה בֶּן עֶשְׂרִים שָׁנָה פָּחוּת שְׁלוֹשִׁים יוֹם; הִגִּיעַ לַזְּמָן הַזֶּה, וְלֹא הֵבִיא שְׁתֵּי שְׂעָרוֹת לְמַטָּה, וְלֹא הֵבִיא שְׁתֵּי שְׂעָרוֹת בַּזָּקָן--אִם נִרְאָה בּוֹ אֶחָד מִסִּימָנֵי סָרִיס--הֲרֵי זֶה סָרִיס, וְדִינוֹ דִּין הַגָּדוֹל לְכָל דָּבָר.</p>

<p><b>ב,יג</b>&nbsp;&nbsp;וְאִם לֹא נִרְאָה בּוֹ סִימָן מִסִּימָנֵי סָרִיס, עֲדַיִן קָטָן הוּא, עַד שֶׁיָּבִיא שְׁתֵּי שְׂעָרוֹת לְמַטָּה בְּמָקוֹם הָרָאוּי לָהֶן, אוֹ עַד שֶׁיִּהְיֶה בֶּן חָמֵשׁ וּשְׁלוֹשִׁים שָׁנָה וְיוֹם אֶחָד.&nbsp; [יב] הִגִּיעַ לַזְּמָן הַזֶּה, וְלֹא הֵבִיא--הֲרֵי זֶה סָרִיס, אַף עַל פִּי שֶׁלֹּא נִרְאָה בּוֹ אֶחָד מִסִּימָנֵי סָרִיס.</p>

<p><b>ב,יד</b>&nbsp;&nbsp;הִגִּיעַ לִשְׁנַת עֶשְׂרִים פָּחוּת שְׁלוֹשִׁים יוֹם, וְלֹא הֵבִיא שְׁתֵּי שְׂעָרוֹת לְמַטָּה, וְהֵבִיא שְׁתֵּי שְׂעָרוֹת בַּזָּקָן--אַף עַל פִּי שֶׁנֻּלַּד לוֹ אֶחָד מִסִּימָנֵי סָרִיס, אֵינוּ סָרִיס אֵלָא הֲרֵי הוּא בְּקַטְנוּתוֹ, עַד שֶׁיִּוָּלְדוּ לוֹ כָּל סִימָנֵי סָרִיס, אוֹ עַד שֶׁיִּהְיֶה בֶּן חָמֵשׁ וּשְׁלוֹשִׁים שָׁנָה וְיוֹם אֶחָד.</p>

<p><b>ב,טו</b>&nbsp;&nbsp;[יג] וְאֵלּוּ הֶן סִימָנֵי סָרִיס--כָּל שְׁאֵין לוֹ זָקָן, וּשְׂעָרוֹ לָקוּי, וּבְשָׂרוֹ מַחְלִיק, וְאֵין מֵימֵי רַגְלָיו מַעֲלִים רְתִיחָה, וּכְשֶׁמַּטִּיל מַיִם אֵינוּ עוֹשֶׂה כִּיפָה, וְשִׁכְבַת זַרְעוֹ דֵּהָה, וְאֵין מֵימֵי רַגְלָיו מַחְמִיצִין, וְרוֹחֵץ בִּימוֹת הַגְּשָׁמִים וְאֵין בְּשָׂרוֹ מַעֲלֶה הֶבֶל, וְקוֹלוֹ לָקוּי וְאֵינוּ נִכָּר בֵּין אִישׁ לְאִשָּׁה.</p>

<p><b>ב,טז</b>&nbsp;&nbsp;[יד] וְסָרִיס זֶה, הוּא הַנִּקְרָא סְרִיס חַמָּה בְּכָל מָקוֹם; אֲבָל הַבֵּן שֶׁחָתְכוּ אוֹ נִתְּקוּ אוֹ מִעֲכוּ גִּידוֹ אוֹ בֵּיצָיו, כְּמוֹ שֶׁהַגּוֹיִים עוֹשִׂין--הוּא הַנִּקְרָא סְרִיס אָדָם; וּכְשֶׁיִּהְיֶה בֶּן שְׁלוֹשׁ עֶשְׂרֵה שָׁנָה וְיוֹם אֶחָד, נִקְרָא גָּדוֹל--שְׁאֵין זֶה מֵבִיא סִימָן, לְעוֹלָם.</p>

<p><b>ב,יז</b>&nbsp;&nbsp;[טו] בֶּן שְׁלוֹשׁ עֶשְׂרֵה שָׁנָה וְיוֹם אֶחָד שֶׁלֹּא הֵבִיא סִימָן לְמַטָּה, וְנִרְאוּ בּוֹ כָּל הַסִּימָנִין שֶׁלְּמַעְלָה--הֲרֵי זֶה סְפֵק בֵּין קָטָן לְגָדוֹל; וְאִם לֹא נִבְדַּק מִלְּמַטָּה--כֵּיוָן שֶׁנִּרְאוּ בּוֹ סִימָנֵי בַּגְרוּת מִלְמַעְלָה, הֲרֵי זֶה בְּחֶזְקַת גָּדוֹל.</p>

<p><b>ב,יח</b>&nbsp;&nbsp;[טז] שְׁתֵּי שְׂעָרוֹת הָאֲמוּרוֹת בַּבֵּן וּבַבַּת, וּבְכָל מָקוֹם--שֵׁעוּרָן כְּדֵי לָכֹף רֹאשָׁן לְעִיקָרָן.&nbsp; וּמִשֶּׁיִּצְמְחוּ וְיִהְיוּ יְכוּלוֹת לְהִנָּטֵל בְּפִי הַזּוֹג, עַד שֶׁיַּגִּיעוּ לָכֹף רֹאשָׁן לְעִיקָרָן--דָּנִין בָּהֶן לְהַחְמִיר, בְּכָל מָקוֹם:&nbsp; לְפִיכָּךְ בַּבֵּן וּבַבַּת, נַחְשֹׁב אוֹתָם גְּדוֹלִים לְהַחְמִיר, הוֹאִיל וְצָמְחוּ כְּדֵי לְהִנָּטֵל בְּפִי הַזּוֹג; וְנַחְשֹׁב אוֹתָם קְטַנִּים לְהַחְמִיר, הוֹאִיל וְלֹא הִגִּיעוּ לָכֹף רֹאשָׁן לְעִיקָרָן.</p>

<p><b>ב,יט</b>&nbsp;&nbsp;[יז] שְׁתֵּי שְׂעָרוֹת אֵלּוּ, צְרִיכוֹת שֶׁיִּהְיוּ בִּמְקוֹם הָעֶרְוָה; וּבֵית הָעֶרְוָה כֻּלּוֹ, מְקוֹם סִימָנִין, בֵּין לְמַעְלָה בֵּין לְמַטָּה, בֵּין עַל אֵבַרֵי הַזֶּרַע עַצְמָן.&nbsp; וּצְרִיכוֹת לִהְיוֹת בְּמָקוֹם אֶחָד, וְשֶׁיִּהְיֶה בְּעִיקָרָן גֻּמּוֹת; וְאַפִלּוּ שְׁתֵּיהֶן בְּגֻמָּה אַחַת, הֲרֵי אֵלּוּ סִימָן.</p>

<p><b>ב,כ</b>&nbsp;&nbsp;נִמְצְאוּ שְׁתֵּי גֻּמּוֹת זוֹ בְּצַד זוֹ, וְאֵין בָּהֶן שֵׂעָר--הֲרֵי אֵלּוּ סִימָן:&nbsp; חֲזָקָה אֵין גֻּמָּה בְּלֹא שֵׂעָר, וּשְׂעָרוֹת הָיוּ בָּהֶן וְנָשְׁרוּ.</p>

<p><b>ב,כא</b>&nbsp;&nbsp;[יח] הַבַּת שֶׁהֵבִיאָה שְׁתֵּי שְׂעָרוֹת בְּתוֹךְ שְׁנַת שְׁתֵּים עֶשְׂרֵה, וְהַבֵּן שֶׁהֵבִיא בְּתוֹךְ שְׁלוֹשׁ עֶשְׂרֵה, שְׁהֶן שׁוּמָה כְּמוֹ שֶׁבֵּאַרְנוּ--אַף עַל פִּי שֶׁהַשְּׂעָרוֹת בִּמְקוֹמָן עוֹמְדוֹת אַחַר שְׁלוֹשׁ עֶשְׂרֵה לַזָּכָר, וְאַחַר שְׁתֵּים עֶשְׂרֵה לַנְּקֵבָה--אֵינָן סִימָן.&nbsp; [יט] בַּמֶּה דְּבָרִים אֲמוּרִים, בְּשֶׁנִּבְדְּקוּ בְּתוֹךְ הַזְּמָן וְנוֹדַע שְׁהֶן שׁוּמָה; אֲבָל אִם לֹא נִבְדְּקוּ אֵלָא אַחַר זְמָן, וְנִמְצְאוּ שָׁם שְׁתֵּי שְׂעָרוֹת--הֲרֵי הֶן בְּחֶזְקַת סִימָנִין, וְאֵין אוֹמְרִין שֶׁמֶּא קֹדֶם זְמָן צָמְחוּ כְּדֵי שֶׁיִּהְיוּ שׁוּמָה.</p>

<p><b>ב,כב</b>&nbsp;&nbsp;[כ] כְּשֶׁבּוֹדְקִין הַבַּת, בֵּין בְּתוֹךְ הַזְּמָן שְׁהוּא כָּל שְׁנַת שְׁתֵּים עֶשְׂרֵה, בֵּין קֹדֶם זְמָן זֶה, בֵּין לְאַחֲרָיו--בּוֹדְקִין עַל פִּי נָשִׁים כְּשֵׁרוֹת וְנֶאֱמָנוֹת; וְאַפִלּוּ אִשָּׁה אַחַת בּוֹדֶקֶת, וְשׁוֹמְעִין מִמֶּנָּה אִם הֵבִיאָה אִם לֹא הֵבִיאָה.</p>

<p><b>ב,כג</b>&nbsp;&nbsp;[כא] כָּל הַשָּׁנִים הָאֲמוּרוֹת בַּבֵּן וּבַבַּת, וּבַעֲרָכִין וּבְכָל מָקוֹם, אֵינָן לֹא שְׁנֵי הַלְּבָנָה, וְלֹא שְׁנֵי הַחַמָּה--אֵלָא שָׁנִים שֶׁלְּסֵדֶר הָעִבּוּר, שְׁהֶן פְּשׁוּטוֹת וּמְעֻבָּרוֹת, כְּמוֹ שֶׁבֵּית דִּין קוֹבְעִין אוֹתָן, כְּמוֹ שֶׁבֵּאַרְנוּ בְּהִלְכּוֹת קִדּוּשׁ הַחֹדֶשׁ; וּבְאוֹתָן הַשָּׁנִים, מוֹנִין לְכָל דִּבְרֵי הַדָּת.</p>

<p><b>ב,כד</b>&nbsp;&nbsp;[כב] אֵין סוֹמְכִין עַל הַנָּשִׁים בְּמִנְיַן הַשָּׁנִים, וְלֹא עַל הַקְּרוֹבִים, אֵלָא עַל פִּי שְׁנֵי עֵדִים, כְּשֵׁרִים לְהָעִיד.&nbsp; [כג] הָאָב שֶׁאָמַר בְּנִי זֶה בֶּן תֵּשַׁע שָׁנִים וְיוֹם אֶחָד, בִּתִּי זוֹ בַּת שָׁלוֹשׁ שָׁנִים וְיוֹם אֶחָד--נֶאֱמָן לַקָּרְבָּן, אֲבָל לֹא לַמַּכּוֹת וְלֹא לָעֻנְשִׁים.&nbsp; בְּנִי זֶה בֶּן שְׁלוֹשׁ עֶשְׂרֵה שָׁנָה וְיוֹם אֶחָד, בִּתִּי זוֹ בַּת שְׁתֵּים עֶשְׂרֵה שָׁנָה וְיוֹם אֶחָד--נֶאֱמָן לַנְּדָרִים וְלָעֲרָכִין וְלַחֲרָמִים וְלַהֶקְדֵּשׁוֹת, אֲבָל לֹא לַמַּכּוֹת וְלֹא לָעֻנְשִׁים.</p>

<p><b>ב,כה</b>&nbsp;&nbsp;[כד] מִי שֶׁיֵּשׁ לוֹ אֵבַרֵי זַכְרוּת, וְאֵבַרֵי נַקְבוּת--הוּא הַנִּקְרָא אַנְדְּרֻגִּינוֹס; וְהוּא סְפֵק אִם זָכָר אִם נְקֵבָה, וְאֵין לוֹ סִימָן שֶׁיִּוָּדַע בּוֹ, אִם הוּא זָכָר וַדַּאי אוֹ נְקֵבָה וַדָּאִית, לְעוֹלָם.&nbsp; [כה] וּמִי שְׁאֵין לוֹ לֹא זַכְרוּת וְלֹא נַקְבוּת, אֵלָא אָטוּם--הוּא הַנִּקְרָא טֻמְטוֹם; וְגַם הוּא סָפֵק.&nbsp; וְאִם נִקְרַע הַטֻּמְטוֹם וְנִמְצָא זָכָר, הֲרֵי הוּא כְּזָכָר וַדַּאי; וְאִם נִמְצָא נְקֵבָה, הֲרֵי הוּא נְקֵבָה.&nbsp; וְטֻמְטוֹם וְאַנְדְּרֻגִּינוֹס שֶׁהָיוּ בֶּן שְׁתֵּים עֶשְׂרֵה שָׁנָה וְיוֹם אֶחָד, הֲרֵי הֶן בְּחֶזְקַת גְּדוֹלִים; וְהֶם שֶׁנְּדַבַּר בָּהֶן, בְּכָל מָקוֹם.</p>

<p><b>ב,כו</b>&nbsp;&nbsp;חֵרֵשׁ וְחֵרֶשֶׁת הָאֲמוּרִים בְּכָל מָקוֹם--הֶן הָאִלְּמִים שְׁאֵין שׁוֹמְעִין, וְאֵין מְדַבְּרִים; אֲבָל מִי שֶׁמְּדַבֵּר וְאֵינוּ שׁוֹמֵעַ, אוֹ שׁוֹמֵעַ וְאֵינוּ מְדַבֵּר--הֲרֵי הוּא כְּכָל אָדָם.&nbsp; וְאִישׁ וְאִשָּׁה שְׁהֶן שְׁלֵמִים בְּדַעְתָּן, וְאֵינָן לֹא חֵרְשִׁים וְלֹא שׁוֹטִים--נִקְרָאִין פִּקֵּחַ וּפִקַּחַת.</p>

<p><b>ב,כז</b>&nbsp;&nbsp;נִמְצְאוּ כָּל הַשֵּׁמוֹת שֶׁבֵּאַרְנוּ עִנְיָנָם בִּשְׁנֵי פְּרָקִים אֵלּוּ, עֶשְׂרִים שֵׁמוֹת; וְאֵלוּ הֶן--קִדּוּשִׁין, עֶרְוָה, שְׁנִיָּה, אִסּוּרֵי לָאוִין, אִסּוּרֵי עֲשֵׂה, קְטַנָּה, נַעֲרָה, בּוֹגֶרֶת, אַיְלוֹנִית, גְּדוֹלָה, סִימָן הַתַּחְתּוֹן, סִימָן הָעֶלְיוֹן, קָטָן, סְרִיס חַמָּה, סְרִיס אָדָם, גָּדוֹל, אַנְדְּרֻגִּינוֹס, טֻמְטוֹם, חֵרְשִׁים, פִּקְּחִים.</p>

<p><b>ב,כח</b>&nbsp;&nbsp;שִׂים כָּל הַשֵּׁמוֹת הָאֵלּוּ לְעֻמָּתָךְ תָּמִיד, וְאַל יָלוּזוּ מֵעֵינֶיךָ כָּל עִנְיְנֵיהֶם, כְּדֵי שֶׁלֹּא נִהְיֶה צְרִיכִין לְבָאַר עִנְיַן כָּל שֵׁם מֵהֶן, בְּכָל מָקוֹם שֶׁנִּזְכֹּר אוֹתוֹ.
<br>&nbsp;</p>

<h2>הִלְכּוֹת אִישׁוּת פֵּרֶק ג</h2>

<p><b>ג,א</b>&nbsp;&nbsp;כֵּיצַד הָאִשָּׁה מִתְקַדֶּשֶׁת:&nbsp; אִם בַּכֶּסֶף הוּא מְקַדֵּשׁ--אֵין פָּחוּת מִפְּרוּטָה כֶּסֶף, אוֹ שׁוֹוֶה פְּרוּטָה; אוֹמֵר לָהּ, הֲרֵי אַתְּ מְקֻדֶּשֶׁת לִי, אוֹ הֲרֵי אַתְּ מְאֹרֶסֶת לִי, אוֹ הֲרֵי אַתְּ לִי לְאִשָּׁה בְּזֶה; וְנוֹתְנוֹ לָהּ, בִּפְנֵי עֵדִים.&nbsp; וְהָאִישׁ, הוּא שֶׁאוֹמֵר דְּבָרִים שֶׁמַּשְׁמָעָן שֶׁקָּנָה אוֹתָהּ לוֹ לְאִשָּׁה, וְהוּא שֶׁיִּתֵּן לָהּ הַכֶּסֶף.</p>

<p><b>ג,ב</b>&nbsp;&nbsp;נָתְנָה הִיא וְאָמְרָה לוֹ, הֲרֵינִי מְקֻדֶּשֶׁת לָךְ, הֲרֵי אֲנִי לָךְ לְאִשָּׁה, וּבְכָל לָשׁוֹן הַקְנָאָה--אֵינָהּ מְקֻדֶּשֶׁת; וְכֵן אִם נָתְנָה הִיא לוֹ, וְאָמַר הוּא--אֵינָהּ מְקֻדֶּשֶׁת.&nbsp; נָתַן הוּא, וְאָמְרָה הִיא--הֲרֵי זוֹ מְקֻדֶּשֶׁת בְּסָפֵק.</p>

<p><b>ג,ג</b>&nbsp;&nbsp;וְאִם קִדַּשׁ בַּשְּׁטָר--כּוֹתֵב עַל הַנְּיָר אוֹ עַל הַחֶרֶס אוֹ עַל הָעַלֶּה וְעַל כָּל דָּבָר שֶׁיִּרְצֶה, הֲרֵי אַתְּ מְקֻדֶּשֶׁת לִי, אוֹ הֲרֵי אַתְּ מְאֹרֶסֶת לִי, וְכָל כַּיּוֹצֶא בִּדְבָרִים אֵלּוּ; וְנוֹתְנוֹ לָהּ, בִּפְנֵי עֵדִים.&nbsp; [ד] וְצָרִיךְ שֶׁיִּכְתֹּב אוֹתוֹ לְשֵׁם הָאִשָּׁה הַמִּתְקַדֶּשֶׁת, כַּגֶּט; וְאֵינוּ כּוֹתְבוֹ, אֵלָא מִדַּעְתָּהּ.&nbsp; כְּתָבוֹ שֶׁלֹּא לִשְׁמָהּ, אוֹ לִשְׁמָהּ וְשֶׁלֹּא מִדַּעְתָּהּ--אַף עַל פִּי שֶׁנְּתָנוֹ לָהּ מִדַּעְתָּהּ בִּפְנֵי עֵדִים, אֵינָהּ מְקֻדֶּשֶׁת.</p>

<p><b>ג,ד</b>&nbsp;&nbsp;[ה] וְאִם קִדַּשׁ בַּבִּיאָה--אוֹמֵר לָהּ, הֲרֵי אַתְּ מְקֻדֶּשֶׁת לִי, אוֹ הֲרֵי אַתְּ מְאֹרֶסֶת לִי, וְכָל כַּיּוֹצֶא בְּזֶה, אוֹ הֲרֵי אַתְּ לִי לְאִשָּׁה, בִּבְעִילָה זוֹ; וּמִתְיַחֵד עִמָּהּ, בִּפְנֵי עֵדִים; וּבוֹעֲלָהּ.&nbsp; וְהַמְּקַדֵּשׁ בַּבִּיאָה, דַּעְתּוֹ עַל גְּמָר בִּיאָה; וּכְשֶׁיִּגְמֹר בִּיאָתוֹ, תִּהְיֶה מְקֻדֶּשֶׁת.&nbsp; וּבֵין שֶׁבָּא עָלֶיהָ כְּדַרְכָּהּ, בֵּין שֶׁבָּא עָלֶיהָ שֶׁלֹּא כְּדַרְכָּהּ--הֲרֵי זוֹ מְקֻדֶּשֶׁת.</p>

<p><b>ג,ה</b>&nbsp;&nbsp;[ו] הַדְּבָרִים שֶׁיֹּאמַר הָאִישׁ כְּשֶׁיְּקַדַּשׁ, צָרִיךְ שֶׁיִּהְיֶה עִנְיָנָם שְׁהוּא קוֹנֶה אִשָּׁה, לֹא שֶׁיִּהְיֶה עִנְיָנָם שֶׁהִקְנָה עַצְמוֹ לָהּ.&nbsp; כֵּיצַד:&nbsp; הֲרֵי שֶׁאָמַר לָהּ, אוֹ כָּתַב בַּשְּׁטָר שֶׁנְּתָנוֹ לָהּ, הֲרֵינִי בַּעְלִיךְ, הֲרֵינִי אֲרוּסִיךְ, הֲרֵינִי אִישִׁיךְ, וְכָל כַּיּוֹצֶא בְּזֶה--אֵין כָּאן קִדּוּשִׁין, כְּלָל.</p>

<p><b>ג,ו</b>&nbsp;&nbsp;אָמַר לָהּ אוֹ כָּתַב לָהּ, הֲרֵי אַתְּ אִשְׁתִּי, אוֹ אֲרוּסָתִי, אוֹ הֲרֵי אַתְּ קְנוּיָה לִי, אוֹ הֲרֵי אַתְּ שֶׁלִּי, אוֹ הֲרֵי אַתְּ בִּרְשׁוּתִי, אוֹ הֲרֵי אַתְּ זְקוּקָה לִי, אוֹ הֲרֵי אַתְּ לְקוּחָתִי, אוֹ הֲרֵי אַתְּ חֲרוּפָתִי, וְכָל כַּיּוֹצֶא בְּזֶה--הֲרֵי זוֹ מְקֻדֶּשֶׁת.</p>

<p><b>ג,ז</b>&nbsp;&nbsp;אָמַר לָהּ אוֹ כָּתַב לָהּ, הֲרֵי אַתְּ מְיֻחֶדֶת לִי, הֲרֵי אַתְּ מְיֻעֶדֶת לִי, הֲרֵי אַתְּ עֶזְרָתִי, הֲרֵי אַתְּ נֶגְדִּי, הֲרֵי אַתְּ צַלְעָתִי, הֲרֵי אַתְּ סְגוּרָתִי, הֲרֵי אַתְּ תַּחְתַּי, הֲרֵי אַתְּ אֲסוּרָתִי, הֲרֵי אַתְּ תְּפוּסָתִי--הֲרֵי זוֹ מְקֻדֶּשֶׁת בְּסָפֵק:&nbsp; וְהוּא, שֶׁיִּהְיֶה מְדַבֵּר עִמָּהּ תְּחִלָּה עַל עִסְקֵי קִדּוּשִׁין; אֲבָל אִם אֵינוּ מְדַבֵּר עִמָּהּ תְּחִלָּה עַל עִסְקֵי קִדּוּשִׁין, אֵין חוֹשְׁשִׁין לְמִלּוֹת אֵלּוּ.</p>

<p><b>ג,ח</b>&nbsp;&nbsp;וְיֵשׁ לָאִישׁ לְקַדַּשׁ אֶת הָאִשָּׁה, בְּכָל לָשׁוֹן שְׁהִיא מַכֶּרֶת בּוֹ, וְיִהְיֶה מַשְׁמַע הַדְּבָרִים בְּאוֹתָהּ הַלָּשׁוֹן, שֶׁקְּנָיָהּ כְּמוֹ שֶׁבֵּאַרְנוּ.</p>

<p><b>ג,ט</b>&nbsp;&nbsp;הָיָה מְדַבֵּר עִם הָאִשָּׁה עַל עִסְקֵי הַקִּדּוּשִׁין וְרָצָת, וְעָמַד וְקִדַּשׁ, וְלֹא פֵרַשׁ וְלֹא אָמַר לָהּ כְּלוּם, אֵלָא נָתַן בְּיָדָהּ אוֹ בָּעַל--הוֹאִיל וְהֶן עֲסֵקִין בָּעִנְיָן, דַּיּוֹ וְאֵינוּ צָרִיךְ לְפָרַשׁ.&nbsp; וְכֵן עֵדֵי הַקִּדּוּשִׁין וְהַגֵּרוּשִׁין, אֵינוּ צָרִיךְ לוֹמַר לָהֶם אַתֶּם עֵדַי, אֵלָא כֵּיוָן שֶׁקִּדַּשׁ בִּפְנֵיהֶם אוֹ גֵּרַשׁ, הֲרֵי זוֹ מְקֻדֶּשֶׁת וּמְגֹרֶשֶׁת.</p>

<p><b>ג,י</b>&nbsp;&nbsp;[ט] הָאוֹמֵר לְאִשָּׁה, הִתְקַדְּשִׁי לְחֶצְיִי, הֲרֵי זוֹ מְקֻדֶּשֶׁת--הַא לְמַה זֶה דּוֹמֶה, לָאוֹמֵר לָהּ תִּהְיִי אִשְׁתִּי אַתְּ וְאַחֶרֶת, שֶׁנִּמְצָא שְׁאֵין לִיךְ אֵלָא חֲצִי אִישׁ.&nbsp; אֲבָל אִם אָמַר לָהּ, חֶצְיִיךְ מְקֻדָּשׁ לִי--אֵינָהּ מְקֻדֶּשֶׁת, שְׁאֵין אִשָּׁה אַחַת רְאוּיָה לִשְׁנַיִם; וְכֵן הָאוֹמֵר, הֲרֵי אַתְּ מְקֻדֶּשֶׁת לִי וּלְזֶה, אֵינָהּ מְקֻדֶּשֶׁת.</p>

<p><b>ג,יא</b>&nbsp;&nbsp;[י] אָמַר לָהּ, הֲרֵי חֶצְיִיךְ מְקֻדָּשׁ לִי בִּפְרוּטָה וְחֶצְיִיךְ מְקֻדָּשׁ לִי בִּפְרוּטָה, אוֹ שֶׁאָמַר לָהּ, הֲרֵי חֶצְיִיךְ מְקֻדָּשׁ לִי בַּחֲצִי פְּרוּטָה וְחֶצְיִיךְ הָאַחֵר בַּחֲצִי פְּרוּטָה--הֲרֵי זוֹ מְקֻדֶּשֶׁת.</p>

<p><b>ג,יב</b>&nbsp;&nbsp;אָמַר לָהּ, חֶצְיִיךְ מְקֻדָּשׁ לִי בִּפְרוּטָה הַיּוֹם וְחֶצְיִיךְ בִּפְרוּטָה לְמָחָר, שְׁנֵי חֲצָיַיִךְ בִּפְרוּטָה, שְׁתֵּי בְּנוֹתֶיךָ לִי בִּפְרוּטָה, אוֹ שְׁתֵּי בְּנוֹתֶיךָ לִשְׁנֵי בָּנַי בִּפְרוּטָה, בִּתָּךְ מְקֻדֶּשֶׁת לִי וּפָרָתָךְ מְכוּרָה לִי בִּפְרוּטָה, אוֹ בִּתָּךְ וְקַרְקָעָךְ לִי בִּפְרוּטָה--בְּכָל אֵלּוּ מְקֻדֶּשֶׁת בְּסָפֵק.</p>

<p><b>ג,יג</b>&nbsp;&nbsp;[יא] הָאָב מְקַדֵּשׁ אֶת בִּתּוֹ שֶׁלֹּא לְדַעְתָּהּ, כָּל זְמָן שְׁהִיא קְטַנָּה; וְכִשְׁהִיא נַעֲרָה, רְשׁוּתָהּ בְּיָדוֹ, שֶׁנֶּאֱמָר "אֶת-בִּתִּי, נָתַתִּי לָאִישׁ הַזֶּה" (דברים כב,טז).&nbsp; וְקִדּוּשֶׁיהָ, לְאָבִיהָ; וְכֵן הוּא זַכָּאי בִּמְצִיאָתָהּ, וּבְמַעֲשֵׂה יָדֶיהָ, וּבִכְתֻבָּתָהּ.&nbsp; וְאִם נִתְגָּרְשָׁה אוֹ נִתְאַלְמְנָה מִן הָאֵרוּסִין, הוּא זַכָּאי בַּכֹּל, עַד שֶׁתִּבְגֹּר.</p>

<p><b>ג,יד</b>&nbsp;&nbsp;לְפִיכָּךְ מְקַבֵּל הָאָב קִדּוּשֵׁי בִּתּוֹ, מִיּוֹם שֶׁתִּוָּלֵד עַד שֶׁתִּבְגֹּר; וְאַפִלּוּ הָיְתָה חֵרֶשֶׁת אוֹ שׁוֹטָה, וְקִדְּשָׁהּ הָאָב--הֲרֵי הִיא אֵשֶׁת אִישׁ גְּמוּרָה.</p>

<p><b>ג,טו</b>&nbsp;&nbsp;וְאִם הָיְתָה בַּת שָׁלוֹשׁ שָׁנִים וְיוֹם אֶחָד, מִתְקַדֶּשֶׁת בַּבִּיאָה מִדַּעַת אָבִיהָ; פָּחוּת מִכָּאן--אִם קִדְּשָׁהּ אָבִיהָ בַּבִּיאָה, אֵינָהּ מְקֻדֶּשֶׁת.</p>

<p><b>ג,טז</b>&nbsp;&nbsp;[יב] בָּגְרָה הַבַּת, אֵין לְאָבִיהָ בָּהּ רְשׁוּת; וַהֲרֵי הִיא כִּשְׁאָר כָּל הַנָּשִׁים, שְׁאֵין מִתְקַדֶּשֶׁת אֵלָא לְדַעְתָּהּ.&nbsp; וְכֵן אִם הִשִּׂיאָהּ אָבִיהָ וְנִתְאַלְמְנָה אוֹ נִתְגָּרְשָׁה בְּחַיֵּי אָבִיהָ--הֲרֵי הִיא בִּרְשׁוּת עַצְמָהּ, וְאַף עַל פִּי שֶׁעֲדַיִן הִיא קְטַנָּה:&nbsp; כֵּיוָן שֶׁנִּשֵּׂאת, אֵין לְאָבִיהָ בָּהּ רְשׁוּת.</p>

<p><b>ג,יז</b>&nbsp;&nbsp;[יג] נִתְקַדְּשָׁה קֹדֶם שֶׁתִּבְגֹּר, שֶׁלֹּא לְדַעַת אָבִיהָ--אֵינָהּ מְקֻדֶּשֶׁת, אַפִלּוּ נִתְרַצָּה הָאָב אַחַר שֶׁנִּתְקַדְּשָׁה; וְאַפִלּוּ נִתְאַלְמְנָה אוֹ נִתְגָּרְשָׁה מֵאוֹתָן הַקִּדּוּשִׁין, אֵינָהּ אֲסוּרָה עַל הַכּוֹהֵן.&nbsp; וּבֵין הִיא, וּבֵין אָבִיהָ--יְכוּלִין לְעַכַּב:&nbsp; בֵּין שֶׁנִּתְקַדְּשָׁה בְּפָנָיו, בֵּין שֶׁנִּתְקַדְּשָׁה שֶׁלֹּא בְּפָנָיו--אֵינָהּ מְקֻדֶּשֶׁת.</p>

<p><b>ג,יח</b>&nbsp;&nbsp;[יד] הָיְתָה הַבַּת סְפֵק בּוֹגֶרֶת--בֵּין שֶׁקִּדְּשָׁהּ אָבִיהָ שֶׁלֹּא לְדַעְתָּהּ, בֵּין שֶׁקִּדְּשָׁהּ הִיא עַצְמָהּ שֶׁלֹּא לְדַעַת אָבִיהָ--הֲרֵי זוֹ מְקֻדֶּשֶׁת בְּסָפֵק; לְפִיכָּךְ צְרִיכָה גֶּט, מִסָּפֵק.</p>

<p><b>ג,יט</b>&nbsp;&nbsp;יֵשׁ לָאִישׁ לַעֲשׂוֹת שָׁלִיחַ לְקַדַּשׁ לוֹ אִשָּׁה, בֵּין אִשָּׁה פְּלוֹנִית, בֵּין אִשָּׁה מִשְּׁאָר הַנָּשִׁים; וְכֵן הָאִשָּׁה הַגְּדוֹלָה עוֹשָׂה שָׁלִיחַ לְקַבַּל קִדּוּשֶׁיהָ, בֵּין מֵאִישׁ פְּלוֹנִי, בֵּין מֵאִישׁ מִשְּׁאָר הָאֲנָשִׁים.&nbsp; וְכֵן הָאָב עוֹשֶׂה שָׁלִיחַ לְקַבַּל קִדּוּשֵׁי בִּתּוֹ, כִּשְׁהִיא בִּרְשׁוּתוֹ; וְאוֹמֵר אָדָם לְבִתּוֹ הַקְּטַנָּה, צְאִי וְקַבְּלִי קִדּוּשַׁיִךְ.</p>

<p><b>ג,כ</b>&nbsp;&nbsp;[טו] כָּל הָעוֹשֶׂה שָׁלִיחַ לְקַבַּל הַקִּדּוּשִׁין, צָרִיךְ לַעֲשׂוֹתוֹ בִּפְנֵי שְׁנֵי עֵדִים.&nbsp; אֲבָל הָאִישׁ שֶׁעָשָׂה שָׁלִיחַ לְקַדַּשׁ לוֹ אִשָּׁה, אֵינוּ צָרִיךְ לַעֲשׂוֹתוֹ בְּעֵדִים, שְׁאֵין מָקוֹם לְעֵדִים בִּשְׁלִיחוּת הָאִישׁ, אֵלָא לְהוֹדִיעַ אֲמִתַּת הַדָּבָר; לְפִיכָּךְ אִם הוֹדוּ הַשָּׁלִיחַ וְהַמְּשַׁלֵּחַ, אֵינָן צְרִיכִין עֵדִים, כְּמוֹ שְׁלִיחַ הַגֶּט, וּכְמוֹ שָׁלִיחַ שֶׁהִרְשָׁהוּ לְהַפְרִישׁ לוֹ תְּרוּמָה וְכַיּוֹצֶא בָּהֶן--בַּכֹּל, שְׁלוּחוֹ שֶׁלָּאָדָם כְּמוֹתוֹ, וְאֵינוּ צָרִיךְ עֵדִים.</p>

<p><b>ג,כא</b>&nbsp;&nbsp;[טז] הַשָּׁלִיחַ, נַעֲשֶׂה עֵד; לְפִיכָּךְ אִם עָשָׂה שְׁנַיִם שְׁלוּחִין לְקַדַּשׁ לוֹ אִשָּׁה, וְהָלְכוּ וְקִדְּשׁוּ אוֹתָהּ--הֶן הֶן שְׁלוּחָיו, וְהֶן הֶן עֵדֵי הַקִּדּוּשִׁין, וְאֵינָן צְרִיכִין לְקַדְּשָׁהּ לוֹ, בִּפְנֵי שְׁנַיִם אֲחֵרִים.</p>

<p><b>ג,כב</b>&nbsp;&nbsp;[יז] הַכֹּל כְּשֵׁרִין לִשְׁלִיחוּת:&nbsp; חוּץ מֵחֵרֵשׁ שׁוֹטֶה וְקָטָן, לְפִי שְׁאֵינָן בְּנֵי דַּעַת; וְהַגּוֹי, לְפִי שְׁאֵינוּ בֶּן בְּרִית, וְנֶאֱמָר "כֵּן תָּרִימוּ גַם-אַתֶּם" (במדבר יח,כח), לְרַבּוֹת הַשָּׁלִיחַ--וּמַה אַתֶּם בְּנֵי בְּרִית אַף שְׁלוּחֲכֶם בֶּן בְּרִית, לְהוֹצִיא אֶת הַגּוֹי.&nbsp; אֲבָל הָעֶבֶד--אַף עַל פִּי שְׁהוּא נַעֲשֶׂה שָׁלִיחַ לְדָבָר שֶׁבְּמָמוֹן--הֲרֵי הוּא פָּסוּל בִּשְׁלִיחוּת הַקִּדּוּשִׁין וְהַגִּטִּין, לְפִי שְׁאֵינוּ בְּתוֹרַת גִּטִּין וְקִדּוּשִׁין.</p>

<p><b>ג,כג</b>&nbsp;&nbsp;[יח] שְׁלִיחַ הָאִישׁ שֶׁקִּדַּשׁ--אוֹמֵר לָהּ, הֲרֵי אַתְּ מְקֻדֶּשֶׁת לִפְלוֹנִי בְּכֶסֶף זֶה, אוֹ בִּשְׁטָר זֶה.&nbsp; וְאִם שְׁלִיחַ הָאִשָּׁה הוּא שֶׁמְּקַבֵּל הַקִּדּוּשִׁין--אוֹמֵר לוֹ, הֲרֵי פְּלוֹנִית שֶׁשִּׁלְּחָה אוֹתָךְ מְקֻדֶּשֶׁת לִי; וְהוּא אוֹמֵר לוֹ, קִדַּשְׁתִּיהָ לָךְ, אוֹ אֵרַסְתִּיהָ לָךְ, אוֹ נְתַתִּיהָ לָךְ לְאִשָּׁה, וְכָל כַּיּוֹצֶא בְּזֶה.</p>

<p><b>ג,כד</b>&nbsp;&nbsp;וְכֵן הַמְּקַדֵּשׁ עַל יְדֵי הָאָב--אוֹמֵר לוֹ, הֲרֵי בִּתָּךְ פְּלוֹנִית מְקֻדֶּשֶׁת לִי; וְהוּא אוֹמֵר לוֹ, קִדַּשְׁתִּיהָ לָךְ.&nbsp; וְאִם אָמַר הָאָב אוֹ הַשָּׁלִיחַ, הִין--דַּיּוֹ; וְאִם הָיוּ עֲסֵקִין בָּעִנְיָן, וְנָתַן לָאָב אוֹ לַשָּׁלִיחַ, וְלֹא פֵרַשׁ וְלֹא אָמַר דָּבָר--דַּיּוֹ.&nbsp; וְאִם קִדַּשׁ בַּשְּׁטָר--אֵינוּ כּוֹתְבוֹ אֵלָא מִדַּעַת הָאָב, אוֹ מִדַּעַת הַשָּׁלִיחַ.&nbsp; וְכֵן בְּכָל הַדְּבָרִים כֻּלָּן שֶׁלַּקִּדּוּשִׁין, כְּדִין הָאִישׁ עִם הָאִשָּׁה, כָּךְ דִּין שָׁלִיחַ עִם שָׁלִיחַ, אוֹ עִם הָאָב.</p>

<p><b>ג,כה</b>&nbsp;&nbsp;[יט] מִצְוָה שֶׁיְּקַדַּשׁ אָדָם אִשְׁתּוֹ בְּעַצְמוֹ, יוֹתֵר מֵעַל יְדֵי שְׁלוּחוֹ; וְכֵן מִצְוָה עַל הָאִשָּׁה שֶׁתְּקַדַּשׁ עַצְמָהּ בְּיָדָהּ, יוֹתֵר מֵעַל יְדֵי שָׁלִיחַ.&nbsp; וְאַף עַל פִּי שֶׁיֵּשׁ רְשׁוּת לָאָב לְקַדַּשׁ בִּתּוֹ כִּשְׁהִיא קְטַנָּה וְכִשְׁהִיא נַעֲרָה, לְכָל מִי שֶׁיִּרְצֶה--אֵין רָאוּי לַעֲשׂוֹת כֵּן; אֵלָא מִצְוַת חֲכָמִים שֶׁלֹּא יְקַדַּשׁ אָדָם אֶת בִּתּוֹ כִּשְׁהִיא קְטַנָּה, עַד שֶׁתַּגְדִּיל וְתֹאמַר בִּפְלוֹנִי אֲנִי רוֹצָה.</p>

<p><b>ג,כו</b>&nbsp;&nbsp;וְכֵן הָאִישׁ, אֵין רָאוּי לוֹ שֶׁיְּקַדַּשׁ קְטַנָּה; וְלֹא יְקַדַּשׁ אִשָּׁה עַד שֶׁיִּרְאֶנָּה, וְתִהְיֶה כְּשֵׁרָה בְּעֵינָיו--שֶׁמֶּא לֹא תִמְצָא חֵן בְּעֵינָיו, וְנִמְצָא מְגָרְשָׁהּ, אוֹ שׁוֹכֵב עִמָּהּ, וְהוּא שׂוֹנְאָהּ.</p>

<p><b>ג,כז</b>&nbsp;&nbsp;[כ] הַמְּקַדֵּשׁ בַּבִּיאָה, הֲרֵי אֵלּוּ קִדּוּשֵׁי תּוֹרָה.&nbsp; וְכֵן בַּשְּׁטָר, מִתְקַדֶּשֶׁת בּוֹ מִן הַתּוֹרָה; כְּשֵׁם שֶׁגּוֹמֵר וּמְגָרֵשׁ, שֶׁנֶּאֱמָר "וְכָתַב לָהּ סֵפֶר כְּרִיתֻת" (דברים כד,א; דברים כד,ג)--כָּךְ גּוֹמֵר וּמַכְנִיס.&nbsp; וְכֵן הַכֶּסֶף, מִן הַתּוֹרָה; וּפֵרוּשׁוֹ מִדִּבְרֵי סוֹפְרִים, שֶׁנֶּאֱמָר "כִּי-יִקַּח אִישׁ, אִשָּׁה" (דברים כב,יג; דברים כד,א), וְאָמְרוּ חֲכָמִים לִקּוּחִים יִהְיוּ בַּכֶּסֶף, שֶׁנֶּאֱמָר "נָתַתִּי כֶּסֶף הַשָּׂדֶה, קַח מִמֶּנִּי" (בראשית כג,יג).</p>

<p><b>ג,כח</b>&nbsp;&nbsp;[כא] אַף עַל פִּי שֶׁעִיקַר הַדְּבָרִים כֵּן הוּא, נָהֲגוּ כָּל יִשְׂרָאֵל לְקַדַּשׁ בַּכֶּסֶף, אוֹ בְּשׁוֹוֶה כֶּסֶף; וְכֵן אִם רָצָה לְקַדַּשׁ בַּשְּׁטָר, מְקַדֵּשׁ.&nbsp; אֲבָל אֵין מְקַדְּשִׁין בַּבִּיאָה, לְכַתְּחִלָּה; וְהַמְּקַדֵּשׁ בַּבִּיאָה, מַכִּין אוֹתוֹ מַכַּת מַרְדּוּת, כְּדֵי שֶׁלֹּא יִהְיוּ יִשְׂרָאֵל פְּרוּצִים בְּדָבָר זֶה, אַף עַל פִּי שֶׁקִּדּוּשָׁיו קִדּוּשִׁין גְּמוּרִין.</p>

<p><b>ג,כט</b>&nbsp;&nbsp;[כב] וְכֵן הַמְּקַדֵּשׁ בְּלֹא שִׁדּוּךְ, אוֹ הַמְּקַדֵּשׁ בַּשּׁוּק--אַף עַל פִּי שֶׁקִּדּוּשָׁיו קִדּוּשִׁין גְּמוּרִין, מַכִּין אוֹתוֹ מַכַּת מַרְדּוּת, כְּדֵי שֶׁלֹּא יְהֶא דָּבָר זֶה הֶרְגֵּל לִזְנוּת, וְיִדְמֶה לִקְדֵשָׁה שֶׁהָיְתָה קֹדֶם מַתַּן תּוֹרָה.</p>

<p><b>ג,ל</b>&nbsp;&nbsp;[כג] כָּל הַמְּקַדֵּשׁ אִשָּׁה--בֵּין עַל יְדֵי עַצְמוֹ, בֵּין עַל יְדֵי שָׁלִיחַ--צָרִיךְ לְבָרַךְ קֹדֶם הַקִּדּוּשִׁין, הוּא אוֹ שְׁלוּחוֹ, וְאַחַר כָּךְ מְקַדֵּשׁ, כְּדֶרֶךְ שֶׁמְּבָרְכִין קֹדֶם כָּל הַמִּצְווֹת.&nbsp; וְאִם קִדַּשׁ וְלֹא בֵרַךְ--לֹא יְבָרַךְ אַחַר הַקִּדּוּשִׁין, שֶׁזּוֹ בְּרָכָה לְבַטָּלָה:&nbsp; מַה שֶׁנַּעֲשָׂה, כְּבָר נַעֲשָׂה.</p>

<p><b>ג,לא</b>&nbsp;&nbsp;[כד] כֵּיצַד מְבָרֵךְ:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו, וְהִבְדִּילָנוּ מִן הָעֲרָיוֹת, וְאָסַר לָנוּ אֶת הָאֲרוּסוֹת, וְהִתִּיר לָנוּ אֶת הַנְּשׂוּאוֹת עַל יְדֵי חֻפָּה וְקִדּוּשִׁין; בָּרוּךְ אַתָּה ה', מְקַדֵּשׁ יִשְׂרָאֵל.</p>

<p><b>ג,לב</b>&nbsp;&nbsp;זוֹ הִיא בִּרְכַת אֵרוּסִין.&nbsp; וְנָהֲגוּ הָעָם, לְהַסְדִּיר בְּרָכָה זוֹ עַל כּוֹס שֶׁלְּיַיִן, אוֹ שֶׁלְּשֵׁכָר:&nbsp; אִם יֵשׁ שָׁם יַיִן, מְבָרֵךְ עַל הַיַּיִן תְּחִלָּה, וְאַחַר כָּךְ מְבָרֵךְ בִּרְכַת אֵרוּסִין, וְאַחַר כָּךְ מְקַדֵּשׁ; וְאִם אֵין שָׁם לֹא יַיִן וְלֹא שֵׁכָר, מְבָרֵךְ אוֹתָהּ בִּפְנֵי עַצְמָהּ.
<br>&nbsp;</p>

<h2>הִלְכּוֹת אִישׁוּת פֵּרֶק ד</h2>

<p><b>ד,א</b>&nbsp;&nbsp;אֵין הָאִשָּׁה מִתְקַדֶּשֶׁת, אֵלָא לִרְצוֹנָהּ, וְהַמְּקַדֵּשׁ אִשָּׁה בְּעַל כָּרְחָהּ, אֵינָהּ מְקֻדֶּשֶׁת; אֲבָל הָאִישׁ שֶׁאֲנָסוּהוּ עַד שֶׁקִּדַּשׁ בְּעַל כָּרְחוֹ, הֲרֵי זוֹ מְקֻדֶּשֶׁת.&nbsp; וְיֵשׁ לָאִישׁ לְקַדַּשׁ נָשִׁים רַבּוֹת, כְּאַחַת--וְהוּא שֶׁיִּהְיֶה בַּכֶּסֶף אִם קִדַּשׁ בַּכֶּסֶף, פְּרוּטָה לְכָל אַחַת וְאַחַת; וְיֵשׁ לְאַחַת מֵהֶן אוֹ לְאַחֵר, לְקַבַּל הַקִּדּוּשִׁין עַל יְדֵי כֻּלָּן מִדַּעְתָּן.</p>

<p><b>ד,ב</b>&nbsp;&nbsp;הַמְּקַדֵּשׁ אֶת הָאִשָּׁה, וְנָתַן קִדּוּשֶׁיהָ מִדַּעְתָּהּ בְּיַד חֲבִרְתָּהּ, וְאָמַר לַחֲבִרְתָּהּ כְּשֶׁנָּתַן הַקִּדּוּשִׁין בְּיָדָהּ, וְאַתְּ נַמֵּי, אוֹ וְכֵן גַּם אַתְּ, וְכַיּוֹצֶא בְּזֶה--הֲרֵי שְׁתֵּיהֶן מְקֻדָּשׁוֹת.&nbsp; אֲבָל אִם נָתַן בְּיָדָהּ, וְאָמַר לָהּ וְאַתְּ--הֲרֵי זוֹ שֶׁקִּבְּלָה הַקִּדּוּשִׁין, סְפֵק מְקֻדֶּשֶׁת:&nbsp; שֶׁמֶּא לֹא נִתְכַּוַּן אֵלָא לִרְאוֹת מַה בְּלִבָּהּ, וּכְאִלּוּ אָמַר לָהּ וְאַתְּ מַה תֹּאמְרִי בְּדָבָר זֶה; וּלְפִיכָּךְ קִבְּלָה הִיא הַקִּדּוּשִׁין, שֶׁהֲרֵי זֶה עֲדַיִן שׁוֹאֲלָהּ לִרְאוֹת מַה בְּלִבָּהּ--וּמִפְּנֵי זֶה, הִיא סְפֵק מְקֻדֶּשֶׁת.</p>

<p><b>ד,ג</b>&nbsp;&nbsp;הִתְקַדְּשִׁי לִי בְּדֵינָר זֶה, וּנְטָלַתּוּ וּזְרָקַתּוּ לְפָנָיו אוֹ לַיָּם אוֹ לָאוּר אוֹ לְדָבָר הָאָבֵד--אֵינָהּ מְקֻדֶּשֶׁת.&nbsp; אָמְרָה לוֹ, תְּנֵהוּ לְאַבָּא, אוֹ לְאָבִיךָ, אוֹ לְאִישׁ פְּלוֹנִי, וְנָתַן--אֵינָהּ מְקֻדֶּשֶׁת; וְאִם אָמְרָה לוֹ, תְּנֵהוּ לוֹ שֶׁיְּקַבְּלֶנּוּ לִי, וְנָתַן--הֲרֵי זוֹ מְקֻדֶּשֶׁת.&nbsp; [ד] אָמְרָה לוֹ, הַנִּיחֵהוּ עַל הַסֶּלַע--אֵינָהּ מְקֻדֶּשֶׁת; וְאִם הָיָה סֶלַע שֶׁלָּהּ, מְקֻדֶּשֶׁת.&nbsp; הָיָה הַסֶּלַע שֶׁלִּשְׁנֵיהֶם, הֲרֵי זוֹ מְקֻדֶּשֶׁת בְּסָפֵק.</p>

<p><b>ד,ד</b>&nbsp;&nbsp;אָמַר לָהּ, הִתְקַדְּשִׁי לִי בְּכִכָּר זֶה, אָמְרָה לוֹ, תְּנֵהוּ לֶעָנִי--אַפִלּוּ הָיָה עָנִי הַסָּמוּךְ עָלֶיהָ, אֵינָהּ מְקֻדֶּשֶׁת.&nbsp; תְּנֵהוּ לַכֶּלֶב, אֵינָהּ מְקֻדֶּשֶׁת; וְאִם הָיָה כֶּלֶב שֶׁלָּהּ, מְקֻדֶּשֶׁת; הָיָה רָץ אַחֲרֶיהָ לְנָשְׁכָהּ, וְאָמְרָה לוֹ, תְּנֵהוּ לְכֶלֶב זֶה--הֲרֵי זוֹ סְפֵק מְקֻדֶּשֶׁת.</p>

<p><b>ד,ה</b>&nbsp;&nbsp;הָיָה מוֹכֵר פֵּרוֹת אוֹ כֵּלִים וְכַיּוֹצֶא בָּהֶן, בָּאת אִשָּׁה וְעָמְדָה וְאָמְרָה לוֹ תֶּן לִי מְעַט מֵאֵלּוּ, וְאָמַר לָהּ אִם אֶתֵּן לִיךְ, תְּהִי מְקֻדֶּשֶׁת לִי--אִם אָמְרָה הִין וְנָתַן לָהּ, הֲרֵי זוֹ מְקֻדֶּשֶׁת; אֲבָל אִם אָמְרָה לוֹ, תֶּן לִי מֵהֶן, אוֹ הַשְׁלֵךְ לִי, אוֹ דְּבָרִים שֶׁעִנְיָנָם לֹא תְשַׂחַק עִמִּי בִּדְבָרִים אֵלּוּ אֵלָא תֵּן בִּלְבָד, וְנָתַן--אֵינָהּ מְקֻדֶּשֶׁת.</p>

<p><b>ד,ו</b>&nbsp;&nbsp;וְכֵן אִם הָיָה שׁוֹתֶה בַּיַּיִן, וְאָמְרָה לוֹ תֶּן לִי כּוֹס אֶחָד, וְאָמַר לָהּ אִם אֶתֵּן לִיךְ, הֲרֵי אַתְּ מְקֻדֶּשֶׁת לִי בּוֹ, וְאָמְרָה לוֹ הַשְׁקֵנִי הַשְׁקוֹת, אוֹ תֵּן, הַשְׁקֵה, הַשְׁלֵךְ--אֵינָהּ מְקֻדֶּשֶׁת, שְׁאֵין הַדְּבָרִים מַרְאִין אֵלָא הַשְׁקֵנִי בִּלְבָד וְלֹא תְשַׂחַק עִמִּי בְּדָבָר אַחֵר.</p>

<p><b>ד,ז</b>&nbsp;&nbsp;[ו] הַמְּקַדֵּשׁ בְּעֵד אֶחָד--אֵין חוֹשְׁשִׁין לְקִדּוּשָׁיו, וְאַף עַל פִּי שֶׁשְּׁנֵיהֶם מוֹדִין; קַל וְחֹמֶר, לַמְּקַדֵּשׁ בְּלֹא עֵדִים.&nbsp; הַמְּקַדֵּשׁ בִּפְסוּלֵי עֵדוּת שֶׁלַּתּוֹרָה, אֵינָהּ מְקֻדֶּשֶׁת.&nbsp; בִּפְסוּלֵי עֵדוּת שֶׁלְּדִבְרֵי סוֹפְרִים, אוֹ בְּעֵדִים שְׁהֶן סְפֵק פְּסוּלֵי תּוֹרָה--אִם רָצָה לִכְנֹס, חוֹזֵר וּמְקַדֵּשׁ בַּכְּשֵׁרִים; וְאִם לֹא רָצָה לִכְנֹס, צְרִיכָה מִמֶּנּוּ גֶּט מִדִּבְרֵי סוֹפְרִים.&nbsp; וְאַפִלּוּ כָּפְרָה הָאִשָּׁה וְהִכְחִישָׁה אֶת הָעֵדִים, וְאָמְרָה לֹא קִדַּשְׁתַּנִי--כּוֹפִין אוֹתָהּ לִקַּח הַגֶּט.&nbsp; וְכֵן דִּין כָּל קִדּוּשֵׁי סָפֵק--אִם רָצָה לִכְנֹס, חוֹזֵר וּמְקַדֵּשׁ וַדַּאי; וְאִם לֹא רָצָה, צְרִיכָה מִמֶּנּוּ גֶּט מִסָּפֵק.</p>

<p><b>ד,ח</b>&nbsp;&nbsp;[ז] קָטָן שֶׁקִּדַּשׁ, אֵין קִדּוּשָׁיו קִדּוּשִׁין.&nbsp; אֲבָל גָּדוֹל שֶׁקִּדַּשׁ אֶת הַקְּטַנָּה הַיְּתוֹמָה, אוֹ קְטַנָּה שֶׁיָּצְאָה מֵרְשׁוּת אָב--אִם הָיְתָה פְּחוּתָה מִבַּת שֵׁשׁ, אַף עַל פִּי שְׁהִיא נְבוֹנַת לַחַשׁ בְּיוֹתֵר וּמַכֶּרֶת וּמַבְחֶנֶת, אֵין כָּאן שֵׁם קִדּוּשִׁין, וְאֵינָהּ צְרִיכָה לְמָאַן; וְאִם הָיְתָה מִבַּת עֶשֶׂר וָמַעְלָה, אַף עַל פִּי שְׁהִיא סְכָלָה בְּיוֹתֵר, הוֹאִיל וְנִתְקַדְּשָׁה לְדַעְתָּהּ, הֲרֵי זוֹ מְקֻדֶּשֶׁת לְמֵאוּן.</p>

<p><b>ד,ט</b>&nbsp;&nbsp;הָיְתָה מִבַּת שֵׁשׁ עַד סוֹף עֶשֶׂר, בּוֹדְקִין אֶת יֹפִי דַּעְתָּהּ--אִם מַבְחֶנֶת וּמַכֶּרֶת עִסְקֵי הַנִּשּׂוּאִין וְהַקִּדּוּשִׁין, צְרִיכָה לְמָאַן; וְאִם לָאו, אֵינָהּ מִתְקַדֶּשֶׁת לְמֵאוּן וְאֵינָהּ צְרִיכָה לְמָאַן.</p>

<p><b>ד,י</b>&nbsp;&nbsp;[ח] כֵּיצַד מִתְקַדֶּשֶׁת לְמֵאוּן:&nbsp; שְׁאִם נִתְקַדְּשָׁה, וְלֹא רָצָת לֵישֵׁב עִם בַּעְלָהּ--צְרִיכָה לְמָאַן בִּפְנֵי שְׁנַיִם, וְלוֹמַר אֵינִי רוֹצָה בִּפְלוֹנִי בַּעְלִי, וְיוֹצְאָה בְּלֹא גֶּט, כְּמוֹ שֶׁיִּתְבָּאַר בְּהִלְכּוֹת גֵּרוּשִׁין; וְזוֹ הִיא הַנִּקְרֵאת מְמָאֶנֶת.&nbsp; וְלָמָּה יוֹצְאָה בְּלֹא גֶּט, מִפְּנֵי שְׁאֵין קִדּוּשֶׁיהָ קִדּוּשִׁין מִן הַתּוֹרָה; אֵלָא קִדּוּשֵׁי קְטַנָּה זוֹ מִדִּבְרֵי סוֹפְרִים, וְהֶן תְּלוּיִין:&nbsp; שְׁאִם יָשְׁבָה עִם בַּעְלָהּ עַד שֶׁגָּדְלָה--גָּמְרוּ קִדּוּשֶׁיהָ, וְנַעֲשָׂת אֵשֶׁת אִישׁ גְּמוּרָה, וְאֵינוּ צָרִיךְ לַחְזֹר וּלְקַדְּשָׁהּ אַחַר שֶׁגָּדְלָה; וְאִם לֹא רָצָת לֵישֵׁב--צְרִיכָה לְמָאַן, וְתֵצֵא בְּלֹא גֶּט.</p>

<p><b>ד,יא</b>&nbsp;&nbsp;[ט] חֵרֵשׁ שֶׁנָּשָׂא פִּקַּחַת, וְכֵן חֵרֶשֶׁת שֶׁנִּשֵּׂאת לְפִקֵּחַ--אֵין קִדּוּשֵׁיהֶן גְּמוּרִין מִן הַתּוֹרָה, אֵלָא מִדִּבְרֵי סוֹפְרִים; לְפִיכָּךְ אִם בָּא פִּקֵּחַ וְקִדַּשׁ אֵשֶׁת חֵרֵשׁ הַפִּקַּחַת--הֲרֵי זוֹ מְקֻדֶּשֶׁת לַשֵּׁנִי קִדּוּשִׁין גְּמוּרִין, וְנוֹתֵן גֶּט, וְהִיא מֻתֶּרֶת לְבַעְלָהּ הַחֵרֵשׁ.&nbsp; אֲבָל הַשּׁוֹטֶה שֶׁקִּדַּשׁ פִּקַּחַת, אוֹ פִּקֵּחַ שֶׁקִּדַּשׁ שׁוֹטָה--אֵין כָּאן קִדּוּשִׁין כְּלָל, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.</p>

<p><b>ד,יב</b>&nbsp;&nbsp;[י] סָרִיס שֶׁקִּדַּשׁ, בֵּין סְרִיס חַמָּה בֵּין סְרִיס אָדָם, וְכֵן אַיְלוֹנִית שֶׁנִּתְקַדְּשָׁה--הֲרֵי אֵלּוּ קִדּוּשִׁין גְּמוּרִין.&nbsp; [יא] טֻמְטוֹם וְאַנְדְּרֻגִּינוֹס שֶׁקִּדְּשׁוּ אִשָּׁה, אוֹ שֶׁקִּדְּשָׁן אִישׁ--הֲרֵי אֵלּוּ קִדּוּשֵׁי סָפֵק, וּצְרִיכִין גֶּט מִסָּפֵק.</p>

<p><b>ד,יג</b>&nbsp;&nbsp;[יב] הַמְּקַדֵּשׁ אַחַת מִן הָעֲרָיוֹת, לֹא עָשָׂה כְּלוּם--שְׁאֵין קִדּוּשִׁין תּוֹפְסִין בָּעֶרְוָה, חוּץ מִן הַנִּדָּה:&nbsp; שֶׁהַמְּקַדֵּשׁ אֶת הַנִּדָּה, הֲרֵי זוֹ מְקֻדֶּשֶׁת קִדּוּשִׁין גְּמוּרִין; וְאֵין רָאוּי לַעֲשׂוֹת כֵּן.</p>

<p><b>ד,יד</b>&nbsp;&nbsp;[יג] אֵשֶׁת אִישׁ שֶׁפָּשְׁטָה יָדָהּ וְקִבְּלָה קִדּוּשִׁין מֵאַחֵר בִּפְנֵי בַּעְלָהּ, הֲרֵי זוֹ מְקֻדֶּשֶׁת לַשֵּׁנִי, שֶׁהָאִשָּׁה שֶׁאָמְרָה לְבַעְלָהּ בְּפָנָיו גֵּרַשְׁתַּנִי, נֶאֱמֶנֶת:&nbsp; חֲזָקָה, אֵינָהּ מְעִזָּה פָּנֶיהָ בִּפְנֵי בַּעְלָהּ.&nbsp; אֲבָל אִם קִדְּשָׁהּ אַחֵר שֶׁלֹּא בִּפְנֵי בַּעְלָהּ, אֵין קִדּוּשִׁין תּוֹפְסִין בָּהּ, עַד שֶׁתָּבִיא רְאָיָה שֶׁנִּתְגָּרְשָׁה, קֹדֶם שֶׁתְּקַבַּל הַקִּדּוּשִׁין:&nbsp; כָּל שֶׁלֹּא בְּפָנָיו, מְעִזָּה.</p>

<p><b>ד,טו</b>&nbsp;&nbsp;[יד] הַמְּקַדֵּשׁ אַחַת מִן הַשְּׁנִיּוֹת, אוֹ מֵאִסּוּרֵי לָאוִין, אוֹ מֵאִסּוּרֵי עֲשֵׂה, וְכֵן הַיָּבָם שֶׁקִּדַּשׁ צָרַת עֶרְוָה--הֲרֵי זוֹ מְקֻדֶּשֶׁת קִדּוּשִׁין גְּמוּרִין:&nbsp; חוּץ מִיְּבָמָה שֶׁנִּתְקַדְּשָׁה לְזָר, שְׁהִיא מְקֻדֶּשֶׁת בְּסָפֵק--נִסְתַּפַּק לַחֲכָמִים אִם הַקִּדּוּשִׁין תּוֹפְסִין בַּיְּבָמָה, כִּשְׁאָר חַיָּבֵי לָאוִין, אוֹ אֵין קִדּוּשִׁין תּוֹפְסִין בָּהּ, כָּעֶרְוָה.&nbsp; וְאַף עַל פִּי שֶׁאָסוּר לוֹ לִכְנֹס אַחַת מִכָּל אֵלּוּ, הֲרֵי זֶה מְגָרֵשׁ בְּגֶט.</p>

<p><b>ד,טז</b>&nbsp;&nbsp;[טו] הַמְּקַדֵּשׁ גּוֹיָה אוֹ שִׁפְחָה--אֵינָן קִדּוּשִׁין, אֵלָא הֲרֵי הִיא אַחַר קִדּוּשִׁין כְּמַה שֶׁהָיְתָה קֹדֶם הַקִּדּוּשִׁין; וְכֵן גּוֹי וְעֶבֶד שֶׁקִּדְּשׁוּ בַּת יִשְׂרָאֵל, אֵין קִדּוּשֵׁיהֶן קִדּוּשִׁין.&nbsp; יִשְׂרָאֵל מְשֻׁמָּד שֶׁקִּדַּשׁ בַּת יִשְׂרָאֵל--אַף עַל פִּי שְׁהוּא עוֹבֵד עֲבוֹדָה זָרָה בִּרְצוֹנוֹ--הֲרֵי אֵלּוּ קִדּוּשִׁין גְּמוּרִין, וּצְרִיכָה מִמֶּנּוּ גֶּט.</p>

<p><b>ד,יז</b>&nbsp;&nbsp;[טז] הַמְּקַדֵּשׁ אִשָּׁה שֶׁחֶצְיָהּ שִׁפְחָה, וְחֶצְיָהּ בַּת חוֹרִין--אֵינָהּ מְקֻדֶּשֶׁת קִדּוּשִׁין גְּמוּרִין, עַד שֶׁתִּשְׁתַּחְרַר; וְכֵיוָן שֶׁנִּשְׁתַּחְרְרָה, גָּמְרוּ קִדּוּשֶׁיהָ כְּקִדּוּשֵׁי קְטַנָּה שֶׁגָּדְלָה, וְאֵינוּ צָרִיךְ לְקַדְּשָׁהּ קִדּוּשִׁין אֲחֵרִים.&nbsp; בָּא אַחֵר וְקִדְּשָׁהּ אַחַר שֶׁנִּשְׁתַּחְרְרָה, הֲרֵי זוֹ סְפֵק קִדּוּשִׁין לִשְׁנֵיהֶם.&nbsp; [יז] וְאֵיזוֹ הִיא שִׁפְחָה חֲרוּפָה הָאֲמוּרָה בַּתּוֹרָה, זוֹ מִי שֶׁחֶצְיָהּ שִׁפְחָה וְחֶצְיָהּ בַּת חוֹרִין שֶׁקִּדְּשָׁהּ עֶבֶד עִבְרִי; וּמִי שֶׁחֶצְיוֹ עֶבֶד וְחֶצְיוֹ בֶּן חוֹרִין שֶׁקִּדַּשׁ בַּת חוֹרִין, הֲרֵי זֶה סְפֵק קִדּוּשִׁין.</p>

<p><b>ד,יח</b>&nbsp;&nbsp;שִׁכּוֹר שֶׁקִּדַּשׁ--קִדּוּשָׁיו קִדּוּשִׁין, וְאַף עַל פִּי שֶׁנִּשְׁתַּכַּר הַרְבֵּה.&nbsp; וְאִם הִגִּיעַ לְשִׁכְרוּתוֹ שֶׁלְּלוֹט, אֵין קִדּוּשָׁיו קִדּוּשִׁין; וּמִתְיַשְּׁבִין בְּדָבָר זֶה.</p>

<p><b>ד,יט</b>&nbsp;&nbsp;הַמְּקַדֵּשׁ בְּפָחוּת מִפְּרוּטָה, אֵינָהּ מְקֻדֶּשֶׁת.&nbsp; קִדְּשָׁהּ בְּאֹכֶל אוֹ בִּכְלִי וְכַיּוֹצֶא בּוֹ שֶׁשּׁוֹוֶה פָּחוּת מִפְּרוּטָה--הֲרֵי זוֹ מְקֻדֶּשֶׁת בְּסָפֵק, וּצְרִיכָה גֶּט מִסָּפֵק:&nbsp; שֶׁמֶּא דָּבָר זֶה שׁוֹוֶה פְּרוּטָה בְּמָקוֹם אַחֵר.&nbsp; הַא לָמַדְתָּ, שֶׁכָּל הַמְּקַדֵּשׁ בְּשׁוֹוֶה כֶּסֶף--אִם הָיָה שׁוֹוֶה פְּרוּטָה בְּאוֹתָהּ הַמְּדִינָה, הֲרֵי אֵלּוּ קִדּוּשֵׁי וַדַּאי; וְאִם אֵינוּ שׁוֹוֶה פְּרוּטָה, הֲרֵי אֵלּוּ קִדּוּשֵׁי סָפֵק.</p>

<p><b>ד,כ</b>&nbsp;&nbsp;יֵרָאֶה לִי, שְׁאִם קִדַּשׁ בְּתַבְשִׁיל אוֹ בְּיָרָק שְׁאֵינוּ מִתְקַיֵּם, וְכַיּוֹצֶא בָּהֶם--אִם לֹא הָיוּ שׁוֹוֶה פְּרוּטָה בְּאוֹתוֹ הַמָּקוֹם, אֵינָהּ מְקֻדֶּשֶׁת כְּלָל:&nbsp; שֶׁהֲרֵי דָּבָר זֶה אֵינוּ מַגִּיעַ לְמָקוֹם אַחֵר עַד שֶׁיִּפָּסֵד וְיֹאבַד, וְלֹא יִהְיֶה שׁוֹוֶה כְּלוּם.&nbsp; וְדָבָר שֶׁלְּטַעַם הוּא זֶה, וְרָאוּי לִסְמֹךְ עָלָיו.</p>

<p><b>ד,כא</b>&nbsp;&nbsp;[כ] הַמְּקַדֵּשׁ אִשָּׁה בְּפָחוּת מִפְּרוּטָה, אוֹ שֶׁקִּדַּשׁ שְׁתֵּי נָשִׁים בִּפְרוּטָה--אַף עַל פִּי שֶׁשָּׁלַח סִבְלוֹנוֹת אַחַר מִכָּאן, אֵינָהּ מְקֻדֶּשֶׁת; וְכֵן קָטָן שֶׁקִּדַּשׁ--אַף עַל פִּי שֶׁשָּׁלַח סִבְלוֹנוֹת אַחַר שֶׁהִגְדִּיל, אֵינָהּ מְקֻדֶּשֶׁת:&nbsp; שֶׁמֵּחֲמַת קִדּוּשִׁין הָרִאשׁוֹנִים שְׁלָחָן, שֶׁהָיוּ קִדּוּשִׁין פְּסוּלִין.</p>

<p><b>ד,כב</b>&nbsp;&nbsp;[כא] הַמְּקַדֵּשׁ אֶת הָאִשָּׁה בַּכֶּסֶף אוֹ בַּשְּׁטָר, אֵינוּ צָרִיךְ שֶׁיִּתֵּן הַקִּדּוּשִׁין לְתוֹךְ יָדָהּ; אֵלָא כֵּיוָן שֶׁרָצָת לִזְרֹק לָהּ קִדּוּשֶׁיהָ, וּזְרָקָן--בֵּין לְתוֹךְ יָדָהּ, בֵּין לְתוֹךְ חֵיקָהּ, אוֹ לְתוֹךְ חֲצֵרָהּ, אוֹ לְתוֹךְ שָׂדֶה שֶׁלָּהּ--הֲרֵי זוֹ מְקֻדֶּשֶׁת:&nbsp; הָיְתָה עוֹמֶדֶת בִּרְשׁוּת הַבַּעַל--צָרִיךְ שֶׁיִּתֵּן לְתוֹךְ יָדָהּ, אוֹ לְתוֹךְ חֵיקָהּ.</p>

<p><b>ד,כג</b>&nbsp;&nbsp;הָיְתָה עוֹמֶדֶת בִּרְשׁוּת שְׁהִיא שֶׁלִּשְׁנֵיהֶן, וְזָרַק לָהּ קִדּוּשֶׁיהָ מִדַּעְתָּהּ, וְלֹא הִגִּיעוּ לְיָדָהּ אוֹ לְחֵיקָהּ--הֲרֵי זוֹ מְקֻדֶּשֶׁת קִדּוּשֵׁי סָפֵק; וְאַפִלּוּ אָמְרָה לוֹ, הַנַּח קִדּוּשַׁי עַל מָקוֹם זֶה, וְאוֹתוֹ הַמָּקוֹם שֶׁלִּשְׁנֵיהֶם--הֲרֵי אֵלּוּ קִדּוּשֵׁי סָפֵק.</p>

<p><b>ד,כד</b>&nbsp;&nbsp;[כב] הָיוּ עוֹמְדִים בִּרְשׁוּת הָרַבִּים, אוֹ בִּרְשׁוּת שְׁאֵינָהּ שֶׁלִּשְׁנֵיהֶם, וְזָרַק לָהּ קִדּוּשֶׁיהָ--קָרוֹב לוֹ, אֵינָהּ מְקֻדֶּשֶׁת; קָרוֹב לָהּ, הֲרֵי זוֹ מְקֻדֶּשֶׁת.&nbsp; מֶחְצָה לְמֶחְצָה, אוֹ שֶׁהָיוּ סְפֵק קָרוֹב לָהּ סְפֵק קָרוֹב לוֹ, וְאָבְדוּ קֹדֶם שֶׁיַּגִּיעוּ לְיָדָהּ--הֲרֵי זוֹ מְקֻדֶּשֶׁת בְּסָפֵק.</p>

<p><b>ד,כה</b>&nbsp;&nbsp;כֵּיצַד הוּא קָרוֹב לָהּ, וְקָרוֹב לוֹ:&nbsp; כָּל שְׁהוּא יָכוֹל לִשְׁמֹר אוֹתָן, וְהִיא אֵינָהּ יְכוּלָה--זֶה הוּא קָרוֹב לוֹ; הִיא יְכוּלָה לִשְׁמֹר, וְהוּא אֵינוּ יָכוֹל לִשְׁמֹר--זֶה הוּא קָרוֹב לָהּ.&nbsp; שְׁנֵיהֶן יְכוּלִין לִשְׁמֹר אוֹתוֹ, אוֹ שְׁנֵיהֶן אֵינָם יְכוּלִים לִשְׁמֹר אוֹתוֹ--זֶה הוּא מֶחְצָה לְמֶחְצָה.
<br>&nbsp;</p>

<h2>הִלְכּוֹת אִישׁוּת פֵּרֶק ה</h2>

<p><b>ה,א</b>&nbsp;&nbsp;הַמְּקַדֵּשׁ בְּדָבָר שְׁהוּא אָסוּר בַּהֲנָאָה--כְּגוֹן חָמֵץ בַּפֶּסַח אוֹ בָּשָׂר בְּחָלָב, וְכַיּוֹצֶא בָּהֶן מִשְּׁאָר אִסּוּרֵי הֲנָאָה--אֵינָהּ מְקֻדֶּשֶׁת; וְאַפִלּוּ הָיָה אָסוּר בַּהֲנָאָה מִדִּבְרֵיהֶם, כְּגוֹן חָמֵץ בְּשָׁעָה שִׁשִּׁית מִיּוֹם אַרְבָּעָה עָשָׂר--אֵינָהּ מְקֻדֶּשֶׁת.</p>

<p><b>ה,ב</b>&nbsp;&nbsp;עָבַר וּמָכַר דָּבָר הָאָסוּר בַּהֲנָאָה, וְקִדַּשׁ בְּדָמָיו--הֲרֵי זוֹ מְקֻדֶּשֶׁת:&nbsp; חוּץ מֵעֲבוֹדָה זָרָה--שְׁאִם קִדַּשׁ בְּדָמֶיהָ, אֵינָהּ מְקֻדֶּשֶׁת, מִפְּנֵי שֶׁדְּמֵי עֲבוֹדָה זָרָה, אֲסוּרִין בַּהֲנָאָה כָּמוֹהָ.</p>

<p><b>ה,ג</b>&nbsp;&nbsp;הַמְּקַדֵּשׁ בְּפֶרֶשׁ עֵגֶל עֲבוֹדָה זָרָה, אֵינָהּ מְקֻדֶּשֶׁת, שֶׁהַכֹּל מֵעֲבוֹדָה זָרָה אָסוּר בַּהֲנָאָה, שֶׁנֶּאֱמָר "וְלֹא-יִדְבַּק בְּיָדְךָ מְאוּמָה, מִן-הַחֵרֶם" (דברים יג,יח).&nbsp; אֲבָל הַמְּקַדֵּשׁ בְּפֶרֶשׁ שׁוֹר הַנִּסְקָל, הֲרֵי זוֹ מְקֻדֶּשֶׁת--אַף עַל פִּי שֶׁשּׁוֹר הַנִּסְקָל אָסוּר בַּהֲנָאָה, פִּרְשׁוֹ אֵינוּ אָסוּר בַּהֲנָאָה, שְׁאֵינוּ דָּבָר חָשׁוּב לְגַבֵּי הַשּׁוֹר.</p>

<p><b>ה,ד</b>&nbsp;&nbsp;[ג] הַמְּקַדֵּשׁ בְּפֵרוֹת שְׁבִיעִית, אוֹ בְּאֵפֶר פָּרָה אֲדֻמָּה, אוֹ בְּמַיִם שֶׁמִּלְּאָן לַעֲשׂוֹתָן מֵי נִדָּה--הֲרֵי זוֹ מְקֻדֶּשֶׁת.</p>

<p><b>ה,ה</b>&nbsp;&nbsp;הַמְּקַדֵּשׁ בְּהֶקְדֵּשׁ שֶׁלְּבֶדֶק הַבַּיִת בְּשׁוֹגֵג--הֲרֵי זוֹ מְקֻדֶּשֶׁת, וְהוּא יְשַׁלַּם קֶרֶן וְחֹמֶשׁ לַהֶקְדֵּשׁ, וְיָבִיא אֲשָׁמוֹ כְּדִין כָּל מוֹעֵל בִּשְׁגָגָה; וְאִם קִדַּשׁ בּוֹ בְּמֵזִיד, אֵינָהּ מְקֻדֶּשֶׁת.&nbsp; [ד] קִדְּשָׁהּ בְּמַעֲשֵׂר שֵׁנִי, בֵּין בְּשׁוֹגֵג בֵּין בְּמֵזִיד--אֵינָהּ מְקֻדֶּשֶׁת:&nbsp; לְפִי שְׁאֵין לוֹ לַעֲשׂוֹת בּוֹ שְׁאָר חֲפָצָיו עַד שֶׁיִּתְחַלַּל, שֶׁנֶּאֱמָר בַּמַּעֲשֵׂר "לַה', הוּא" (ויקרא כז,ל).</p>

<p><b>ה,ו</b>&nbsp;&nbsp;[ה] כּוֹהֵן שֶׁקִּדַּשׁ בְּחֶלְקוֹ מִקָּדְשֵׁי קֳדָשִׁים, אוֹ מִקֳּדָשִׁים קַלִּים--אֵינָהּ מְקֻדֶּשֶׁת, מִפְּנֵי שֶׁלֹּא הֻתְּרוּ אֵלָא לַאֲכִילָה בִּלְבָד; אֲבָל כּוֹהֵן שֶׁקִּדַּשׁ בִּתְרוּמָה גְּדוֹלָה, וּבִתְרוּמַת מַעֲשֵׂר, וּבַבִּכּוּרִים, וְכֵן לֵוִי שֶׁקִּדַּשׁ בְּמַעֲשֵׂר רִאשׁוֹן, וְיִשְׂרָאֵל שֶׁקִּדַּשׁ בְּמַעְשַׂר עָנִי--הֲרֵי זוֹ מְקֻדֶּשֶׁת.</p>

<p><b>ה,ז</b>&nbsp;&nbsp;[ו] מַתָּנוֹת שֶׁלֹּא הוּרְמוּ, הֲרֵי הֶן כְּמִי שֶׁהוּרְמוּ.&nbsp; לְפִיכָּךְ יִשְׂרָאֵל שֶׁנָּפְלוּ לוֹ טְבָלִים מִבֵּית אֲבִי אִמּוֹ כּוֹהֵן, וְהִפְרִישׁ מֵהֶן תְּרוּמָה וּמַעַשְׂרוֹת--הֲרֵי הֶן כִּתְרוּמוֹת וּמַעַשְׂרוֹת שֶׁנָּפְלוּ לוֹ בִּירֻשָּׁה מֵאֲבִי אִמּוֹ; וְאִם קִדַּשׁ בָּהֶן אִשָּׁה, הֲרֵי זוֹ מְקֻדֶּשֶׁת, שֶׁאַף עַל פִּי שְׁאֵינָן רְאוּיִין לוֹ לַאֲכִילָה, יֵשׁ לוֹ לְמָכְרָן לְמִי שְׁהֶן רְאוּיִין לוֹ.</p>

<p><b>ה,ח</b>&nbsp;&nbsp;אֲבָל יִשְׂרָאֵל שֶׁקִּדַּשׁ בִּתְרוּמָה שֶׁהִפְרִישׁ מִגָּרְנוֹ, אֵינָהּ מְקֻדֶּשֶׁת:&nbsp; שֶׁהֲרֵי אֵין לוֹ לְמָכְרָהּ, וְאֵין לוֹ בָּהּ אֵלָא טוֹבַת הֲנָאָה, לְפִי שֶׁנּוֹתְנָהּ לְכָל כּוֹהֵן שֶׁיִּרְצֶה; וְטוֹבַת הֲנָאָה אֵינָהּ מָמוֹן.</p>

<p><b>ה,ט</b>&nbsp;&nbsp;[ז] הַמְּקַדֵּשׁ אֶת הָאִשָּׁה בְּגָזֵל, אוֹ בִּגְנֵבָה, אוֹ בְּחָמָס--אִם נִתְיָאֲשׁוּ הַבְּעָלִים וְנוֹדַע שֶׁקָּנָה אוֹתוֹ דָּבָר בְּיֵאוּשׁ, הֲרֵי זוֹ מְקֻדֶּשֶׁת; וְאִם לָאו, אֵינָהּ מְקֻדֶּשֶׁת.</p>

<p><b>ה,י</b>&nbsp;&nbsp;[ח] הַנִּכְנָס לְבֵית חֲבֵרוֹ, וְלָקַח לוֹ כְּלִי אוֹ אֹכֶל וְכַיּוֹצֶא בָּהֶן, וְקִדַּשׁ בּוֹ אִשָּׁה, וּבָא בַּעַל הַבַּיִת--אַף עַל פִּי שֶׁאָמַר לוֹ, לָמָּה לֹא נָתַתָּ לָהּ דָּבָר זֶה, שְׁהוּא טוֹב מִמַּה שֶׁנָּתַתָּ לָהּ--אֵינָהּ מְקֻדֶּשֶׁת:&nbsp; שֶׁלֹּא אָמַר לוֹ דָּבָר זֶה, אֵלָא כְּדֵי שֶׁלֹּא לְהִתְבַּיַּשׁ עִמּוֹ, וְהוֹאִיל וְקִדַּשׁ בִּמְמוֹן חֲבֵרוֹ שֶׁלֹּא מִדַּעַת חֲבֵרוֹ, הֲרֵי זֶה גָּזֵל וְאֵינָהּ מְקֻדֶּשֶׁת.&nbsp; וְאִם קִדְּשָׁהּ בְּדָבָר שְׁאֵין בַּעַל הַבַּיִת מַקְפִּיד עָלָיו, כְּגוֹן תְּמָרָה אוֹ אֱגוֹז--הֲרֵי זוֹ מְקֻדֶּשֶׁת מִסָּפֵק.</p>

<p><b>ה,יא</b>&nbsp;&nbsp;[ט] הָיְתָה סְחוֹרָה בֵּינוֹ וּבֵין חֲבֵרוֹ, וַחֲלָקָהּ שֶׁלֹּא מִדַּעַת חֲבֵרוֹ, וְקִדַּשׁ בְּחֶלְקוֹ--הוֹאִיל וּצְרִיכָה שׁוּמַת בֵּית דִּין, אֵינָהּ מְקֻדֶּשֶׁת:&nbsp; שְׁאֵין זֶה נוֹטֵל לְעַצְמוֹ מַה שֶׁיִּרְצֶה, וְיַנִּיחַ מַה שֶׁיִּרְצֶה.</p>

<p><b>ה,יב</b>&nbsp;&nbsp;[י] גָּזַל אֶת הָאִשָּׁה אוֹ גָּנַב מִמֶּנָּה אוֹ חֲמָסָהּ, וְחָזַר וְקִדְּשָׁהּ בְּגָזֵל וּבִגְנֵבָה וּבְחָמָס שֶׁלָּהּ, וְאָמַר לָהּ, הֲרֵי אַתְּ מְקֻדֶּשֶׁת לִי בּוֹ--אִם קָדַם בֵּינֵיהֶן שִׁדּוּכִין, וְנָטְלָה וְשָׁתְקָה--הֲרֵי זוֹ מְקֻדֶּשֶׁת; וְאִם לֹא שִׁדַּךְ אוֹתָהּ מֵעוֹלָם--אַף עַל פִּי שֶׁשָּׁתְקָה כְּשֶׁנָּתַן לָהּ דְּבָרִים אֵלּוּ בְּתוֹרַת קִדּוּשִׁין, אֵינָהּ מְקֻדֶּשֶׁת; וְאִם אָמְרָה הִין, הֲרֵי זוֹ מְקֻדֶּשֶׁת.</p>

<p><b>ה,יג</b>&nbsp;&nbsp;[יא] וְכֵן אִם נָתַן לָהּ פִּקָּדוֹן וְאָמַר לָהּ, כִּנְסִי פִּקָּדוֹן זֶה, וְחָזַר וְאָמַר לָהּ, הֲרֵי אַתְּ מְקֻדֶּשֶׁת לִי בּוֹ--אִם אָמַר לָהּ קֹדֶם שֶׁתִּטְּלֶנּוּ, וּנְטָלַתּוּ וְשָׁתְקָה--הֲרֵי זוֹ מְקֻדֶּשֶׁת; וְאִם אַחַר שֶׁנְּטָלַתּוּ בְּתוֹרַת פִּקָּדוֹן אָמַר לָהּ, הֲרֵי אַתְּ מְקֻדֶּשֶׁת בּוֹ, וְשָׁתְקָה--אֵין זֶה כְּלוּם, שֶׁכָּל שְׁתִיקָה שֶׁלְּאַחַר מַתַּן מָעוֹת אֵינָהּ מוֹעֶלֶת; אֲבָל אִם אָמְרָה הִין אַחַר שֶׁנָּטְלָה, הֲרֵי זוֹ מְקֻדֶּשֶׁת.</p>

<p><b>ה,יד</b>&nbsp;&nbsp;[יב] הִחְזִיר לָהּ חוֹב שֶׁהָיָה לָהּ אֶצְלוֹ, וְאָמַר לָהּ הֲרֵי אַתְּ מְקֻדֶּשֶׁת בּוֹ קֹדֶם שֶׁתִּטְּלֶנּוּ, וּנְטָלַתּוּ וְשָׁתְקָה--אִם הָיָה בֵּינֵיהֶן שִׁדּוּכִין, הֲרֵי זוֹ מְקֻדֶּשֶׁת; וְאִם לֹא שִׁדַּךְ--אֵינָהּ מְקֻדֶּשֶׁת, עַד שֶׁתֹּאמַר הִין.&nbsp; וְאִם אָמַר לָהּ אַחַר שֶׁנָּטְלָה הַחוֹב שֶׁלָּהּ, הֲרֵי אַתְּ מְקֻדֶּשֶׁת בּוֹ--וְאַפִלּוּ אָמְרָה הִין, אֵינָהּ מְקֻדֶּשֶׁת:&nbsp; שֶׁהֲרֵי לֹא הִגִּיעַ לְיָדָהּ מִמֶּנּוּ כְּלוּם, אֵלָא שֶׁלָּהּ נָטְלָה; וּכְבָר נִפְרַע חוֹבוֹ מִשָּׁעָה שֶׁנָּטְלָה, וְאֵינָהּ יְכוּלָה לַחְזֹר וּלְתָבְעוֹ בְּחוֹב פַּעַם אַחֶרֶת.</p>

<p><b>ה,טו</b>&nbsp;&nbsp;[יג] הַמְּקַדֵּשׁ בְּמַלְוָה--אַפִלּוּ הָיְתָה בַּשְּׁטָר, אֵינָהּ מְקֻדֶּשֶׁת.&nbsp; כֵּיצַד:&nbsp; כְּגוֹן שֶׁהָיָה לוֹ אֶצְלָהּ חוֹב דֵּינָר, וְאָמַר לָהּ הֲרֵי אַתְּ מְקֻדֶּשֶׁת לִי בְּדֵינָר שֶׁיֵּשׁ לִי בְּיָדֵךְ--אֵינָהּ מְקֻדֶּשֶׁת, מִפְּנֵי שֶׁהַמַּלְוָה לְהוֹצָאָה נִתְּנָה, וְאֵין כָּאן דָּבָר קַיָּם לֵהָנוֹת בּוֹ מֵעַתָּה, שֶׁכְּבָר הוֹצִיאָה אוֹתוֹ דֵּינָר וְעָבְרָה הֲנָאָתוֹ.</p>

<p><b>ה,טז</b>&nbsp;&nbsp;[יד] הָיָה לוֹ אֶצְלָהּ מַלְוָה עַל הַמַּשְׁכּוֹן, וְקִדְּשָׁהּ בְּאוֹתָהּ מַלְוָה, וְהִחְזִיר לָהּ אֶת הַמַּשְׁכּוֹן--הֲרֵי זוֹ מְקֻדֶּשֶׁת:&nbsp; שֶׁהֲרֵי הִיא נִהְנֵית בַּמַּשְׁכּוֹן מֵעַתָּה, וַהֲרֵי הִגִּיעָה הֲנָאָה לְיָדָהּ.</p>

<p><b>ה,יז</b>&nbsp;&nbsp;[טו] הַמְּקַדֵּשׁ בַּהֲנָאַת מַלְוָה, הֲרֵי זוֹ מְקֻדֶּשֶׁת.&nbsp; כֵּיצַד:&nbsp; כְּגוֹן שֶׁהִלְוָה אוֹתָהּ עַתָּה מָאתַיִם זוּז, וְאָמַר לָהּ הֲרֵי אַתְּ מְקֻדֶּשֶׁת לִי בַּהֲנָאַת זְמָן שֶׁאַרְוִיחַ לִיךְ בְּמַלְוָה זוֹ, שֶׁתִּהְיֶה בְּיָדֵךְ כָּךְ וְכָּךְ יוֹם, וְאֵינִי תּוֹבְעָהּ מִמֵּךְ עַד זְמָן פְּלוֹנִי--הֲרֵי זוֹ מְקֻדֶּשֶׁת, שֶׁהֲרֵי יֵשׁ לָהּ הֲנָאָה מֵעַתָּה לְהִשְׁתַּמַּשׁ בְּמַלְוָה זוֹ עַד סוֹף זְמָן שֶׁקָּבַע; וְאָסוּר לַעֲשׂוֹת כֵּן, מִפְּנֵי שְׁהִיא כְּרִבִּית.&nbsp; וּפֵרְשׁוּ רִבּוֹתַי בַּהֲנָאַת מַלְוָה, דְּבָרִים שְׁאֵין רָאוּי לְשָׁמְעָן.</p>

<p><b>ה,יח</b>&nbsp;&nbsp;[טז] אָמַר לָהּ, הֲרֵי אַתְּ מְקֻדֶּשֶׁת לִי בִּפְרוּטָה זוֹ, וּבְחוֹב שֶׁיֵּשׁ לִי אֶצְלִיךְ--הֲרֵי זוֹ מְקֻדֶּשֶׁת; וְכֵן אִם אָמַר לָהּ, בְּמַלְוָה שֶׁיֵּשׁ לִי אֶצְלִיךְ, וּבִפְרוּטָה זוֹ--הֲרֵי זוֹ מְקֻדֶּשֶׁת.&nbsp; [יז] הָיָה לוֹ חוֹב בְּיַד אֲחֵרִים, וְאָמַר לָהּ, הֲרֵי אַתְּ מְקֻדֶּשֶׁת לִי בַּחוֹב שֶׁיֵּשׁ לִי בְּיַד זֶה, בְּמַעְמַד שְׁלָשְׁתָּן--הֲרֵי זוֹ מְקֻדֶּשֶׁת.</p>

<p><b>ה,יט</b>&nbsp;&nbsp;[יח] קִדְּשָׁהּ בְּפִקָּדוֹן שֶׁיֵּשׁ לוֹ בְּיָדָהּ, אוֹ בִּשְׁאֵלָה שֶׁהִשְׁאִילָהּ--אִם הָיָה הַפִּקָּדוֹן וְהַשְּׁאֵלָה אוֹ שׁוֹוֶה פְּרוּטָה מֵהֶן קַיָּם בִּרְשׁוּתָהּ, הֲרֵי זוֹ מְקֻדֶּשֶׁת.&nbsp; [יט] אָמַר לָהּ, הֲרֵי אַתְּ מְקֻדֶּשֶׁת לִי בְּשָׂכָר שֶׁאֲדַבַּר עָלַיִךְ לַשִּׁלְטוֹן, וְדִבַּר עָלֶיהָ, וְהִנִּיחָהּ הַשִּׁלְטוֹן וְלֹא תְבָעָהּ--אֵינָהּ מְקֻדֶּשֶׁת, אֵלָא אִם נָתַן לָהּ פְּרוּטָה מִשֶּׁלּוֹ:&nbsp; שֶׁהַהֲנָאָה שֶׁבָּאָה לָהּ מִדְּבָרָיו--הֲרֵי הִיא כְּמַלְוָה, וְהַמְּקַדֵּשׁ בְּמַלְוָה אֵינָהּ מְקֻדֶּשֶׁת.</p>

<p><b>ה,כ</b>&nbsp;&nbsp;הֲרֵי אַתְּ מְקֻדֶּשֶׁת לִי בִּמְלָאכָה זוֹ שֶׁאֶעֱשֶׂה עִמֵּךְ, וְעָשָׂה עִמָּהּ--אֵינָהּ מְקֻדֶּשֶׁת, אֵלָא אִם כֵּן נָתַן לָהּ פְּרוּטָה מִשֶּׁלּוֹ:&nbsp; לְפִי שֶׁהַשְּׂכִירוּת, יִזְכֶּה בָּהּ הַפּוֹעֵל מִתְּחִלָּה וְעַד סוֹף--כָּל זְמָן שֶׁיַּעֲשֶׂה מִקְצָת מִן הַמְּלָאכָה, יִזְכֶּה בְּמִקְצָת מִן הַשָּׂכָר; וְנִמְצָא הַשָּׂכָר כֻּלּוֹ מַלְוָה אֶצְלָהּ, וְהַמְּקַדֵּשׁ בְּמַלְוָה אֵינָהּ מְקֻדֶּשֶׁת.</p>

<p><b>ה,כא</b>&nbsp;&nbsp;הָאִשָּׁה שֶׁאָמְרָה, תֵּן דֵּינָר לִפְלוֹנִי מַתָּנָה וְאֶתְקַדַּשׁ אֲנִי לָךְ, וְנָתַן וְאָמַר לָהּ, הֲרֵי אַתְּ מְקֻדֶּשֶׁת לִי בַּהֲנָאַת מַתָּנָה זוֹ שֶׁנָּתַתִּי עַל פִּיךְ--הֲרֵי זוֹ מְקֻדֶּשֶׁת:&nbsp; אַף עַל פִּי שֶׁלֹּא הִגִּיעַ לָהּ כְּלוּם, הֲרֵי נִהְנָת בִּרְצוֹנָהּ שֶׁנַּעֲשָׂה וְנִהְנָה פְּלוֹנִי בִּגְלָלָהּ.</p>

<p><b>ה,כב</b>&nbsp;&nbsp;וְכֵן אִם אָמְרָה לוֹ, תֵּן דֵּינָר לִפְלוֹנִי מַתָּנָה וְאֶתְקַדַּשׁ לוֹ, וְנָתַן לוֹ, וְקִדְּשָׁהּ אוֹתוֹ פְּלוֹנִי וְאָמַר לָהּ, הֲרֵי אַתְּ מְקֻדֶּשֶׁת לִי בַּהֲנָאַת מַתָּנָה זוֹ שֶׁקִּבַּלְתִּי בִּרְצוֹנֵךְ--הֲרֵי זוֹ מְקֻדֶּשֶׁת.</p>

<p><b>ה,כג</b>&nbsp;&nbsp;[כב] אָמַר לָהּ, הֵא לָךְ דֵּינָר זֶה מַתָּנָה וְהִתְקַדְּשִׁי לִפְלוֹנִי, וְקִדְּשָׁהּ אוֹתוֹ פְּלוֹנִי וְאָמַר לָהּ, הֲרֵי אַתְּ מְקֻדֶּשֶׁת לִי בַּהֲנָאָה זוֹ הַבָּאָה לָךְ בִּגְלָלִי--הֲרֵי זוֹ מְקֻדֶּשֶׁת, אַף עַל פִּי שֶׁלֹּא נָתַן לָהּ הַמְּקַדֵּשׁ כְּלוּם.</p>

<p><b>ה,כד</b>&nbsp;&nbsp;אָמְרָה לוֹ, הֵא לָךְ דֵּינָר זֶה מַתָּנָה וְאֶתְקַדַּשׁ לָךְ, וּלְקָחוֹ וְאָמַר לָהּ, הֲרֵי אַתְּ מְקֻדֶּשֶׁת לִי בַּהֲנָאָה זוֹ שֶׁקִּבַּלְתִּי מִמֵּךְ--אִם אָדָם חָשׁוּב הוּא, הֲרֵי זוֹ מְקֻדֶּשֶׁת, שֶׁהֲנָאָה יֵשׁ לָהּ בִּהְיוֹתוֹ נִהְנֶה מִמֶּנָּה, וּבַהֲנָאָה זוֹ תַּקְנֶה עַצְמָהּ לוֹ.</p>

<p><b>ה,כה</b>&nbsp;&nbsp;[כג] הָאוֹמֵר לְאִשָּׁה, הִתְקַדְּשִׁי לִי בְּדֵינָר, וַהֲרֵי זֶה הַמַּשְׁכּוֹן בְּיָדֵךְ עַד שֶׁאֶתֵּן הַדֵּינָר--אֵינָהּ מְקֻדֶּשֶׁת:&nbsp; לֹא הַדֵּינָר הִגִּיעַ לְיָדָהּ, וְלֹא הַמַּשְׁכּוֹן נָתַן לִהְיוֹתוֹ שֶׁלָּהּ.&nbsp; הָיָה בְּיָדוֹ מַשְׁכּוֹן עַל חוֹב שֶׁיֵּשׁ לוֹ אֵצֶל אֲחֵרִים, וְקִדַּשׁ בּוֹ אִשָּׁה--אַף עַל פִּי שְׁאֵינוּ שֶׁלּוֹ, הֲרֵי זוֹ מְקֻדֶּשֶׁת, מִפְּנֵי שֶׁבַּעַל חוֹב, יֵשׁ לוֹ מִקְצַת קִנְיָן בְּגוּפוֹ שֶׁלְּמַשְׁכּוֹן.</p>

<p><b>ה,כו</b>&nbsp;&nbsp;[כד] הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּדֵינָר זֶה, עַל מְנָת שֶׁתַּחְזִירִיהוּ לִי--אֵינָהּ מְקֻדֶּשֶׁת, בֵּין הִחְזִירָה בֵּין לֹא הִחְזִירָה:&nbsp; שְׁאִם לֹא הִחְזִירַתּוּ, הֲרֵי לֹא נִתְקַיַּם הַתְּנָאי; וְאִם הִחְזִירַתּוּ, הֲרֵי לֹא נִהְנָת וְלֹא הִגִּיעַ לְיָדָהּ כְּלוּם.</p>

<p><b>ה,כז</b>&nbsp;&nbsp;[כה] נָתַן לָהּ אֲגֻדָּה שֶׁלַּהֲדָס וְכַיּוֹצֶא בָּהּ וְאָמַר לָהּ, הֲרֵי אַתְּ מְקֻדֶּשֶׁת לִי בְּזוֹ, וְקִבְּלָה אוֹתָהּ, וְאָמְרוּ לוֹ וַהֲלוֹא אֵין בָּהּ שׁוֹוֶה פְּרוּטָה, וְאָמַר תִּתְקַדַּשׁ בְּאַרְבָּעָה זוּזִים הַמָּחְבָּאִים בְּתוֹךְ הָאֲגֻדָּה--אִם אָמְרָה הִין, הֲרֵי זוֹ מְקֻדֶּשֶׁת.&nbsp; וְאִם שָׁתְקָה--אֵינָהּ מְקֻדֶּשֶׁת בְּמָעוֹת אֵלּוּ, שֶׁהַשְּׁתִיקָה שֶׁלְּאַחַר מַתַּן מָעוֹת לְיָדָהּ אֵינָהּ מוֹעֶלֶת; וְתִהְיֶה מְקֻדֶּשֶׁת בְּסָפֵק, מִפְּנֵי הָאֲגֻדָּה--שֶׁמֶּא תִּשְׁוֶה פְּרוּטָה, בְּמָקוֹם אַחֵר.</p>

<p><b>ה,כח</b>&nbsp;&nbsp;[כו] הָאוֹמֵר לְאִשָּׁה, הִתְקַדְּשִׁי לִי בִּתְמָרָה זוֹ, הִתְקַדְּשִׁי לִי בְּזוֹ, הִתְקַדְּשִׁי לִי בְּזוֹ--אִם יֵשׁ בְּאַחַת מֵהֶן שׁוֹוֶה פְּרוּטָה, הֲרֵי זוֹ מְקֻדֶּשֶׁת; וְאִם לָאו--אֵינָהּ מְקֻדֶּשֶׁת אֵלָא מִסָּפֵק, שֶׁמֶּא תִּשְׁוֶה תְּמָרָה אַחַת פְּרוּטָה בִּמְדִינָה אַחֶרֶת.</p>

<p><b>ה,כט</b>&nbsp;&nbsp;[כז] אָמַר לָהּ, הִתְקַדְּשִׁי לִי בְּזוֹ וּבְזוֹ וּבְזוֹ--אִם יֵשׁ בְּכֻלָּם שׁוֹוֶה פְּרוּטָה, מְקֻדֶּשֶׁת; וְאִם לָאו, אֵינָהּ מְקֻדֶּשֶׁת אֵלָא מִסָּפֵק.&nbsp; הָיְתָה אוֹכֶלֶת רִאשׁוֹנָה רִאשׁוֹנָה--אִם יֵשׁ בָּאַחֲרוֹנָה שׁוֹוֶה פְּרוּטָה, מְקֻדֶּשֶׁת; וְאִם לָאו, אֵינָהּ מְקֻדֶּשֶׁת אֵלָא מִסָּפֵק--שֶׁאוֹתָן תְּמָרִים שֶׁאָכְלָה, הֲרֵי הֶן כְּמַלְוָה, וְהַמְּקַדֵּשׁ בְּמַלְוָה אֵינָהּ מְקֻדֶּשֶׁת, וְנִמְצָא שְׁאֵין הַקִּדּוּשִׁין אֵלָא בִּתְמָרָה אַחֲרוֹנָה.</p>

<p><b>ה,ל</b>&nbsp;&nbsp;[כח] אָמַר לָהּ, הֲרֵי אַתְּ מְקֻדֶּשֶׁת לִי בְּאֵלּוּ--אִם יֵשׁ בְּכֻלָּן שׁוֹוֶה פְּרוּטָה, מְקֻדֶּשֶׁת:&nbsp; אַף עַל פִּי שְׁהִיא אוֹכֶלֶת רִאשׁוֹנָה רִאשׁוֹנָה, שֶׁלָּהּ הִיא אוֹכֶלֶת.</p>

<p><b>ה,לא</b>&nbsp;&nbsp;[כט] הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּכוֹס זֶה--אִם הָיָה מָלֵא מַיִם--הֲרֵי זוֹ מְקֻדֶּשֶׁת בּוֹ, וּבְמַה שֶׁבְּתוֹכוֹ; וְאִם הָיָה מָלֵא יַיִן--הֲרֵי זוֹ מְקֻדֶּשֶׁת בּוֹ, וְלֹא בְּמַה שֶׁבְּתוֹכוֹ.&nbsp; וְאִם הָיָה מָלֵא שֶׁמֶן--הֲרֵי זוֹ מְקֻדֶּשֶׁת בְּמַה שֶׁבְּתוֹכוֹ, וְלֹא בּוֹ; לְפִיכָּךְ אִם לֹא הָיָה בַּשֶּׁמֶן שׁוֹוֶה פְּרוּטָה, הֲרֵי זוֹ מְקֻדֶּשֶׁת בְּסָפֵק, וְאִם הָיָה בַּשֶּׁמֶן שׁוֹוֶה פְּרוּטָה, הֲרֵי זוֹ מְקֻדֶּשֶׁת וַדַּאי:&nbsp; וְאֵין מַשְׁגִּיחִין עַל הַכּוֹס.
<br>&nbsp;</p>

<h2>הִלְכּוֹת אִישׁוּת פֵּרֶק ו</h2>

<p><b>ו,א</b>&nbsp;&nbsp;הַמְּקַדֵּשׁ עַל תְּנָאי--אִם נִתְקַיַּם הַתְּנָאי, מְקֻדֶּשֶׁת; וְאִם לֹא נִתְקַיַּם, אֵינָהּ מְקֻדֶּשֶׁת:&nbsp; בֵּין שֶׁהָיָה הַתְּנָאי מִן הָאִישׁ, בֵּין שֶׁהָיָה מִן הָאִשָּׁה.&nbsp; וְכָל תְּנָאי שֶׁבָּעוֹלָם--בֵּין בְּקִדּוּשִׁין, בֵּין בְּגֵרוּשִׁין, בֵּין בְּמֶקָּח וּמִמְכָּר, בֵּין בִּשְׁאָר דִּינֵי מָמוֹן--צָרִיךְ לִהְיוֹת בַּתְּנָאי, אַרְבָּעָה דְּבָרִים.</p>

<p><b>ו,ב</b>&nbsp;&nbsp;וְאֵלּוּ הֶן הָאַרְבָּעָה דְּבָרִים שֶׁלְּכָל תְּנָאי--שֶׁיִּהְיֶה תְּנָאי כָּפוּל, וְשֶׁיִּהְיֶה הִין שֶׁלּוֹ קוֹדֵם לַלַּאו, וְשֶׁיִּהְיֶה הַתְּנָאי קוֹדֵם לַמַּעֲשֶׂה, וְשֶׁיִּהְיֶה הַתְּנָאי דָּבָר שֶׁאִפְשָׁר לְקַיְּמוֹ.&nbsp; וְאִם חָסֵר הַתְּנָאי אֶחָד מֵהֶן--הֲרֵי הַתְּנָאי בָּטֵל, וּכְאִלּוּ אֵין שָׁם תְּנָאי כְּלָל; אֵלָא תִּהְיֶה זוֹ מְקֻדֶּשֶׁת אוֹ מְגֹרֶשֶׁת וְיִתְקַיַּם הַמֶּקָּח אוֹ הַמַּתָּנָה מִיָּד, וּכְאִלּוּ לֹא הִתְנָה כְּלָל, הוֹאִיל וְחָסֵר הַתְּנָאי, אֶחָד מִן הָאַרְבָּעָה.</p>

<p><b>ו,ג</b>&nbsp;&nbsp;כֵּיצַד:&nbsp; הָאוֹמֵר לְאִשָּׁה אִם תִּתְּנִי לִי מָאתַיִם זוּז, הֲרֵי אַתְּ מְקֻדֶּשֶׁת לִי בְּדֵינָר זֶה, וְאִם לֹא תִתְּנִי לִי, לֹא תְהִי מְקֻדֶּשֶׁת, וְאַחַר שֶׁהִתְנָה תְּנָאי זֶה, נָתַן לָהּ הַדֵּינָר--הֲרֵי הַתְּנָאי קַיָּם, וַהֲרֵי זוֹ מְקֻדֶּשֶׁת עַל תְּנָאי; וְאִם נָתְנָה לוֹ מָאתַיִם זוּז, הֲרֵי זוֹ מְקֻדֶּשֶׁת, וְאִם לֹא נָתְנָה, אֵינָהּ מְקֻדֶּשֶׁת.</p>

<p><b>ו,ד</b>&nbsp;&nbsp;אֲבָל אִם אָמַר לָהּ הֲרֵי אַתְּ מְקֻדֶּשֶׁת לִי בְּדֵינָר זֶה, וְנָתַן הַדֵּינָר בְּיָדָהּ, וְהִשְׁלִים הַתְּנָאי וְאָמַר אִם תִּתְּנִי לִי מָאתַיִם זוּז, תְּהִי מְקֻדֶּשֶׁת, וְאִם לֹא תִתְּנִי לִי, לֹא תְהִי מְקֻדֶּשֶׁת--הֲרֵי הַתְּנָאי בָּטֵל, מִפְּנֵי שֶׁהִקְדִּים הַמַּעֲשֶׂה וְנָתַן לְיָדָהּ וְאַחַר כָּךְ הִתְנָה, וְאַף עַל פִּי שֶׁהַכֹּל, בְּתוֹךְ כְּדֵי דִּבּוּר; וַהֲרֵי זוֹ מְקֻדֶּשֶׁת מִיָּד, וְאֵינָהּ צְרִיכָה לִתֵּן לוֹ כְּלוּם.</p>

<p><b>ו,ה</b>&nbsp;&nbsp;וְכֵן אִם אָמַר לָהּ אִם תִּתְּנִי לִי מָאתַיִם זוּז, הֲרֵי אַתְּ מְקֻדֶּשֶׁת לִי בְּדֵינָר זֶה, וְאַחַר כָּךְ נָתַן הַדֵּינָר לְיָדָהּ--הֲרֵי הַתְּנָאי בָּטֵל, מִפְּנֵי שֶׁלֹּא כָפַל תְּנָאוֹ, שֶׁהֲרֵי לֹא אָמַר לָהּ וְאִם לֹא תִתְּנִי, לֹא תְהִי מְקֻדֶּשֶׁת; וַהֲרֵי זוֹ מְקֻדֶּשֶׁת מִיָּד, וְאֵינָהּ צְרִיכָה לִתֵּן לוֹ כְּלוּם.</p>

<p><b>ו,ו</b>&nbsp;&nbsp;וְכֵן אִם אָמַר לָהּ אִם לֹא תִתְּנִי לִי מָאתַיִם זוּז, לֹא תְהִי מְקֻדֶּשֶׁת לִי, וְאִם תִּתְּנִי לִי מָאתַיִם זוּז, הֲרֵי אַתְּ מְקֻדֶּשֶׁת לִי בְּדֵינָר זֶה, וְאַחַר כָּךְ נָתַן הַדֵּינָר לְיָדָהּ--הֲרֵי הַתְּנָאי בָּטֵל, מִפְּנֵי שֶׁהִקְדִּים לָאו לְהִין; וַהֲרֵי זוֹ מְקֻדֶּשֶׁת מִיָּד, וְאֵינָהּ צְרִיכָה לִתֵּן.</p>

<p><b>ו,ז</b>&nbsp;&nbsp;וְכֵן אִם אָמַר לָהּ אִם תַּעֲלִי לָרָקִיעַ, אוֹ תֵּרְדִי לַתְּהוֹם, הֲרֵי אַתְּ מְקֻדֶּשֶׁת לִי בְּדֵינָר זֶה, וְאִם לֹא תַעֲלִי לָרָקִיעַ, וְלֹא תֵרְדִי לַתְּהוֹם, לֹא תְהִי מְקֻדֶּשֶׁת, וְאַחַר כָּךְ נָתַן הַדֵּינָר בְּיָדָהּ--הֲרֵי הַתְּנָאי בָּטֵל, וַהֲרֵי הִיא מְקֻדֶּשֶׁת מִיָּד:&nbsp; שֶׁהַדָּבָר יָדוּעַ שְׁאֵי אִפְשָׁר לָהּ לְקַיַּם תְּנָאי זֶה, וְאֵין זֶה אֵלָא כְּמַפְלִיגָהּ בִּדְבָרִים דֶּרֶךְ שְׂחוֹק וְהֶתֶל.</p>

<p><b>ו,ח</b>&nbsp;&nbsp;הֲרֵי שֶׁהִתְנָה בְּדָבָר שֶׁאִפְשָׁר לַעֲשׂוֹתוֹ, אֵלָא שֶׁהַתּוֹרָה אָסְרָה אוֹתוֹ--כְּגוֹן שֶׁאָמַר לָאִשָּׁה אִם תֹּאכְלִי חֵלֶב וְדָם, הֲרֵי אַתְּ מְקֻדֶּשֶׁת לִי בְּדֵינָר זֶה, וְאִם לֹא תֹאכְלִי, לֹא תְהִי מְקֻדֶּשֶׁת, אִם תֹּאכְלִי בְּשַׂר חֲזִיר, הֲרֵי זֶה גִּטִּיךְ, וְאִם לֹא תֹאכְלִי, לֹא יְהֶא גֶּט, וְאַחַר שֶׁהִתְנָה, נָתַן הַדֵּינָר אוֹ הַגֶּט בְּיָדָהּ--הֲרֵי הַתְּנָאי קַיָּם; וְאִם עָבְרָה וְאָכְלָה, תִּהְיֶה מְקֻדֶּשֶׁת אוֹ מְגֹרֶשֶׁת, וְאִם לֹא אָכְלָה, אֵינָהּ מְקֻדֶּשֶׁת וְאֵינָהּ מְגֹרֶשֶׁת.&nbsp; וְאֵין אוֹמְרִים בְּזֶה, הֲרֵי הִתְנָה עַל מַה שֶׁכָּתוּב בַּתּוֹרָה, שֶׁהֲרֵי בְּיָדָהּ שֶׁלֹּא תֹאכַל, וְלֹא תִתְקַדַּשׁ וְלֹא תִתְגָּרַשׁ.</p>

<p><b>ו,ט</b>&nbsp;&nbsp;וּבְמַה אָמְרוּ כָּל הַמַּתְנֶה עַל מַה שֶׁכָּתוּב בַּתּוֹרָה, תְּנָאוֹ בָּטֵל חוּץ מִדָּבָר שֶׁבְּמָמוֹן:&nbsp; כְּגוֹן שֶׁקִּדַּשׁ אוֹ גֵּרַשׁ אוֹ נָתַן אוֹ מָכַר עַל תְּנָאי שְׁהוּא רוֹצֶה בִּתְנָאוֹ שֶׁיְּזַכֶּה עַצְמוֹ בְּדָבָר שֶׁלֹּא זִכְּתָה לוֹ תּוֹרָה וּמָנְעָה מִמֶּנּוּ, אוֹ יִפְטֹר עַצְמוֹ בִּתְנָאוֹ מִדָּבָר שֶׁחִיְּבָה אוֹתוֹ בּוֹ תּוֹרָה--שֶׁאוֹמְרִין לוֹ תְּנָאָךְ בָּטֵל, וּכְבָר נִתְקַיְּמוּ מַעֲשֶׂיךָ, וְאֵין אַתָּה נִפְטָר מִדָּבָר שֶׁחִיְּבָה אוֹתָךְ בּוֹ הַתּוֹרָה, וְלֹא תִזְכֶּה בְּדָבָר שֶׁמָּנְעָה אוֹתָךְ מִמֶּנּוּ.</p>

<p><b>ו,י</b>&nbsp;&nbsp;כֵּיצַד:&nbsp; כְּגוֹן שֶׁקִּדַּשׁ אִשָּׁה עַל תְּנָאי שְׁאֵין לָהּ עָלָיו שְׁאֵר כְּסוּת וְעוֹנָה--שֶׁאוֹמְרִין לוֹ כְּסוּת וּשְׁאֵר, תְּנָאָךְ קַיָּם מִפְּנֵי שְׁהוּא תְּנָאי שֶׁבְּמָמוֹן.&nbsp; אֲבָל בָּעוֹנָה--תְּנָאָךְ בָּטֵל, שֶׁהַתּוֹרָה חִיְּבָה אוֹתָךְ בָּעוֹנָה:&nbsp; וַהֲרֵי זוֹ מְקֻדֶּשֶׁת, וְאַתָּה חַיָּב בְּעוֹנָתָהּ; וְאֵין בְּיָדָךְ לִפְטֹר עַצְמָךְ בִּתְנָאָךְ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יא</b>&nbsp;&nbsp;וְכֵן הַמְּקַדֵּשׁ יְפַת תֹּאַר עַל תְּנָאי שֶׁיִּתְעַמַּר בָּהּ--הֲרֵי זוֹ מְקֻדֶּשֶׁת, וְאֵין לוֹ לְהִתְעַמַּר בָּהּ:&nbsp; שֶׁהֲרֵי הַתּוֹרָה מָנְעָה אוֹתוֹ מִלְּהִשְׁתַּעְבַּד בָּהּ, אַחַר שֶׁנִּבְעֲלָה; וְלֹא מִפְּנֵי תְּנָאוֹ יִזְכֶּה בְּדָבָר שֶׁמָּנְעָה אוֹתוֹ תּוֹרָה, אֵלָא תְּנָאוֹ בָּטֵל.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יב</b>&nbsp;&nbsp;[יא] הִתְנָה עַל הָאִשָּׁה בְּשָׁעַת קִדּוּשִׁין, אוֹ בְּשָׁעַת גֵּרוּשִׁין, שֶׁתִּבָּעֵל לְאָבִיהָ וּלְאָחִיהָ אוֹ לִבְנָהּ, וְכַיּוֹצֶא בְּזֶה--הֲרֵי זֶה כְּמִי שֶׁהִתְנָה עָלֶיהָ שֶׁתַּעֲלֶה לָרָקִיעַ, אוֹ שֶׁתֵּרֵד לַתְּהוֹם; וּתְנָאוֹ בָּטֵל, שְׁאֵין בְּיָדָהּ שֶׁיַּעַבְרוּ אֲחֵרִים וְיָבוֹאוּ עַל הָעֶרְוָה, וְנִמְצָא שֶׁהִתְנָה בְּדָבָר שְׁאֵין בְּיָדָהּ לְקַיְּמוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יג</b>&nbsp;&nbsp;[יב] אֲבָל אִם הִתְנָה עָלֶיהָ שֶׁיִּתֵּן לִי פְּלוֹנִי חֲצֵרוֹ, אוֹ שֶׁיַּשִּׂיא בִּתּוֹ לִבְנִי, וְכַיּוֹצֶא בְּזֶה--תְּנָאוֹ קַיָּם:&nbsp; שֶׁהֲרֵי אִפְשָׁר בְּיָדָהּ לְקַיְּמוֹ, וְתִתֵּן לִפְלוֹנִי מָמוֹן הַרְבֵּה, עַד שֶׁיִּתֵּן לוֹ חֲצֵרוֹ, וְעַד שֶׁיַּשִּׂיא בִּתּוֹ לִבְנוֹ--שֶׁהֲרֵי אֵין כָּאן עֲבֵרָה.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יד</b>&nbsp;&nbsp;[יג] שִׂים אֵלּוּ הַדְּבָרִים שֶׁלַּתְּנָאִים לְנֶגֶד עֵינֶיךָ תָּמִיד, וְכָל מָקוֹם שֶׁאַתָּה שׁוֹמֵעַ הַמְּקַדֵּשׁ עַל תְּנָאי כָּךְ וְכָּךְ, אוֹ הַנּוֹתֵן גֶּט עַל תְּנָאי כָּךְ וְכָּךְ, אוֹ הַמּוֹכֵר, אוֹ הַנּוֹתֵן עַל תְּנָאי--תֵּדַע שֶׁהַתְּנָאי יֵשׁ בּוֹ אַרְבָּעָה דְּבָרִים אֵלּוּ שֶׁבֵּאַרְנוּ, כְּדֵי שֶׁלֹּא נִהְיֶה צְרִיכִין לְפָרַשׁ אוֹתָן בְּכָל מָקוֹם וּמָקוֹם; וְאִם חָסֵר אֶחָד מֵהֶן, אֵין כָּאן תְּנָאי.</p>

<p><b>ו,טו</b>&nbsp;&nbsp;[יד] יֵשׁ מִקְצַת גְּאוֹנִים אַחֲרוֹנִים שֶׁאָמְרוּ אֵין אָדָם צָרִיךְ לִכְפֹּל תְּנָאוֹ, אֵלָא בְּגִטִּין וְקִדּוּשִׁין בִּלְבָד; אֲבָל בְּדִינֵי מָמוֹן, אֵינוּ צָרִיךְ לִכְפֹּל.&nbsp; וְאֵין רָאוּי לִסְמֹךְ עַל דָּבָר זֶה, שֶׁכְּפִילַת הַתְּנָאי עִם שְׁאָר הָאַרְבָּעָה דְּבָרִים, מִתְּנָאי בְּנֵי רְאוּבֵן וּבְנֵי גָּד לָמְדוּ אוֹתָן חֲכָמִים, "אִם-יַעַבְרוּ בְנֵי-גָד .&nbsp;.&nbsp;. וְאִם-לֹא יַעַבְרוּ" (במדבר לב,כט-ל)--וּתְנָאי זֶה, לֹא הָיָה בְּגִטִּין וְלֹא בְּקִדּוּשִׁין.&nbsp; וּכְזֶה הוֹרוּ גְּדוֹלֵי הַגְּאוֹנִים הָרִאשׁוֹנִים, וְכֵן רָאוּי לַעֲשׂוֹת.</p>

<p><b>ו,טז</b>&nbsp;&nbsp;[טו] הַמְּקַדֵּשׁ עַל תְּנָאי--כְּשֶׁיִּתְקַיַּם הַתְּנָאי--תִּהְיֶה מְקֻדֶּשֶׁת מִשָּׁעָה שֶׁנִּתְקַיַּם הַתְּנָאי, לֹא מִשָּׁעָה שֶׁנִּתְקַדְּשָׁה.</p>

<p><b>ו,יז</b>&nbsp;&nbsp;כֵּיצַד:&nbsp; הָאוֹמֵר לְאִשָּׁה אִם אֶתֵּן לָךְ מָאתַיִם זוּז בְּשָׁנָה זוֹ, הֲרֵי אַתְּ מְקֻדֶּשֶׁת לִי בְּדֵינָר זֶה, וְאִם לֹא אֶתֵּן לָךְ, לֹא תְהִי מְקֻדֶּשֶׁת, וְנָתַן הַדֵּינָר לְיָדָהּ בְּנִיסָן, וְנָתַן לָהּ הַמָאתַיִם זוּז שֶׁהִתְנָה עִמָּהּ בְּתִשְׁרִי--הֲרֵי זוֹ מְקֻדֶּשֶׁת מִתִּשְׁרִי; לְפִיכָּךְ אִם קִדְּשָׁהּ שֵׁנִי, קֹדֶם שֶׁיִּתְקַיַּם הַתְּנָאי שֶׁלָּרִאשׁוֹן--הֲרֵי זוֹ מְקֻדֶּשֶׁת לַשֵּׁנִי.&nbsp; וְכֵן הַדִּין בַּגִּטִּין, וּבַמְּמוֹנוֹת--בְּשָׁעָה שֶׁיִּתְקַיַּם הַתְּנָאי--הוּא שֶׁיִּהְיֶה גֶּט, אוֹ יִתְקַיַּם הַמֶּקָּח אוֹ הַמַּתָּנָה.</p>

<p><b>ו,יח</b>&nbsp;&nbsp;[טז] בַּמֶּה דְּבָרִים אֲמוּרִים, בְּשֶׁהָיָה שָׁם תְּנָאי, וְלֹא אָמַר מֵעַכְשָׁו; אֲבָל אִם אָמַר לָהּ, הֲרֵי אַתְּ מְקֻדֶּשֶׁת לִי מֵעַכְשָׁו בְּדֵינָר זֶה, אִם אֶתֵּן לִיךְ מָאתַיִם זוּז, וּלְאַחַר זְמָן נָתַן לָהּ הַמָּאתַיִם--הֲרֵי זוֹ מְקֻדֶּשֶׁת לְמַפְרֵעַ, מִשָּׁעַת הַקִּדּוּשִׁין, אַף עַל פִּי שֶׁלֹּא נַעֲשָׂה הַתְּנָאי, אֵלָא לְאַחַר זְמָן מְרֻבֶּה; לְפִיכָּךְ אִם קִדְּשָׁהּ אַחֵר, קֹדֶם שֶׁיֵּעָשֶׂה הַתְּנָאי--אֵינָהּ מְקֻדֶּשֶׁת.&nbsp; וְכֵן הַדִּין בַּגִּטִּין, וּבַמְּמוֹנוֹת.</p>

<p><b>ו,יט</b>&nbsp;&nbsp;[יז] כָּל הָאוֹמֵר מֵעַכְשָׁו, אֵינוּ צָרִיךְ לִכְפֹּל תְּנָאוֹ; וְלֹא לְהַקְדִּים הַתְּנָאי לַמַּעֲשֶׂה, אֵלָא אַף עַל פִּי שֶׁהִקְדִּים הַמַּעֲשֶׂה, תְּנָאוֹ קַיָּם.&nbsp; אֲבָל צָרִיךְ לְהַתְנוֹת בְּדָבָר שֶׁאִפְשָׁר לְקַיְּמוֹ; וְאִם הִתְנָה בְּדָבָר שְׁאֵי אִפְשָׁר לְקַיְּמוֹ--הֲרֵי זֶה כְּמַפְלִיג בִּדְבָרִים, וְאֵין שָׁם תְּנָאי.&nbsp; וְכָל הָאוֹמֵר עַל מְנַת--הֲרֵי זֶה כְּאוֹמֵר מֵעַכְשָׁו, וְאֵינוּ צָרִיךְ לִכְפֹּל הַתְּנָאי, וְלֹא לְהַקְדִּימוֹ לַמַּעֲשֶׂה.</p>

<p><b>ו,כ</b>&nbsp;&nbsp;[יח] כֵּיצַד:&nbsp; הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי, עַל מְנָת שֶׁתִּתְּנִי לִי מָאתַיִם זוּז, הֲרֵי זֶה גִּטִּיךְ, עַל מְנָת שֶׁתִּתְּנִי לִי מָאתַיִם זוּז, הֲרֵי חָצֵר זוֹ נְתוּנָה לָךְ בְּמַתָּנָה, עַל מְנָת שֶׁתִּתֵּן לִי מָאתַיִם זוּז--הֲרֵי תְּנָאוֹ קַיָּם, וְנִתְקַדְּשָׁה הָאִשָּׁה, אוֹ נִתְגָּרְשָׁה, וְזָכָה זֶה בֶּחָצֵר:&nbsp; וְהֶם, יִתְּנוּ הַמָאתַיִם זוּז; וְאִם לֹא נָתְנוּ--לֹא תִהְיֶה זוֹ מְקֻדֶּשֶׁת, וְלֹא תִתְגָּרַשׁ זוֹ, וְלֹא יִזְכֶּה זֶה בֶּחָצֵר.&nbsp; וְאַף עַל פִּי שֶׁלֹּא כָפַל תְּנָאוֹ, וְאַף עַל פִּי שֶׁהִקְדִּים הַמַּעֲשֶׂה לַתְּנָאי, וְנָתַן הַקִּדּוּשִׁין אוֹ הַגֶּט בְּיָדָהּ וְהִחְזִיק זֶה בֶּחָצֵר, וְאַחַר כָּךְ הִשְׁלִים תְּנָאוֹ:&nbsp; שֶׁהֲרֵי כְּשֶׁיִּתְקַיַּם הַתְּנָאי--יִזְכֶּה זֶה בֶּחָצֵר, וְתִתְקַדַּשׁ זוֹ וְתִתְגָּרַשׁ זוֹ, מִשָּׁעָה רִאשׁוֹנָה שֶׁבָּהּ נַעֲשָׂה הַמַּעֲשֶׂה, כְּאִלּוּ לֹא הָיָה שָׁם תְּנָאי כְּלָל.
<br>&nbsp;</p>

<h2>הִלְכּוֹת אִישׁוּת פֵּרֶק ז</h2>

<p><b>ז,א</b>&nbsp;&nbsp;הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי, עַל מְנָת שֶׁיִּרְצֶה אָבִי--רָצָה הָאָב, מְקֻדֶּשֶׁת; לֹא רָצָה, אוֹ שֶׁשָּׁתַק, אוֹ שֶׁמֵּת קֹדֶם שֶׁיִּשְׁמַע הַדָּבָר--אֵינָהּ מְקֻדֶּשֶׁת.&nbsp; עַל מְנָת שֶׁלֹּא יְמַחֶה אָבִי--שָׁמַע וּמִחָה, אֵינָהּ מְקֻדֶּשֶׁת; לֹא מִחָה, אוֹ שֶׁמֵּת--הֲרֵי זוֹ מְקֻדֶּשֶׁת.&nbsp; מֵת הַבֵּן, וְאַחַר כָּךְ שָׁמַע הָאָב--מְלַמְּדִין אֶת הָאָב שֶׁיֹּאמַר אֵינִי רוֹצֶה, כְּדֵי שֶׁלֹּא יְהֶא שָׁם קִדּוּשִׁין, וְלֹא תִפֹּל לִפְנֵי יָבָם.</p>

<p><b>ז,ב</b>&nbsp;&nbsp;הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּזֶה, עַל מְנָת שֶׁיֵּשׁ לִי מָאתַיִם זוּז, אוֹ בֵּית כּוֹר עָפָר--אִם יֵשׁ שָׁם עֵדִים שֶׁיֵּשׁ לוֹ, הֲרֵי זוֹ מְקֻדֶּשֶׁת; וְאִם אֵין לוֹ, הֲרֵי זוֹ מְקֻדֶּשֶׁת מִסָּפֵק--שֶׁמֶּא יֵשׁ לוֹ, וְהוּא אוֹמֵר אֵין לוֹ כְּדֵי לְקַלְקְלָהּ.</p>

<p><b>ז,ג</b>&nbsp;&nbsp;הֲרֵי אַתְּ מְקֻדֶּשֶׁת לִי בְּזֶה, עַל מְנָת שֶׁיֵּשׁ לִי מָאתַיִם זוּז, אוֹ בֵּית כּוֹר עָפָר בְּמָקוֹם פְּלוֹנִי--אִם יֵשׁ לוֹ בְּאוֹתוֹ מָקוֹם, מְקֻדֶּשֶׁת; וְאִם אֵין לוֹ בְּאוֹתוֹ מָקוֹם שֶׁאָמַר, הֲרֵי זוֹ מְקֻדֶּשֶׁת מִסָּפֵק--שֶׁמֶּא יֵשׁ לוֹ שָׁם, וְהוּא מִתְכַּוֵּן לְקַלְקְלָהּ.</p>

<p><b>ז,ד</b>&nbsp;&nbsp;הֲרֵי אַתְּ מְקֻדֶּשֶׁת לִי בְּזֶה, עַל מְנָת שֶׁאַרְאֵךְ מָאתַיִם זוּז, אוֹ בֵּית כּוֹר עָפָר--הֲרֵי זוֹ מְקֻדֶּשֶׁת, וְיַרְאֶנָּה; הֶרְאָהּ הַזּוּזִים בְּיַד אֲחֵרִים, אוֹ שֶׁהֶרְאָהּ בֵּית כּוֹר עָפָר בִּשְׂדֵה אֲחֵרִים--אֵינָהּ מְקֻדֶּשֶׁת, עַד שֶׁיַּרְאֶנָּה מִשֶּׁלּוֹ.&nbsp; לָקַח הַמָּעוֹת בְּמַלְוָה, אוֹ בְּשֻׁתָּפוּת, אוֹ שֶׁשָּׂכַר הַשָּׂדֶה, אוֹ לְקָחָהּ בַּאֲרִיסוּת וְהֶרְאָהּ--אֵינָהּ מְקֻדֶּשֶׁת, עַד שֶׁיַּרְאֶנָּה מִשֶּׁלּוֹ:&nbsp; שֶׁמַּשְׁמַע שֶׁאַרְאֵךְ, שֶׁאַרְאֵךְ שֶׁעִמִּי לְעַצְמִי דָּבָר זֶה שֶׁאָמַרְתִּי לָךְ.</p>

<p><b>ז,ה</b>&nbsp;&nbsp;הָיָה לוֹ בֵּית כּוֹר עָפָר, וְהָיָה בּוֹ נְקָעִים עֲמוּקִים עֲשָׂרָה טְפָחִים, אוֹ סְלָעִים גְּבוֹהִים עֲשָׂרָה טְפָחִים--אִם הָיוּ הַנְּקָעִים מְלֵאִים מַיִם--הֲרֵי הֶן כִּסְלָעִים וְאֵין נִמְדָּדִין עִמּוֹ, מִפְּנֵי שְׁאֵינָן רְאוּיִין לִזְרִיעָה; וְאִם אֵינָן מְלֵאִין מַיִם--נִמְדָּדִין עִמּוֹ, מִפְּנֵי שְׁהֶן רְאוּיִין לִזְרִיעָה.</p>

<p><b>ז,ו</b>&nbsp;&nbsp;הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּזֶה, עַל מְנָת שְׁאֵין עָלַיִךְ נְדָרִים, וְנִמְצְאוּ עָלֶיהָ אֶחָד מִשְּׁלוֹשָׁה נְדָרִים אֵלּוּ--שֶׁלֹּא תֹאכַל בָּשָׂר, אוֹ שֶׁלֹּא תִשְׁתֶּה יַיִן, אוֹ שֶׁלֹּא תִתְקַשַּׁט בְּמִינֵי צִבְעוֹנִין--אֵינָהּ מְקֻדֶּשֶׁת; נִמְצָא עָלֶיהָ נֶדֶר חוּץ מֵאֵלּוּ--אַף עַל פִּי שְׁהוּא אוֹמֵר מַקְפִּיד אֲנִי אַפִלּוּ עַל זֶה, הֲרֵי זוֹ מְקֻדֶּשֶׁת.&nbsp; וְאִם אָמַר לָהּ, עַל מְנָת שְׁאֵין עָלַיִךְ כָּל נֶדֶר--אַפִלּוּ נִמְצֵאת שֶׁנָּדְרָה שֶׁלֹּא תֹאכַל חַרּוּבִין, אֵינָהּ מְקֻדֶּשֶׁת.</p>

<p><b>ז,ז</b>&nbsp;&nbsp;הָאוֹמֵר לְאִשָּׁה הֲרֵי אַתְּ מְקֻדֶּשֶׁת לִי בְּזֶה, עַל מְנָת שְׁאֵין בִּיךְ מוּמִין, וְנִמְצָא בָּהּ אֶחָד מִן הַמּוּמִין הַפּוֹסְלִין בַּנָּשִׁים--אֵינָהּ מְקֻדֶּשֶׁת; נִמְצָא בָּהּ מוּם אַחֵר חוּץ מֵאוֹתָן הַמּוּמִין--אַף עַל פִּי שֶׁאָמַר מַקְפִּיד אֲנִי אַפִלּוּ עַל זֶה, הֲרֵי זוֹ מְקֻדֶּשֶׁת.</p>

<p><b>ז,ח</b>&nbsp;&nbsp;וּמַה הֶן הַמּוּמִין הַפּוֹסְלִין בַּנָּשִׁים--כָּל הַמּוּמִין הַפּוֹסְלִין בַּכּוֹהֲנִים, פּוֹסְלִין בַּנָּשִׁים; וּבְהִלְכּוֹת בִּיאַת הַמִּקְדָּשׁ, יִתְבָּאֲרוּ כָּל מוּמֵי הַכּוֹהֲנִים.&nbsp; וְיוֹתֵר עֲלֵיהֶן בַּנָּשִׁים--רֵיחַ הָרָע, וְזִיעָה, וְרֵיחַ הַפֶּה, וְקוֹל עָבֶה, וְדַדִּין גַּסִּין מֵחַבְרוֹתֶיהָ טֶפַח, וְטֶפַח בֵּין דַּד לְדַד, וּנְשִׁיכַת כֶּלֶב וְנַעֲשָׂה הַמָּקוֹם צַלֶּקֶת; וְשׁוּמָה שֶׁעַל הַפַּדַּחַת, אַפִלּוּ הָיְתָה קְטַנָּה בְּיוֹתֵר, וְאַפִלּוּ קְרוֹבָה מִשְּׁעַר רֹאשָׁהּ וְאַף עַל פִּי שְׁאֵין בָּהּ שֵׂעָר, וְזוֹ הִיא הַשּׁוּמָה שֶׁיְּתֵרָה בָּאִשָּׁה עַל הַכּוֹהֲנִים.</p>

<p><b>ז,ט</b>&nbsp;&nbsp;אֲבָל אִם הָיְתָה שׁוּמָה שֶׁיֵּשׁ בָּהּ שֵׂעָר בִּשְׁאָר הַפָּנִים, אוֹ שׁוּמָה גְּדוֹלָה כָּאֵיסָר אַף עַל פִּי שְׁאֵין בָּהּ שֵׂעָר--הֲרֵי זֶה מוּם, בֵּין בַּכּוֹהֲנִים בֵּין בַּנָּשִׁים.</p>

<p><b>ז,י</b>&nbsp;&nbsp;[ח] הַמְּקַדֵּשׁ אִשָּׁה סְתָם, וְנִמְצָא בָּהּ אֶחָד מִן הַמּוּמִין הַפּוֹסְלִין בַּנָּשִׁים, אוֹ נִמְצָא עָלֶיהָ אֶחָד מִשְּׁלוֹשָׁה נְדָרִים--הֲרֵי זוֹ מְקֻדֶּשֶׁת מִסָּפֵק.</p>

<p><b>ז,יא</b>&nbsp;&nbsp;קִדְּשָׁהּ עַל מְנָת שְׁאֵין עָלֶיהָ נְדָרִים, וְהָיוּ עָלֶיהָ נְדָרִים, וְהָלְכָה אֵצֶל חָכָם וְהִתִּיר לָהּ--הֲרֵי זוֹ מְקֻדֶּשֶׁת; [ט] קִדְּשָׁהּ עַל מְנָת שְׁאֵין בָּהּ מוּמִין, וְהָיוּ בָּהּ מוּמִין, וְהָלְכָה אֵצֶל רוֹפֵא וְרִפָּא אוֹתָהּ--אֵינָהּ מְקֻדֶּשֶׁת.&nbsp; אֲבָל אִם הִתְנָה הָאִישׁ שְׁאֵין עָלָיו נְדָרִים, וּשְׁאֵין בּוֹ מוּמִין, וְהָיוּ עָלָיו נְדָרִים, וְהָיוּ בּוֹ מוּמִין, וְהָלַךְ אֵצֶל חָכָם וְהִתִּירוֹ, אֵצֶל רוֹפֵא וְרִפְּאוֹ--הֲרֵי זוֹ מְקֻדֶּשֶׁת:&nbsp; שְׁאֵין לָאִישׁ גְּנָאי בְּמוּמִין שֶׁכְּבָר נִרְפְּאוּ, וְאֵין הָאִשָּׁה מַקְפֶּדֶת עַל זֹאת.</p>

<p><b>ז,יב</b>&nbsp;&nbsp;[י] הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּזֶה, עַל מְנָת שֶׁאֶתֵּן לִיךְ מָאתַיִם זוּז מִכָּאן וְעַד שְׁלוֹשִׁים יוֹם--אִם נָתַן לָהּ בְּתוֹךְ שְׁלוֹשִׁים יוֹם, מְקֻדֶּשֶׁת; וְאִם עָבְרוּ הַשְּׁלוֹשִׁים וְלֹא נָתַן, אֵינָהּ מְקֻדֶּשֶׁת.</p>

<p><b>ז,יג</b>&nbsp;&nbsp;הֲרֵי אַתְּ מְקֻדֶּשֶׁת לִי בְּזוּזִים אֵלּוּ, לְאַחַר שְׁלוֹשִׁים יוֹם--אַף עַל פִּי שֶׁנִּתְאַכְּלוּ הַמָּעוֹת בְּתוֹךְ שְׁלוֹשִׁים יוֹם, הֲרֵי זוֹ מְקֻדֶּשֶׁת לְאַחַר הַשְּׁלוֹשִׁים; וְאִם חָזַר בּוֹ בְּתוֹךְ הַשְּׁלוֹשִׁים, אוֹ חָזְרָה הִיא--אֵינָהּ מְקֻדֶּשֶׁת.</p>

<p><b>ז,יד</b>&nbsp;&nbsp;[יא] בָּא שֵׁנִי וְקִדְּשָׁהּ בְּתוֹךְ הַשְּׁלוֹשִׁים יוֹם, הֲרֵי זוֹ מְקֻדֶּשֶׁת לַשֵּׁנִי לְעוֹלָם--לְפִי שֶׁבְּשָׁעָה שֶׁקִּדְּשָׁהּ הַשֵּׁנִי, לֹא הָיְתָה מְקֻדֶּשֶׁת, וְתָפְסוּ בָּהּ קִדּוּשֵׁי שֵׁנִי, וְנַעֲשָׂת אֵשֶׁת אִישׁ; וּלְאַחַר הַשְּׁלוֹשִׁים יוֹם, כְּשֶׁיָּבוֹאוּ קִדּוּשֵׁי רִאשׁוֹן, יִמְצְאוּ אוֹתָהּ אֵשֶׁת אִישׁ, וְנִמְצָא הָרִאשׁוֹן כְּמִי שֶׁקִּדַּשׁ אֵשֶׁת אִישׁ שְׁאֵין הַקִּדּוּשִׁין תּוֹפְסִין בָּהּ.</p>

<p><b>ז,טו</b>&nbsp;&nbsp;[יב] הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי מֵעַכְשָׁו לְאַחַר שְׁלוֹשִׁים יוֹם בְּדֵינָר זֶה, וּבָא אַחֵר וְקִדְּשָׁהּ בְּתוֹךְ הַשְּׁלוֹשִׁים--הֲרֵי זוֹ מְקֻדֶּשֶׁת מִסָּפֵק לִשְׁנֵיהֶם; לְפִיכָּךְ שְׁנֵיהֶם נוֹתְנִין גֶּט, בֵּין בְּתוֹךְ הַשְּׁלוֹשִׁים יוֹם בֵּין לְאַחַר הַשְּׁלוֹשִׁים יוֹם.</p>

<p><b>ז,טז</b>&nbsp;&nbsp;הֲרֵי אַתְּ מְקֻדֶּשֶׁת לִי מֵעַכְשָׁו לְאַחַר שְׁלוֹשִׁים יוֹם, וּבָא אַחֵר וְאָמַר לָהּ, הֲרֵי אַתְּ מְקֻדֶּשֶׁת לִי מֵעַכְשָׁו לְאַחַר עֶשְׂרִים יוֹם, וּבָא אַחֵר וְאָמַר לָהּ, הֲרֵי אַתְּ מְקֻדֶּשֶׁת לִי מֵעַכְשָׁו לְאַחַר עֲשָׂרָה יָמִים, אַפִלּוּ הֶן מְאָה עַל הַסֵּדֶר הַזֶּה--קִדּוּשֵׁי כֻּלָּן תּוֹפְסִין בָּהּ; וּצְרִיכָה גֶּט מִכָּל אֶחָד וְאֶחָד, מִפְּנֵי שְׁהִיא מְקֻדֶּשֶׁת לְכֻלָּן בְּסָפֵק.</p>

<p><b>ז,יז</b>&nbsp;&nbsp;[יג] הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי חוּץ מִפְּלוֹנִי, כְּלוֹמַר שֶׁלֹּא תֵאָסֵר עָלָיו, אֵלָא תִּהְיֶה אֵשֶׁת אִישׁ עַל כָּל הָעוֹלָם וְלִפְלוֹנִי כִּפְנוּיָה--הֲרֵי זוֹ סְפֵק מְקֻדֶּשֶׁת.&nbsp; אֲבָל אִם אָמַר לָהּ, הֲרֵי אַתְּ מְקֻדֶּשֶׁת לִי, עַל מְנָת שֶׁתִּהְיִי מֻתֶּרֶת לִפְלוֹנִי--הֲרֵי זוֹ מְקֻדֶּשֶׁת; וְתִהְיֶה אֲסוּרָה עַל אוֹתוֹ פְּלוֹנִי כִּשְׁאָר הָעָם, מִפְּנֵי שֶׁהִתְנָה בְּדָבָר שְׁאֵי אִפְשָׁר לְקַיְּמוֹ.</p>

<p><b>ז,יח</b>&nbsp;&nbsp;[יד] הַנּוֹתֵן שְׁתֵּי פְּרוּטוֹת לְאִשָּׁה וְאָמַר לָהּ, הֲרֵי אַתְּ מְקֻדֶּשֶׁת לִי הַיּוֹם בְּאַחַת, וּבְאַחַת לְאַחַר שֶׁאֲגָרְשֵׁךְ--הֲרֵי זוֹ מְקֻדֶּשֶׁת; וּכְשֶׁיְּגָרַשׁ אוֹתָהּ, תִּהְיֶה מְקֻדֶּשֶׁת--עַד שֶׁיְּגָרַשׁ אוֹתָהּ פַּעַם שְׁנִיָּה, מִן קִדּוּשֵׁי פְּרוּטָה שְׁנִיָּה.</p>

<p><b>ז,יט</b>&nbsp;&nbsp;אֲבָל הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּזֶה לְאַחַר שֶׁאֶתְגַּיַּר, לְאַחַר שֶׁתִּתְגַּיְּרִי, לְאַחַר שֶׁאֶשְׁתַּחְרַר, לְאַחַר שֶׁתִּשְׁתַּחְרְרִי, לְאַחַר שֶׁיָּמוּת בַּעְלִיךְ, לְאַחַר שֶׁתָּמוּת אֲחוֹתִיךְ--אֵינָהּ מְקֻדֶּשֶׁת, מִפְּנֵי שְׁאֵינוּ יָכוֹל עַתָּה לְקַדְּשָׁהּ.</p>

<p><b>ז,כ</b>&nbsp;&nbsp;[טו] הָאוֹמֵר לִיבָמָה, הֲרֵי אַתְּ מְקֻדֶּשֶׁת לִי בְּזֶה לְאַחַר שֶׁיַּחְלֹץ לִיךְ יְבָמִיךְ--הֲרֵי זוֹ מְקֻדֶּשֶׁת מִסָּפֵק, הוֹאִיל וְאִלּוּ קִדְּשָׁהּ עַתָּה, הָיוּ קִדּוּשִׁין תּוֹפְסִין בָּהּ מִסָּפֵק.</p>

<p><b>ז,כא</b>&nbsp;&nbsp;[טז] הָאוֹמֵר לַחֲבֵרוֹ, אִם יָלְדָה אִשְׁתָּךְ נְקֵבָה, הֲרֵי הִיא מְקֻדֶּשֶׁת לִי בְּזֶה--לֹא אָמַר כְּלוּם; וְאִם הָיְתָה אֵשֶׁת חֲבֵרוֹ מְעֻבֶּרֶת וְהֻכַּר הָעֹבֶר, הֲרֵי זוֹ מְקֻדֶּשֶׁת.&nbsp; וְיֵרָאֶה לִי, שֶׁצָּרִיךְ לַחְזֹר וּלְקַדַּשׁ אוֹתָהּ מֵאָבִיהָ אַחַר שֶׁתִּוָּלֵד, כְּדֵי שֶׁיַּכְנִיס אוֹתָהּ בְּקִדּוּשִׁין שְׁאֵין בָּהֶן דֹּפִי.</p>

<p><b>ז,כב</b>&nbsp;&nbsp;[יז] הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּמֵאָה דֵּינָר, וְנָתַן לָהּ אַפִלּוּ דֵּינָר אֶחָד--הֲרֵי זוֹ מְקֻדֶּשֶׁת מִשֶּׁלָּקְחָה הַדֵּינָר, וְהוּא יַשְׁלִים לָהּ אֶת הַשְּׁאָר:&nbsp; שֶׁזֶּה כְּמִי שֶׁאָמַר לָהּ, הֲרֵי אַתְּ מְקֻדֶּשֶׁת לִי בְּדֵינָר זֶה, עַל מְנָת שֶׁאַשְׁלִים לִיךְ מֵאָה דֵּינָר--שְׁהִיא מְקֻדֶּשֶׁת לוֹ מֵעַכְשָׁו.</p>

<p><b>ז,כג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁאָמַר לָהּ בְּמֵאָה דֵּינָר סְתָם.&nbsp; אֲבָל אִם פֵּרַשׁ וְאָמַר לָהּ, הֲרֵי אַתְּ מְקֻדֶּשֶׁת לִי בְּמֵאָה דֵּינָר אֵלּוּ, וְהִתְחִיל לִמְנוֹת לְתוֹךְ יָדָהּ--אֵינָהּ מְקֻדֶּשֶׁת עַד שֶׁיַּשְׁלִים; וְאַפִלּוּ בְּדֵינָר הָאַחֲרוֹן, שְׁנֵיהֶם יְכוּלִים לַחְזֹר זֶה בְּזֶה.&nbsp; וְכֵן אִם נִמְצָא מָנֶה חָסֵר דֵּינָר, אוֹ נִמְצָא מֵהֶן דֵּינָר נְחֹשֶׁת--אֵינָהּ מְקֻדֶּשֶׁת.&nbsp; נִמְצָא בָּהֶם דֵּינָר רָע--אִם יְכוּלָה לְהוֹצִיאוֹ עַל יְדֵי הַדֹּחַק, יַחְלִיפֶנּוּ; וְאִם לָאו, אֵינָהּ מְקֻדֶּשֶׁת.</p>

<p><b>ז,כד</b>&nbsp;&nbsp;[יח] אָמַר לָהּ, הֲרֵי אַתְּ מְקֻדֶּשֶׁת לִי בִּבְגָדִים אֵלּוּ שְׁהֶן שׁוֹוִין חֲמִשִּׁים דֵּינָר, וְהָיוּ שֶׁלְּמֶשִׁי וְכַיּוֹצֶא בָּהֶן שֶׁהָאִשָּׁה מִתְאַוָּה לָהֶן--אִם הָיוּ שׁוֹוִין חֲמִשִּׁים, הֲרֵי זוֹ מְקֻדֶּשֶׁת מִשָּׁעַת לְקִיחָה, וְאֵינָן צְרִיכִין שׁוּמָה בַּשּׁוּק וְאַחַר כָּךְ תִּהְיֶה מְקֻדֶּשֶׁת, כְּדֵי שֶׁתִּסְמֹךְ דַּעְתָּהּ; אֵלָא הוֹאִיל וְהֶן שׁוֹוִין כְּשֶׁאָמַר לָהּ, הֲרֵי זוֹ מְקֻדֶּשֶׁת מִשָּׁעָה רִאשׁוֹנָה.&nbsp; וְאִם אֵינָן שׁוֹוִין, אֵינָהּ מְקֻדֶּשֶׁת.</p>

<p><b>ז,כה</b>&nbsp;&nbsp;[יט] אִישׁ וְאִשָּׁה שֶׁהָיוּ עֲסֵקִין בְּדִבְרֵי אֵרוּסִין, הוּא אוֹמֵר בְּמֵאָה דֵּינָר אֲקַדַּשׁ אוֹתָךְ, וְהִיא אוֹמֶרֶת אֵינִי מִתְקַדֶּשֶׁת לָךְ אֵלָא בְּמָאתַיִם זוּז; וְהָלַךְ זֶה לְבֵיתוֹ, וְהָלְכָה זוֹ לְבֵיתָהּ.&nbsp; וְאַחַר כָּךְ תָּבְעוּ זֶה אֶת זֶה, וְקִדְּשׁוּ סְתָם--אִם הָאִישׁ תָּבַע אֶת הָאִשָּׁה, יֵעָשׂוּ דִּבְרֵי הָאִשָּׁה; וְאִם הָאִשָּׁה תָּבְעָה אֶת הָאִישׁ, יֵעָשׂוּ דִּבְרֵי הָאִישׁ.</p>

<p><b>ז,כו</b>&nbsp;&nbsp;[כ] הָעוֹשֶׂה שָׁלִיחַ לְקַדַּשׁ לוֹ אִשָּׁה, וְהָלַךְ הַשָּׁלִיחַ וְקִדְּשָׁהּ עַל תְּנָאי--אֵינָהּ מְקֻדֶּשֶׁת; וְכֵן אִם אָמַר לוֹ לְקַדְּשָׁהּ עַל תְּנָאי, וְהָלַךְ וְקִדְּשָׁהּ סְתָם, אוֹ עַל תְּנָאי אַחֵר, אוֹ שֶׁשִּׁנָּה אֶת הַתְּנָאי--אֵינָהּ מְקֻדֶּשֶׁת.</p>

<p><b>ז,כז</b>&nbsp;&nbsp;[כא] אָמַר לוֹ קַדְּשָׁהּ לִי בְּמָקוֹם פְּלוֹנִי, וְהָלַךְ וְקִדְּשָׁהּ בְּמָקוֹם אַחֵר--אֵינָהּ מְקֻדֶּשֶׁת; קַדְּשָׁהּ לִי וַהֲרֵי הִיא בְּמָקוֹם פְּלוֹנִי, וְהָלַךְ וְקִדְּשָׁהּ בְּמָקוֹם אַחֵר--הֲרֵי זוֹ מְקֻדֶּשֶׁת, מִפְּנֵי שֶׁמַּרְאֶה מָקוֹם הוּא לוֹ.</p>

<p><b>ז,כח</b>&nbsp;&nbsp;וְכֵן הִיא שֶׁאָמְרָה לִשְׁלוּחָהּ, קַבַּל לִי קִדּוּשַׁי בְּמָקוֹם פְּלוֹנִי, וְקִבְּלוֹ לָהּ בְּמָקוֹם אַחֵר--אֵינָהּ מְקֻדֶּשֶׁת; הֲרֵי הַבַּעַל בְּמָקוֹם פְּלוֹנִי, וְקִבַּל לָהּ בְּמָקוֹם אַחֵר--הֲרֵי זוֹ מְקֻדֶּשֶׁת, מִפְּנֵי שֶׁמַּרְאָה מָקוֹם הִיא לוֹ.</p>

<p><b>ז,כט</b>&nbsp;&nbsp;[כב] הַמְּקַדֵּשׁ אֶת הָאִשָּׁה וְחָזַר בּוֹ מִיָּד, הוּא אוֹ הִיא--אַף עַל פִּי שֶׁחָזְרוּ בְּתוֹךְ כְּדֵי דִּבּוּר--אֵין חֲזָרָתָם כְּלוּם, וַהֲרֵי הִיא מְקֻדֶּשֶׁת.&nbsp; [כג] הַמְּקַדֵּשׁ עַל תְּנָאי, וְחָזַר אַחַר כַּמָּה יָמִים וּבִטַּל הַתְּנָאי--אַף עַל פִּי שֶׁבִּטְּלוֹ בֵּינוֹ לְבֵינָהּ שֶׁלֹּא בִּפְנֵי עֵדִים--בָּטֵל הַתְּנָאי, וַהֲרֵי הִיא מְקֻדֶּשֶׁת סְתָם.</p>

<p><b>ז,ל</b>&nbsp;&nbsp;וְכֵן אִם הָיָה הַתְּנָאי מִן הָאִשָּׁה, וּבִטְּלָה אוֹתוֹ אַחַר כֵּן בֵּינָהּ לְבֵינוֹ--בָּטֵל הַתְּנָאי; לְפִיכָּךְ הַמְּקַדֵּשׁ עַל תְּנָאי וְכָנַס סְתָם, אוֹ בָּעַל סְתָם--הֲרֵי זוֹ צְרִיכָה גֶּט, אַף עַל פִּי שֶׁלֹּא נִתְקַיַּם הַתְּנָאי, שֶׁמֶּא בִּטַּל הַתְּנָאי, כְּשֶׁבָּעַל אוֹ כְּשֶׁכָּנַס.</p>

<p><b>ז,לא</b>&nbsp;&nbsp;וְכֵן הַמְּקַדֵּשׁ בְּפָחוּת מִפְּרוּטָה, אוֹ בְּמַלְוָה, וְחָזַר וּבָעַל סְתָם בִּפְנֵי עֵדִים--צְרִיכָה גֶּט, שֶׁעַל בְּעִילָה זוֹ סָמַךְ לֹא עַל אוֹתָן הַקִּדּוּשִׁין הַפְּסוּלִין:&nbsp; חֲזָקָה הִיא--שְׁאֵין אָדָם מִיִּשְׂרָאֵל הַכְּשֵׁרִים עוֹשֶׂה בְּעִילָתוֹ בְּעִילַת זְנוּת, וַהֲרֵי בְּיָדוֹ עַתָּה לַעֲשׂוֹתָהּ בְּעִילַת מִצְוָה.
<br>&nbsp;</p>

<h2>הִלְכּוֹת אִישׁוּת פֵּרֶק ח</h2>

<p><b>ח,א</b>&nbsp;&nbsp;הָאוֹמֵר לְאִשָּׁה, הִתְקַדְּשִׁי לִי בְּכוֹס זֶה שֶׁלְּיַיִן וְנִמְצָא שֶׁלִּדְבַשׁ, שֶׁלִּדְבַשׁ וְנִמְצָא שֶׁלְּיַיִן, בְּדֵינָר שֶׁלְּכֶסֶף וְנִמְצָא שֶׁלְּזָהָב, שֶׁלְּזָהָב וְנִמְצָא שֶׁלְּכֶסֶף, עַל מְנָת שֶׁאֲנִי כּוֹהֵן וְנִמְצָא לֵוִי, לֵוִי וְנִמְצָא כּוֹהֵן, נָתִין וְנִמְצָא מַמְזֵר, מַמְזֵר וְנִמְצָא נָתִין, בֶּן עִיר וְנִמְצָא בֶּן כְּרָךְ, בֶּן כְּרָךְ וְנִמְצָא בֶּן עִיר, עַל מְנָת שֶׁאֲנִי עָשִׁיר וְנִמְצָא עָנִי, עָנִי וְנִמְצָא עָשִׁיר, עַל מְנָת שֶׁבֵּיתִי קָרוֹב לַמֶּרְחֵץ וְנִמְצָא רָחוֹק, רָחוֹק וְנִמְצָא קָרוֹב, עַל מְנָת שֶׁיֵּשׁ לִי בַּת אוֹ שִׁפְחָה גּוֹדֶלֶת אוֹ אוֹפָה וְאֵין לוֹ, עַל מְנָת שְׁאֵין לוֹ וְיֵשׁ לוֹ, עַל מְנָת שֶׁיֵּשׁ לִי אִשָּׁה וּבָנִים וְאֵין לוֹ, עַל מְנָת שְׁאֵין לוֹ וְיֵשׁ לוֹ--בְּכָל אֵלּוּ וְהַדּוֹמִין לָהֶן, אֵינָהּ מְקֻדֶּשֶׁת; וְכֵן, הִיא שֶׁהִטְעַתּוּ.</p>

<p><b>ח,ב</b>&nbsp;&nbsp;וּבְכֻלָּם--אַף עַל פִּי שֶׁאָמְרָה בְּלִבִּי הָיָה לְהִתְקַדַּשׁ לוֹ, אַף עַל פִּי שֶׁהִטְעַנִי וְאֵין הַדָּבָר כְּמוֹ שֶׁאָמַר, וְכֵן אִם אָמַר הוּא בְּלִבִּי הָיָה לְקַדְּשָׁהּ, אַף עַל פִּי שֶׁהִטְעַתְנִי--אֵינָהּ מְקֻדֶּשֶׁת:&nbsp; דְּבָרִים שֶׁבַּלֵּב, אֵינָם דְּבָרִים.</p>

<p><b>ח,ג</b>&nbsp;&nbsp;הֲרֵי אַתְּ מְקֻדֶּשֶׁת לִי, עַל מְנָת שֶׁאֲנִי בַּסָּם, וְנִמְצָא בַּסָּם וּבֻרְסִי, עַל מְנָת שֶׁאֲנִי בֶּן עִיר, וְנִמְצָא בֶּן עִיר וּבֶן כְּרָךְ, עַל מְנָת שֶׁשְּׁמִי יוֹסֵף, וְנִמְצָא שְׁמוֹ יוֹסֵף וְשִׁמְעוֹן--הֲרֵי זוֹ מְקֻדֶּשֶׁת; אֲבָל אִם אָמַר לָהּ, עַל מְנָת שְׁאֵין שְׁמִי אֵלָא יוֹסֵף, וְנִמְצָא שְׁמוֹ יוֹסֵף וְשִׁמְעוֹן, שְׁאֵינִי אֵלָא בַּסָּם, וְנִמְצָא בַּסָּם וּבֻרְסִי, שְׁאֵינִי אֵלָא בֶּן עִיר, וְנִמְצָא בֶּן כְּרָךְ וּבֶן עִיר--אֵין זוֹ מְקֻדֶּשֶׁת.</p>

<p><b>ח,ד</b>&nbsp;&nbsp;הָאוֹמֵר לְאִשָּׁה, הֲרֵי אַתְּ מְקֻדֶּשֶׁת לִי בְּזֶה, עַל מְנָת שֶׁאֲנִי יוֹדֵעַ לִקְרוֹת--צָרִיךְ שֶׁיִּקְרָא הַתּוֹרָה וִיתַרְגַּם אוֹתָהּ תַּרְגּוּם אֻנְקֳלוֹס הַגֵּר; עַל מְנָת שֶׁאֲנִי קָרָאָה--צָרִיךְ לִהְיוֹת יוֹדֵעַ לִקְרוֹת תּוֹרָה נְבִיאִים וּכְתוּבִים, בְּדִקְדּוּק יָפֶה.</p>

<p><b>ח,ה</b>&nbsp;&nbsp;עַל מְנָת שֶׁאֲנִי יוֹדֵעַ לִשְׁנוֹת, צָרִיךְ לִהְיוֹת יוֹדֵעַ לִקְרוֹת הַמִּשְׁנָה; עַל מְנָת שֶׁאֲנִי תַּנָּאָה, צָרִיךְ לִהְיוֹת יוֹדֵעַ לִקְרוֹת הַמִּשְׁנָה וְסִפְרָא וְסִפְרֵי וְתוֹסֶפְתָּא שֶׁלְּרִבִּי חִיָּא.</p>

<p><b>ח,ו</b>&nbsp;&nbsp;[ה] עַל מְנָת שֶׁאֲנִי תַּלְמִיד--אֵין אוֹמְרִין כְּבֶן עַזַּאי וּכְבֶן זוֹמָא, אֵלָא כָּל שֶׁשּׁוֹאֲלִין אוֹתוֹ דָּבָר אֶחָד בְּתַלְמוּדוֹ וְאוֹמְרוֹ, וְאַפִלּוּ בְּהִלְכּוֹת הֶחָג שֶׁמְּלַמְּדִין אוֹתָן בָּרַבִּים מִדְּבָרִים הַקַּלִּים סָמוּךְ לֶחָג, כְּדֵי שֶׁיִּהְיוּ כָּל הָעָם בְּקִיאִין בָּהֶן.</p>

<p><b>ח,ז</b>&nbsp;&nbsp;עַל מְנָת שֶׁאֲנִי חָכָם--אֵין אוֹמְרִין כְּרִבִּי עֲקִיבָה וַחֲבֵרָיו, אֵלָא כָּל שֶׁשּׁוֹאֲלִין אוֹתוֹ דְּבַר חָכְמָה בְּכָל מָקוֹם וְאוֹמֵר.&nbsp; עַל מְנָת שֶׁאֲנִי גִּבּוֹר--אֵין אוֹמְרִין כְּאַבְנֵר בֶּן נֵר וּכְיוֹאָב, אֵלָא כָּל שֶׁחֲבֵרָיו מִתְיָרְאִים מִמֶּנּוּ מִפְּנֵי גְּבוּרָתוֹ.</p>

<p><b>ח,ח</b>&nbsp;&nbsp;עַל מְנָת שֶׁאֲנִי עָשִׁיר--אֵין אוֹמְרִין כְּרִבִּי אֶלְעָזָר בֶּן עֲזַרְיָה, אֵלָא כָּל שֶׁבְּנֵי עִירוֹ מְכַבְּדִין אוֹתוֹ מִפְּנֵי עָשְׁרוֹ.</p>

<p><b>ח,ט</b>&nbsp;&nbsp;עַל מְנָת שֶׁאֲנִי צַדִּיק--אַפִלּוּ רָשָׁע גָּמוּר--הֲרֵי זוֹ מְקֻדֶּשֶׁת מִסָּפֵק, שֶׁמֶּא הִרְהַר בִּתְשׁוּבָה בְּדַעְתּוֹ.&nbsp; עַל מְנָת שְׁהוּא רָשָׁע--אַפִלּוּ צַדִּיק גָּמוּר--הֲרֵי זוֹ מְקֻדֶּשֶׁת מִסָּפֵק, שֶׁמֶּא הִרְהַר בַּעֲבוֹדָה זָרָה בְּדַעְתּוֹ:&nbsp; שֶׁעֲווֹן עֲבוֹדָה זָרָה גָּדוֹל הוּא, וּמִשֶּׁיְּהַרְהַר לַעֲבֹד בְּלִבּוֹ נַעֲשָׂה רָשָׁע, שֶׁנֶּאֱמָר "פֶּן יִפְתֶּה לְבַבְכֶם" (דברים יא,טז), וְכָתוּב "לְמַעַן תְּפֹשׂ אֶת-בֵּית-יִשְׂרָאֵל, בְּלִבָּם" (יחזקאל יד,ה).</p>

<p><b>ח,י</b>&nbsp;&nbsp;[ו] הַמְּקַדֵּשׁ אֶת הָאִשָּׁה וְאָמַר סָבוּר הָיִיתִי שְׁהִיא כּוֹהֶנֶת וַהֲרֵי הִיא לְוִיָּה, לְוִיָּה וַהֲרֵי הִיא כּוֹהֶנֶת, עֲנִיָּה וַהֲרֵי הִיא עֲשִׁירָה, עֲשִׁירָה וַהֲרֵי הִיא עֲנִיָּה--הֲרֵי זוֹ מְקֻדֶּשֶׁת, מִפְּנֵי שֶׁלֹּא הִטְעַתּוּ; וְכֵן הִיא שֶׁאָמְרָה, סְבוּרָה הָיִיתִי שְׁהוּא כּוֹהֵן וַהֲרֵי הוּא לֵוִי, לֵוִי וַהֲרֵי הוּא כּוֹהֵן, עָשִׁיר וַהֲרֵי הוּא עָנִי, עָנִי וַהֲרֵי הוּא עָשִׁיר--הֲרֵי זוֹ מְקֻדֶּשֶׁת, מִפְּנֵי שֶׁלֹּא הִטְעָה אוֹתָהּ.
<br>&nbsp;</p>

<h2>הִלְכּוֹת אִישׁוּת פֵּרֶק ט</h2>

<p><b>ט,א</b>&nbsp;&nbsp;הַמְּקַדֵּשׁ שְׁתֵּי נָשִׁים שֶׁאָסוּר לִשָּׂא שְׁתֵּיהֶן מִשּׁוֹם עֶרְוָה, כְּאַחַת--אֵינָן מְקֻדָּשׁוֹת.&nbsp; כֵּיצַד:&nbsp; כְּגוֹן שֶׁקִּדַּשׁ אִשָּׁה וּבִתָּהּ, אוֹ שְׁתֵּי אֲחָיוֹת כְּאַחַת--אֵין אַחַת מֵהֶן מְקֻדֶּשֶׁת.</p>

<p><b>ט,ב</b>&nbsp;&nbsp;קִדַּשׁ נָשִׁים רַבּוֹת כְּאַחַת וְאָמַר, הֲרֵי כֻּלְּכֶם מְקֻדָּשׁוֹת לִי, וְהָיוּ בָּהֶן שְׁתֵּי אֲחָיוֹת, אוֹ אִשָּׁה וּבִתָּהּ, וְכַיּוֹצֶא בָּהֶן--אֵין אַחַת מִכֻּלָּן מְקֻדֶּשֶׁת; וְאִם אָמַר לָהֶן, הָרְאוּיָה מִכֶּם לְבִיאָה מְקֻדֶּשֶׁת לִי--הֲרֵי כֻּלָּן מְקֻדָּשׁוֹת, חוּץ מִן הָאֲחָיוֹת, אוֹ אִשָּׁה וּבִתָּהּ, וְכַיּוֹצֶא בָּהֶן.</p>

<p><b>ט,ג</b>&nbsp;&nbsp;וְכֵן אִם אָמַר לָהֶן, הֲרֵי כֻּלְּכֶם מְקֻדָּשׁוֹת לִי, וְהָיְתָה בָּהֶן שִׁפְחָה, אוֹ גּוֹיָה, אוֹ אִשָּׁה אַחַת עֶרְוָה, כְּגוֹן אֵשֶׁת אִישׁ אוֹ בִּתּוֹ אוֹ אֲחוֹתוֹ וְכַיּוֹצֶא בָּהֶן--אֵין אַחַת מִכֻּלָּם מְקֻדֶּשֶׁת; וְאִם אָמַר הָרְאוּיָה מִכֶּם לְבִיאָה מְקֻדֶּשֶׁת לִי--הֲרֵי כֻּלָּן מְקֻדָּשׁוֹת לוֹ, חוּץ מֵאוֹתָהּ אִשָּׁה שְׁאֵין הַקִּדּוּשִׁין תּוֹפְסִין בָּהּ.</p>

<p><b>ט,ד</b>&nbsp;&nbsp;[ג] אָמַר לִשְׁתֵּי אֲחָיוֹת, הֲרֵי אַחַת מִכֶּם מְקֻדֶּשֶׁת לִי בְּזֶה, וְנָתַן לָהֶן פְּרוּטָה, אוֹ שֶׁקִּבְּלַתָּהּ אַחַת עַל יַד חֲבִרְתָּהּ, וְכֵן הָאוֹמֵר לָאָב, אַחַת מִבְּנוֹתֶיךָ מְקֻדֶּשֶׁת לִי, וְקִבַּל הָאָב קִדּוּשֶׁיהָ--כֻּלָּן צְרִיכוֹת גֶּט מִמֶּנּוּ; וְאָסוּר לוֹ לָבוֹא עַל אַחַת מֵהֶן, מִפְּנֵי שֶׁהַקִּדּוּשִׁין תּוֹפְסִין בָּהֶן, וְאַף עַל פִּי שְׁאֵי אִפְשָׁר לָבוֹא עַל אַחַת מֵהֶן.</p>

<p><b>ט,ה</b>&nbsp;&nbsp;[ד] הָעוֹשֶׂה שָׁלִיחַ לְקַדַּשׁ לוֹ אִשָּׁה פְּלוֹנִית, וְהָלַךְ לְקַדְּשָׁהּ לוֹ, וְקִדַּשׁ הַמְּשַׁלֵּחַ בְּעַצְמוֹ לְאִמָּהּ אוֹ לְבִתָּהּ אוֹ לַאֲחוֹתָהּ, וְאֵין יָדוּעַ אֵיזוֹ מֵהֶן נִתְקַדְּשָׁה רִאשׁוֹנָה--שְׁתֵּיהֶן צְרִיכוֹת גֶּט, וַאֲסוּרוֹת עָלָיו.</p>

<p><b>ט,ו</b>&nbsp;&nbsp;וְכֵן הָאִשָּׁה שֶׁעָשְׂתָה שָׁלִיחַ לְקַדְּשָׁהּ, וְהָלְכָה וְקִדְּשָׁה הִיא עַצְמָהּ לְאַחֵר, וְאֵין יָדוּעַ אֵיזֶה מֵהֶן קָדַם--שְׁנֵיהֶן נוֹתְנִין לָהּ גֶּט; וְאִם רָצוּ, אֶחָד נוֹתֵן גֶּט וְאֶחָד כּוֹנֵס.&nbsp; [ה] בַּמֶּה דְּבָרִים אֲמוּרִים, בִּרְחוֹקִין; אֲבָל אִם קִדְּשָׁהּ הַשָּׁלִיחַ לָאָב וְקִדְּשָׁה הִיא עַצְמָהּ לַבֵּן, אוֹ לְאָחִיו, וְכַיּוֹצֶא בָּהֶן--שְׁנֵיהֶם נוֹתְנִין גֶּט, וְהִיא אֲסוּרָה לִשְׁנֵיהֶם.</p>

<p><b>ט,ז</b>&nbsp;&nbsp;[ו] הָאוֹמֵר לִשְׁלוּחוֹ, צֵא וְקַדַּשׁ לִי אִשָּׁה, וּמֵת הַשָּׁלִיחַ, וְאֵינוּ יוֹדֵעַ אִם קִדַּשׁ לוֹ אִשָּׁה אִם לֹא קִדַּשׁ--הֲרֵי זֶה בְּחֶזְקַת שֶׁקִּדַּשׁ, שֶׁחֶזְקַת הַשָּׁלִיחַ לַעֲשׂוֹת שְׁלִיחוּתוֹ.&nbsp; וְהוֹאִיל וְאֵין יָדוּעַ אֵיזוֹ אִשָּׁה קִדַּשׁ לוֹ, הֲרֵי זֶה אָסוּר בְּכָל אִשָּׁה שֶׁיֵּשׁ לָהּ קְרוֹבוֹת שְׁהֶן עֶרְוָה עָלָיו, כְּגוֹן אִשָּׁה שֶׁיֵּשׁ לָהּ בַּת אוֹ אֵם אוֹ אֲחוֹת וְכַיּוֹצֶא בָּהֶן:&nbsp; שְׁאִם תֹּאמַר יִשָּׂא זוֹ--שֶׁמֶּא אִמָּהּ קִדַּשׁ לוֹ שְׁלוּחוֹ, אוֹ אֲחוֹתָהּ, אוֹ בִּתָּהּ.&nbsp; וּמֻתָּר בְּאִשָּׁה שְׁאֵין לָהּ קְרוֹבוֹת כְּגוֹן אֵלּוּ.</p>

<p><b>ט,ח</b>&nbsp;&nbsp;הָיְתָה לָהּ קְרוֹבָה, אֲחוֹת אוֹ אֵם וְכַיּוֹצֶא בָּהֶן, וְהָיְתָה הַקְּרוֹבָה אֵשֶׁת אִישׁ בְּשָׁעָה שֶׁעָשָׂהוּ שָׁלִיחַ--אַף עַל פִּי שֶׁנִּתְגָּרְשָׁה קֹדֶם שֶׁיָּמוּת הַשָּׁלִיחַ--הֲרֵי זֶה מֻתָּר בָּהּ; וְאֵין אוֹמְרִים שֶׁמֶּא קִדַּשׁ הַשָּׁלִיחַ אֶת קְרוֹבָתָהּ אַחַר שֶׁנִּתְגָּרְשָׁה, מִפְּנֵי שֶׁלֹּא הָיְתָה רְאוּיָה בְּשָׁעָה שֶׁעָשָׂה הַשָּׁלִיחַ, וְאֵין אָדָם עוֹשֶׂה שָׁלִיחַ לְקַדַּשׁ לוֹ, אֵלָא אִשָּׁה שֶׁיָּכוֹל הוּא לְקַדְּשָׁהּ בְּשָׁעַת הַשְּׁלִיחוּת.</p>

<p><b>ט,ט</b>&nbsp;&nbsp;[ז] מִי שֶׁהָיוּ לוֹ חֲמִשָּׁה בָּנִים, וְעָשׂוּ כֻּלָּן אֶת אֲבִיהֶם שָׁלִיחַ לְקַדַּשׁ לָהֶם אִשָּׁה, וְאָמַר אֲבִי הַבָּנִים לְאִישׁ שֶׁהָיוּ לוֹ חָמֵשׁ בָּנוֹת, אַחַת מִבְּנוֹתֶיךָ מְקֻדֶּשֶׁת לְאֶחָד מִבָּנַי, וְקִבַּל הָאָב הַקִּדּוּשִׁין--כָּל אַחַת מֵהֶן צְרִיכָה חֲמִשָּׁה גִּטִּין מִכָּל הָאַחִין, הוֹאִיל וְכֻלָּן נָתְנוּ רְשׁוּת לָאָב לְקַדַּשׁ לָהֶן; מֵת אֶחָד מֵהֶם, כָּל אַחַת מֵהֶן צְרִיכָה אַרְבָּעָה גִּטִּין, וַחֲלִיצָה מֵאֶחָד מֵהֶם.</p>

<p><b>ט,י</b>&nbsp;&nbsp;[ח] הָאָב שֶׁהָיְתָה לוֹ בַּת קְטַנָּה, אוֹ נַעֲרָה שְׁהִיא בִּרְשׁוּתוֹ, וּבַת בּוֹגֶרֶת, וְנָתְנָה לוֹ הַבּוֹגֶרֶת רְשׁוּת לְקַדְּשָׁהּ, וְקִדַּשׁ בִּתּוֹ סְתָם לְאֶחָד--אֵין הַבּוֹגֶרֶת בַּכְּלָל, עַד שֶׁיְּפָרַשׁ וְיֹאמַר, בִּתִּי הַבּוֹגֶרֶת, שֶׁעָשָׂת אוֹתִי שָׁלִיחַ; לְפִיכָּךְ אֵין הַבּוֹגֶרֶת מְקֻדֶּשֶׁת, וַאֲחוֹתָהּ מְקֻדֶּשֶׁת.</p>

<p><b>ט,יא</b>&nbsp;&nbsp;[ט] מִי שֶׁיֵּשׁ לוֹ שְׁתֵּי כִּתֵּי בָּנוֹת מִשְּׁתֵּי נָשִׁים, וְכֻלָּן בִּרְשׁוּתוֹ, וְקִדַּשׁ אַחַת מֵהֶן וּבְשָׁעַת הַקִּדּוּשִׁין אָמַר לַבַּעַל, קִדַּשְׁתִּי לָךְ אֶת בִּתִּי הַגְּדוֹלָה--אַף עַל פִּי שֶׁיֵּשׁ לוֹמַר, שֶׁמֶּא גְּדוֹלָה שֶׁבַּגְּדוֹלוֹת קִדַּשׁ לוֹ, אוֹ גְּדוֹלָה שֶׁבַּקְּטַנּוֹת, אוֹ קְטַנָּה שֶׁבַּגְּדוֹלוֹת שְׁהִיא גְּדוֹלָה מִן הַגְּדוֹלָה שֶׁבַּקְּטַנּוֹת--הֲרֵי כֻּלָּן מֻתָּרוֹת, חוּץ מִן הַגְּדוֹלָה שֶׁבַּגְּדוֹלוֹת; וְהִיא לְבַדָּהּ הַמְּקֻדֶּשֶׁת.</p>

<p><b>ט,יב</b>&nbsp;&nbsp;וְכֵן אִם קִדַּשׁ בִּתּוֹ הַקְּטַנָּה--אַף עַל פִּי שֶׁיֵּשׁ לוֹמַר, שֶׁמֶּא קְטַנָּה שֶׁבַּקְּטַנּוֹת, אוֹ קְטַנָּה שֶׁבַּגְּדוֹלוֹת, אוֹ גְּדוֹלָה שֶׁבַּקְּטַנּוֹת שְׁהִיא קְטַנָּה מִן הַקְּטַנָּה שֶׁבַּגְּדוֹלוֹת--הֲרֵי כֻּלָּן מֻתָּרוֹת, חוּץ מִן הַקְּטַנָּה שֶׁבַּקְּטַנּוֹת; וְהִיא לְבַדָּהּ הַמְּקֻדֶּשֶׁת:&nbsp; שֶׁמַּשְׁמַע בִּתִּי הַגְּדוֹלָה, שְׁאֵין בִּבְנוֹתָיו גְּדוֹלָה מִמֶּנָּה; וּמַשְׁמַע קְטַנָּה, שְׁאֵין בָּהֶן קְטַנָּה מִמֶּנָּה.</p>

<p><b>ט,יג</b>&nbsp;&nbsp;[י] נֶאֱמָן הָאָב לוֹמַר עַל בִּתּוֹ קֹדֶם שֶׁתִּבְגֹּר, שְׁהִיא מְקֻדֶּשֶׁת; וְאוֹסְרָהּ עַל הַכֹּל.&nbsp; [יא] הָאָב שֶׁאָמַר, קִדַּשְׁתִּי אֶת בִּתִּי וְאֵינִי יוֹדֵעַ לְמִי קִדַּשְׁתִּיהָ--הֲרֵי זוֹ אֲסוּרָה לְעוֹלָם עַל כָּל אָדָם, עַד שֶׁיֹּאמַר הָאָב נוֹדַע לִי שֶׁלִּפְלוֹנִי קִדַּשְׁתִּיהָ; וְתִהְיֶה צְרִיכָה גֶּט מִמֶּנּוּ בִּלְבָד, וְאַף עַל פִּי שֶׁנּוֹדַע לוֹ אַחַר שֶׁבָּגְרָה.</p>

<p><b>ט,יד</b>&nbsp;&nbsp;[יב] אָמַר הָאָב, אֵינִי יוֹדֵעַ לְמִי קִדַּשְׁתִּיהָ, וּבָא אֶחָד וְאָמַר, אֲנִי הוּא שֶׁקִּדַּשְׁתִּיהָ--נֶאֱמָן אַף לִכְנֹס, וְאֵינוּ צָרִיךְ קִדּוּשִׁין אֲחֵרִים.&nbsp; [יג] בָּאוּ שְׁנַיִם, זֶה אוֹמֵר אֲנִי קִדַּשְׁתִּיהָ, וְזֶה אוֹמֵר אֲנִי קִדַּשְׁתִּיהָ--שְׁנֵיהֶן נוֹתְנִין גֶּט; וְאִם רָצוּ, אֶחָד כּוֹתֵב גֶּט וְאֶחָד כּוֹנֵס.&nbsp; כְּנָסָהּ, וְאַחַר כָּךְ בָּא אַחֵר וְאָמַר, אֲנִי הוּא שֶׁקִּדַּשְׁתִּיהָ--אֵינוּ נֶאֱמָן, וְאֵינוּ אוֹסְרָהּ עַל בַּעְלָהּ.</p>

<p><b>ט,טו</b>&nbsp;&nbsp;[יד] הָאִשָּׁה שֶׁאָמְרָה, נִתְקַדַּשְׁתִּי וְאֵינִי יוֹדַעַת לְמִי נִתְקַדַּשְׁתִּי, וּבָא אֶחָד וְאָמַר, אֲנִי הוּא שֶׁקִּדַּשְׁתִּיךְ--נֶאֱמָן לִתֵּן לָהּ גֶּט, וְתִהְיֶה מֻתֶּרֶת לְכָל אָדָם חוּץ מִמֶּנּוּ; אֲבָל אֵינוּ נֶאֱמָן לִכְנֹס, שֶׁמֶּא יִצְרוֹ תְּקָפוֹ וְהִיא תַּרְגִּיל לוֹ כְּדֵי לְהַתִּירָהּ.</p>

<p><b>ט,טז</b>&nbsp;&nbsp;[טו] הָאוֹמֵר לְאִשָּׁה, קִדַּשְׁתִּיךְ, וְהִיא אוֹמֶרֶת, לֹא קִדַּשְׁתַּנִי--הוּא אָסוּר בִּקְרוֹבוֹתֶיהָ, וְהִיא מֻתֶּרֶת בִּקְרוֹבָיו.&nbsp; הִיא אוֹמֶרֶת, קִדַּשְׁתַּנִי, וְהוּא אוֹמֵר, לֹא קִדַּשְׁתִּיךְ--הוּא מֻתָּר בִּקְרוֹבוֹתֶיהָ, וְהִיא אֲסוּרָה בִּקְרוֹבָיו.&nbsp; קִדַּשְׁתִּיךְ, וְהִיא אוֹמֶרֶת, לֹא קִדַּשְׁתָּ אֵלָא בִּתִּי--הוּא אָסוּר בִּקְרוֹבוֹת גְּדוֹלָה, וּגְדוֹלָה מֻתֶּרֶת בִּקְרוֹבָיו; וּמֻתָּר בִּקְרוֹבוֹת הַבַּת, וְהַבַּת מֻתֶּרֶת בִּקְרוֹבָיו.</p>

<p><b>ט,יז</b>&nbsp;&nbsp;קִדַּשְׁתִּי אֶת בִּתֵּךְ, וְהִיא אוֹמֶרֶת, לֹא קִדַּשְׁתָּ אֵלָא אוֹתִי--הוּא אָסוּר בִּקְרוֹבוֹת הַבַּת, וְהַבַּת מֻתֶּרֶת בִּקְרוֹבָיו; וּמֻתָּר בִּקְרוֹבוֹת הָאֵם, וְהָאֵם אֲסוּרָה בִּקְרוֹבָיו.</p>

<p><b>ט,יח</b>&nbsp;&nbsp;[טז] וְכָל אֵלּוּ שֶׁטּוֹעֲנִין הַקִּדּוּשִׁין, בְּשֶׁטָּעַן הַטּוֹעֵן שֶׁהָיוּ שָׁם קִדּוּשִׁין בִּפְנֵי עֵדִים, וְהָלְכוּ לִמְדִינָה אַחֶרֶת אוֹ מֵתוּ; אֲבָל אִם הוֹדוּ שֶׁהָיוּ הַקִּדּוּשִׁין בְּלֹא עֵדִים--אֵין כָּאן קִדּוּשִׁין, כְּמוֹ שֶׁבֵּאַרְנוּ.</p>

<p><b>ט,יט</b>&nbsp;&nbsp;וְכָל מָקוֹם שֶׁתֹּאמַר הָאִשָּׁה לְאִישׁ קִדַּשְׁתַּנִי, וְהוּא אוֹמֵר לֹא קִדַּשְׁתִּיךְ--מְבַקְּשִׁים מִמֶּנּוּ שֶׁיִּכְתֹּב לָהּ גֶּט כְּדֵי לְהַתִּירָהּ לִשְׁאָר הָעָם, שְׁאֵין לוֹ בְּזֶה הֶפְסֵד; וְאִם נָתַן לָהּ גֶּט מֵעַצְמוֹ, כּוֹפִין אוֹתוֹ לִתֵּן כְּתֻבָּה.</p>

<p><b>ט,כ</b>&nbsp;&nbsp;[יז] הָעוֹשֶׂה לוֹ שָׁלִיחַ לְקַדַּשׁ לוֹ אִשָּׁה, וְהָלַךְ וְקִדְּשָׁהּ לְעַצְמוֹ--הֲרֵי זוֹ מְקֻדֶּשֶׁת לַשָּׁלִיחַ; וְאָסוּר לַעֲשׂוֹת כֵּן.&nbsp; וְכָל הָעוֹשֶׂה דָּבָר זֶה וְכַיּוֹצֶא בּוֹ בִּשְׁאָר דִּבְרֵי מֶקָּח וּמִמְכָּר, נִקְרָא רָשָׁע.</p>

<p><b>ט,כא</b>&nbsp;&nbsp;[יח] הָעוֹשֶׂה שָׁלִיחַ לְקַדַּשׁ לוֹ אִשָּׁה, וְהָלַךְ וְקִדְּשָׁהּ, הַשָּׁלִיחַ אוֹמֵר, לְעַצְמִי קִדַּשְׁתִּיהָ, וְהָאִשָּׁה אוֹמֶרֶת, לָרִאשׁוֹן שֶׁשִּׁלְּחוֹ נִתְקַדַּשְׁתִּי--אִם לֹא עָשָׂה הַשָּׁלִיחַ בְּעֵדִים, הֲרֵי הַשָּׁלִיחַ אָסוּר בִּקְרוֹבוֹתֶיהָ, וְהִיא מֻתֶּרֶת בִּקְרוֹבָיו; וְהָאִשָּׁה אֲסוּרָה בִּקְרוֹבֵי הַמְּשַׁלֵּחַ, וְהַמְּשַׁלֵּחַ מֻתָּר בִּקְרוֹבוֹתֶיהָ.&nbsp; וְאִם הֻחְזַק הַשָּׁלִיחַ בְּעֵדִים, הֲרֵי זוֹ מְקֻדֶּשֶׁת לָרִאשׁוֹן.</p>

<p><b>ט,כב</b>&nbsp;&nbsp;[יט] אָמְרָה, אֵינִי יוֹדַעַת לְמִי נִתְקַדַּשְׁתִּי, אִם לַשּׁוֹלֵחַ אוֹ לִשְׁלוּחוֹ--אִם לֹא הֻחְזַק הַשָּׁלִיחַ בְּעֵדִים, הֲרֵי זוֹ מְקֻדֶּשֶׁת לַשֵּׁנִי; וְאִם הֻחְזַק שְׁהוּא שְׁלוּחוֹ, שְׁנֵיהֶן נוֹתְנִין גֶּט.&nbsp; וְאִם רָצוּ, אֶחָד נוֹתֵן גֶּט וְאֶחָד כּוֹנֵס.</p>

<p><b>ט,כג</b>&nbsp;&nbsp;[כ] הָאִשָּׁה שֶׁעָשָׂת שָׁלִיחַ לְקַדְּשָׁהּ, וְהָלַךְ וְקִדְּשָׁהּ, וּבְעֵת הֲלִיכָתוֹ בִּטְּלָה הַשְּׁלִיחוּת וְחָזְרָה בָּהּ, וְאֵין יָדוּעַ אִם קֹדֶם שֶׁקִּבַּל לָהּ הַקִּדּוּשִׁין חָזְרָה אוֹ אַחַר הַקִּדּוּשִׁין--הֲרֵי זוֹ מְקֻדֶּשֶׁת מִסָּפֵק; וְכֵן הָאִישׁ שֶׁעָשָׂה שָׁלִיחַ, וְחָזַר בּוֹ.</p>

<p><b>ט,כד</b>&nbsp;&nbsp;[כא] הַמְּקַדֵּשׁ אַחַת מֵחָמֵשׁ נָשִׁים, וְאֵינוּ יוֹדֵעַ אֵיזוֹ מֵהֶן קִדַּשׁ, וְכָל אַחַת וְאַחַת אוֹמֶרֶת, אוֹתִי קִדַּשׁ--אָסוּר בִּקְרוֹבוֹת כֻּלָּן; וְנוֹתֵן גֶּט לְכָל אַחַת וְאַחַת, וּמַנִּיחַ כְּתֻבָּה אַחַת בֵּינֵיהֶן וּמִסְתַּלֵּק.&nbsp; וְאִם קִדַּשׁ בַּבִּיאָה, קָנְסוּ אוֹתוֹ חֲכָמִים שֶׁיִּתֵּן כְּתֻבָּה לְכָל אַחַת וְאַחַת.&nbsp; וְהַדָּבָר יָדוּעַ שֶׁהַכְּתֻבָּה שֶׁכָּתַב לְאַחַת מֵהֶן, אָבְדָה, וְכָל אַחַת וְאַחַת אוֹמֶרֶת, אֲנִי הִיא שֶׁקִּדַּשְׁתַּנִי וְכָתַבְתָּ לִי וְאָבְדָה כְּתֻבָּתִי.</p>

<p><b>ט,כה</b>&nbsp;&nbsp;[כב] הָאִשָּׁה שֶׁיָּצָא עָלֶיהָ קוֹל שְׁהִיא מְקֻדֶּשֶׁת לִפְלוֹנִי--הֲרֵי זוֹ בְּחֶזְקַת מְקֻדֶּשֶׁת, אַף עַל פִּי שְׁאֵין שָׁם רְאָיָה בְּרוּרָה; וְכָל קוֹל שֶׁלֹּא הֻחְזַק בְּבֵית דִּין, אֵין חוֹשְׁשִׁין לוֹ.&nbsp; וְכֵיצַד הוּא הַקּוֹל שֶׁתֻּחְזַק זוֹ בּוֹ שְׁהִיא מְקֻדֶּשֶׁת:&nbsp; כְּגוֹן שֶׁבָּאוּ שְׁנַיִם וְהֵעִידוּ שֶׁרָאוּ הַנֵּרוֹת דּוֹלְקִים וּמִטּוֹת מֻצָּעוֹת, וּבְנֵי אָדָם נִכְנָסִין וְיוֹצְאִין, וְנָשִׁים שְׂמֵחוֹת לָהּ וְאוֹמְרוֹת, נִתְקַדְּשָׁה פְּלוֹנִית הַיּוֹם נִתְקַדְּשָׁה פְּלוֹנִית הַיּוֹם.&nbsp; שָׁמְעוּ אוֹתָן אוֹמְרוֹת, פְּלוֹנִית תִּתְקַדַּשׁ הַיּוֹם--אֵין חוֹשְׁשִׁין לָהּ, שֶׁמֶּא נִזְדַּמְּנוּ לְקַדַּשׁ וְלֹא נִתְקַדְּשָׁה:&nbsp; עַד שֶׁיִּשְׁמְעוּ שֶׁנִּתְקַדְּשָׁה.</p>

<p><b>ט,כו</b>&nbsp;&nbsp;וְכֵן אִם בָּאוּ שְׁנַיִם וְאָמְרוּ, רָאִינוּ כְּמוֹ שִׂמְחַת אֵרוּסִין וְשָׁמַעְנוּ הֲבָרָה, וְשָׁמַעְנוּ מִפְּלוֹנִי שֶׁשָּׁמַע מִפְּלוֹנִי שֶׁנִּתְקַדְּשָׁה פְּלוֹנִית בִּפְנֵי פְּלוֹנִי וּפְלוֹנִי, וְהָלְכוּ לָהֶם הָעֵדִים לִמְדִינָה אַחֶרֶת, אוֹ מֵתוּ--הֲרֵי זֶה קוֹל שֶׁמַּחְזִיק אוֹתָהּ מְקֻדֶּשֶׁת.</p>

<p><b>ט,כז</b>&nbsp;&nbsp;[כג] בַּמֶּה דְּבָרִים אֲמוּרִים, שֶׁלֹּא הָיְתָה שָׁם אַמְתְּלָה; אֲבָל אִם הָיְתָה שָׁם אַמְתְּלָה, וְשָׁמְעוּ הָאַמְתְּלָה וְשָׁמְעוּ שֶׁנִּתְקַדְּשָׁה--לֹא הֻחְזְקָה מְקֻדֶּשֶׁת.&nbsp; כֵּיצַד הִיא הָאַמְתְּלָה:&nbsp; פְּלוֹנִית נִתְקַדְּשָׁה עַל תְּנָאי, אוֹ קִדּוּשֵׁי סָפֵק--לֹא הֻחְזְקָה; אֵלָא שׁוֹאֲלִין אוֹתָהּ, וְסוֹמְכִין עַל דְּבָרֶיהָ, הוֹאִיל וְאֵין שָׁם לֹא רְאָיָה בְּרוּרָה, וְלֹא קוֹל חָזָק.</p>

<p><b>ט,כח</b>&nbsp;&nbsp;[כד] יָצָא עָלֶיהָ קוֹל שֶׁנִּתְקַדְּשָׁה לִפְלוֹנִי, וּלְאַחַר יָמִים אָמְרוּ אַמְתְּלָה--אִם מַרְאִין הַדְּבָרִים לְבֵית דִּין שְׁהוּא כֵּן--סוֹמְכִין עַל הָאַמְתְּלָה, וְלֹא תֻחְזַק מְקֻדֶּשֶׁת; וְאִם לָאו--הוֹאִיל וְלֹא נִשְׁמְעָה הָאַמְתְּלָה בְּעֵת שֶׁנִּשְׁמְעוּ הַקִּדּוּשִׁין, אֵין חוֹשְׁשִׁין לָאַמְתְּלָה.</p>

<p><b>ט,כט</b>&nbsp;&nbsp;[כה] מַעֲשֶׂה בְּאַחַת שֶׁיָּצָא עָלֶיהָ קוֹל שֶׁנִּתְקַדְּשָׁה לִבְנוֹ שֶׁלִּפְלוֹנִי, וּלְאַחַר זְמָן שָׁאֲלוּ אֶת אָבִיו וְאָמַר, עַל תְּנָאי כָּךְ נִתְקַדְּשָׁה לוֹ, וְלֹא נִתְקַיַּם הַתְּנָאי; וְלֹא סָמְכוּ חֲכָמִים עַל דְּבָרָיו, אֵלָא אָמְרוּ, הֲרֵי זוֹ סְפֵק מְקֻדֶּשֶׁת, וּכְאִלּוּ אֵין שָׁם אַמְתְּלָה.</p>

<p><b>ט,ל</b>&nbsp;&nbsp;[כו] יָצָא עָלֶיהָ קוֹל שְׁהִיא מְקֻדֶּשֶׁת לִפְלוֹנִי, וּבָא שֵׁנִי וְקִדְּשָׁהּ בְּפָנֵינוּ--בּוֹדְקִין עַל קִדּוּשֵׁי רִאשׁוֹן, שְׁהֶן בְּקוֹל:&nbsp; אִם בָּאוּ עֵדִים בִּרְאָיָה בְּרוּרָה שְׁהִיא מְקֻדֶּשֶׁת לָרִאשׁוֹן, אֵין קִדּוּשֵׁי שֵׁנִי כְּלוּם; וְאִם לָאו--מְגָרֵשׁ רִאשׁוֹן שֶׁקִּדּוּשָׁיו בְּקוֹל, וְנוֹשֵׂא הַשֵּׁנִי שֶׁקִּדּוּשָׁיו וַדַּאי.&nbsp; וְאִם גֵּרַשׁ הַשֵּׁנִי, לֹא יִכְנֹס הָרִאשׁוֹן--שֶׁמֶּא יֹאמְרוּ הִחְזִיר גְּרוּשָׁתוֹ מִן הָאֵרוּסִין, אַחַר שֶׁנִּתְאָרְסָה לְאַחֵר.</p>

<p><b>ט,לא</b>&nbsp;&nbsp;[כז] יָצָא עָלֶיהָ קוֹל שְׁהִיא מְקֻדֶּשֶׁת לִפְלוֹנִי, וְיָצָא עָלֶיהָ קוֹל אַחֵר כְּמוֹתוֹ שְׁהִיא מְקֻדֶּשֶׁת לְאַחֵר--אֶחָד כּוֹתֵב גֶּט וְאֶחָד כּוֹנֵס, בֵּין רִאשׁוֹן בֵּין אַחֲרוֹן.</p>

<p><b>ט,לב</b>&nbsp;&nbsp;[כח] מְקוֹם שֶׁנָּהֲגוּ לִשְׁלֹחַ סִבְלוֹנוֹת לַאֲרוּסָה אַחַר שֶׁתִּתְאָרַס, וּבָאוּ עֵדִים שֶׁרָאוּ סִבְלוֹנוֹת הוּבְלוּ לָהּ--חוֹשְׁשִׁין לָהּ, שֶׁמֶּא נִתְקַדְּשָׁה; וּצְרִיכָה גֶּט מִסָּפֵק, אַף עַל פִּי שֶׁרֹב אַנְשֵׁי הָעִיר אֵין מְשַׁלְּחִין אֵלָא קֹדֶם הָאֵרוּסִין.&nbsp; וּמְקוֹם שֶׁנָּהֲגוּ כֻּלָּן לִשְׁלֹחַ הַסִּבְלוֹנוֹת תְּחִלָּה, וְאַחַר כָּךְ מְקַדְּשִׁין, וְרָאוּ סִבְלוֹנוֹת--אֵין חוֹשְׁשִׁין לָהּ.</p>

<p><b>ט,לג</b>&nbsp;&nbsp;[כט] הֻחְזַק שְׁטָר כְּתֻבָּתָהּ--אִם דֶּרֶךְ מִקְצַת אַנְשֵׁי הַמָּקוֹם שֶׁמְּקַדְּשִׁין וְאַחַר כָּךְ כּוֹתְבִין, חוֹשְׁשִׁין לָהּ:&nbsp; וְאַף עַל פִּי שְׁאֵין שָׁם סוֹפֵר, אֵין אוֹמְרִין שֶׁמֶּא מִפְּנֵי הַסּוֹפֵר שֶׁמָּצָא הִקְדִּים וְכָתַב.&nbsp; וְאִם דֶּרֶךְ כָּל אַנְשֵׁי הַמָּקוֹם שֶׁכּוֹתְבִין הַכְּתֻבָּה קֹדֶם הַקִּדּוּשִׁין, אֵין חוֹשְׁשִׁין לָהּ.</p>

<p><b>ט,לד</b>&nbsp;&nbsp;[ל] שְׁנַיִם אוֹמְרִין רְאִינוּהָ שֶׁנִּתְקַדְּשָׁה בְּיוֹם פְּלוֹנִי, וּשְׁנַיִם אוֹמְרִין לֹא רְאִינוּהָ--אַף עַל פִּי שֶׁכֻּלָּם שׁוֹכְנִים בֶּחָצֵר אַחַת, הֲרֵי זוֹ מְקֻדֶּשֶׁת:&nbsp; שְׁאֵין לֹא רְאִינוּהָ רְאָיָה, שֶׁדֶּרֶךְ הָעָם לְקַדַּשׁ בְּצִנְעָה.</p>

<p><b>ט,לה</b>&nbsp;&nbsp;[לא] אָמַר עֵד אֶחָד מְקֻדֶּשֶׁת הִיא, וְהִיא אוֹמֶרֶת לֹא נִתְקַדַּשְׁתִּי--הֲרֵי זוֹ מֻתֶּרֶת.&nbsp; אֶחָד אוֹמֵר מְקֻדֶּשֶׁת, וְאֶחָד אוֹמֵר אֵינָהּ מְקֻדֶּשֶׁת--לֹא תִנָּשֵׂא; וְאִם נִשֵּׂאת, לֹא תֵצֵא, שֶׁהֲרֵי הִיא אוֹמֶרֶת, לֹא נִתְקַדַּשְׁתִּי.</p>

<p><b>ט,לו</b>&nbsp;&nbsp;אָמְרָה מְקֻדֶּשֶׁת אֲנִי, וּלְאַחַר זְמָן עָמְדָה וְקִדְּשָׁה עַצְמָהּ--אִם נָתְנָה אַמְתְּלָה לִדְבָרֶיהָ, וְאָמְרָה מִפְּנֵי כָּךְ וְכָּךְ אָמַרְתִּי בַּתְּחִלָּה שֶׁאֲנִי מְקֻדֶּשֶׁת, וְרָאִינוּ בִּדְבָרֶיהָ מַמָּשׁ--הֲרֵי זוֹ מֻתֶּרֶת לַשֵּׁנִי.&nbsp; וְאִם לֹא נָתְנָה אַמְתְּלָה, אוֹ שֶׁנָּתְנָה וְאֵין בָּהּ מַמָּשׁ--הֲרֵי זוֹ אֲסוּרָה, וְקִדּוּשֵׁי שֵׁנִי קִדּוּשֵׁי סָפֵק.&nbsp; לְפִיכָּךְ נוֹתֵן לָהּ גֶּט; וְתִהְיֶה אֲסוּרָה עָלָיו וְעַל הַכֹּל, עַד שֶׁיָּבוֹא אֲרוּסָהּ.</p>

<p><b>ט,לז</b>&nbsp;&nbsp;וְכֵן הָאִשָּׁה שֶׁבָּאת וְאָמְרָה אֵשֶׁת אִישׁ אֲנִי, וְחָזְרָה וְאָמְרָה פְּנוּיָה אֲנִי--אִם נָתְנָה אַמְתְּלָה לִדְבָרֶיהָ, וְיֵשׁ בִּדְבָרֶיהָ מַמָּשׁ--הֲרֵי זוֹ נֶאֱמֶנֶת.
<br>&nbsp;</p>

<h2>הִלְכּוֹת אִישׁוּת פֵּרֶק י</h2>

<p><b>י,א</b>&nbsp;&nbsp;הָאֲרוּסָה אֲסוּרָה לְבַעְלָהּ מִדִּבְרֵי סוֹפְרִים, כָּל זְמָן שְׁהִיא בְּבֵית אָבִיהָ; וְהַבָּא עַל אֲרוּסָתוֹ בְּבֵית חָמִיו, מַכִּין אוֹתוֹ מַכַּת מַרְדּוּת.&nbsp; וְאַפִלּוּ קִדְּשָׁהּ בַּבִּיאָה, אָסוּר לוֹ לָבוֹא עָלֶיהָ בִּיאָה שְׁנִיָּה בְּבֵית אָבִיהָ, עַד שֶׁיָּבִיא אוֹתָהּ לְתוֹךְ בֵּיתוֹ, וְיִתְיַחַד עִמָּהּ וְיַפְרִישֶׁנָּה לוֹ; וְיֵחוּד זֶה--הוּא הַנִּקְרָא כְּנִיסָה לַחֻפָּה, וְהוּא הַנִּקְרָא נִשּׂוּאִין בְּכָל מָקוֹם.&nbsp; וְהַבָּא עַל אֲרוּסָתוֹ לְשֵׁם נִשּׂוּאִין אַחַר שֶׁקִּדְּשָׁהּ--מִשֶּׁיַּעֲרֶה בָּהּ, קְנָאָהּ; וְנַעֲשָׂת נְשׂוּאָה, וַהֲרֵי הִיא אִשְׁתּוֹ לְכָל דָּבָר.</p>

<p><b>י,ב</b>&nbsp;&nbsp;כֵּיוָן שֶׁנִּכְנְסָה הָאֲרוּסָה לַחֻפָּה--הֲרֵי זוֹ מֻתֶּרֶת לוֹ לָבוֹא עָלֶיהָ בְּכָל עֵת שֶׁיִּרְצֶה, וַהֲרֵי הִיא אִשְׁתּוֹ גְּמוּרָה לְכָל דָּבָר.&nbsp; וּמִשֶּׁתִּכָּנֵס לַחֻפָּה--נִקְרֵאת נְשׂוּאָה, אַף עַל פִּי שֶׁלֹּא נִבְעֲלָה:&nbsp; וְהוּא, שֶׁתִּהְיֶה רְאוּיָה לִבְעִילָה; אֲבָל אִם הָיְתָה נִדָּה--אַף עַל פִּי שֶׁנִּכְנְסָה לַחֻפָּה, וְנִתְיַחַד עִמָּהּ--לֹא גָמְרוּ הַנִּשּׂוּאִין, וַהֲרֵי הִיא כַּאֲרוּסָה עֲדַיִן.</p>

<p><b>י,ג</b>&nbsp;&nbsp;וְצָרִיךְ לְבָרַךְ בִּרְכַת חֲתָנִים בְּבֵית הֶחָתָן, קֹדֶם הַנִּשּׂוּאִין; וְהֶן שֵׁשׁ בְּרָכוֹת, וְאֵלּוּ הֶן:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁהַכֹּל בָּרָא לִכְבוֹדוֹ.&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, יוֹצֵר הָאָדָם.&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר יָצַר אֶת הָאָדָם בְּצַלְמוֹ, בְּצֶלֶם דְּמוּת תַּבְנִיתוֹ, וְהִתְקִין לוֹ מִמֶּנּוּ בִּנְיָן עֲדֵי עַד; בָּרוּךְ אַתָּה ה', יוֹצֵר הָאָדָם.&nbsp; שׂוֹשׂ תָּשִׂישׂ וְתָגֵל עֲקָרָה, בְּקִבּוּץ בָּנֶיהָ לְתוֹכָהּ בְּשִׂמְחָה; בָּרוּךְ אַתָּה ה', מְשַׂמֵּחַ צִיּוֹן בְּבָנֶיהָ.&nbsp; שַׂמֵּחַ תְּשַׂמַּח רֵעִים אֲהוּבִים, כְּשַׂמַּחֲךָ יְצִירְךָ מִקֶּדֶם בְּגַן עֵדֶן; בָּרוּךְ אַתָּה ה', מְשַׂמֵּחַ עַמּוֹ וּבוֹנֶה יְרוּשָׁלַיִם.&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר בָּרָא שָׂשׂוֹן וְשִׂמְחָה חָתָן וְכַלָּה גִּילָה וְרִנָּה אַהֲבָה וְאַחְוָה שָׁלוֹם וְרֵעוּת, מְהֵרָה ה' אֱלֹהֵינוּ יִשָּׁמַע מֵעָרֵי יְהוּדָה וּמֵחוּצוֹת יְרוּשָׁלַיִם קוֹל שָׂשׂוֹן קוֹל שִׂמְחָה קוֹל חָתָן וְקוֹל כַּלָּה, קוֹל מִצְהֲלוֹת חֲתָנִים מִמִּשְׁתֶּה וּנְעָרִים מִנְּגִינָתָם; בָּרוּךְ אַתָּה ה', מְשַׂמֵּחַ חָתָן עִם הַכַּלָּה.</p>

<p><b>י,ד</b>&nbsp;&nbsp;וְאִם הָיָה שָׁם יַיִן--מְבִיאִין כּוֹס שֶׁלְּיַיִן, וּמְבָרֵךְ עַל הַיַּיִן תְּחִלָּה, וּמְסַדֵּר אֶת כֻּלָּן עַל הַכּוֹס; וְנִמְצָא מְבָרֵךְ שֶׁבַע בְּרָכוֹת.&nbsp; וְיֵשׁ מְקוֹמוֹת שֶׁנָּהֲגוּ לְהָבִיא הֲדָס עִם הַיַּיִן, וּמְבָרֵךְ עַל הַהֲדָס אַחַר הַיַּיִן, וְאַחַר כָּךְ מְבָרֵךְ הַשֵּׁשׁ.&nbsp; [ה] וְאֵין מְבָרְכִין בִּרְכַת חֲתָנִים, אֵלָא בַּעֲשָׂרָה גְּדוֹלִים וּבְנֵי חוֹרִין, וְחָתָן מִן הַמִּנְיָן.</p>

<p><b>י,ה</b>&nbsp;&nbsp;[ו] הַמְּאָרֵס אֶת הָאִשָּׁה, וּבֵרַךְ בִּרְכַת חֲתָנִים, וְלֹא נִתְיַחַד עִמָּהּ בְּבֵיתוֹ--עֲדַיִן אֲרוּסָה הִיא:&nbsp; שְׁאֵין בִּרְכַת חֲתָנִים עוֹשָׂה הַנִּשּׂוּאִין, אֵלָא כְּנִיסָה לַחֻפָּה.&nbsp; אֵרַס וְכָנַס לַחֻפָּה, וְלֹא בֵּרַךְ בִּרְכַת חֲתָנִים--הֲרֵי זוֹ נְשׂוּאָה גְּמוּרָה; וְחוֹזֵר וּמְבָרֵךְ, אַפִלּוּ אַחַר כַּמָּה יָמִים.&nbsp; וְלֹא תִנָּשֵׂא נִדָּה, עַד שֶׁתִּטְהַר; וְאֵין מְבָרְכִין לָהּ בִּרְכַת חֲתָנִים, עַד שֶׁתִּטְהַר.&nbsp; וְאִם עָבַר וְנָשָׂא וּבֵרַךְ, אֵינוּ חוֹזֵר וּמְבָרֵךְ.</p>

<p><b>י,ו</b>&nbsp;&nbsp;[ז] וְצָרִיךְ לִכְתֹּב כְּתֻבָּה קֹדֶם כְּנִיסָה לַחֻפָּה, וְאַחַר כָּךְ יִהְיֶה מֻתָּר בְּאִשְׁתּוֹ; וְהֶחָתָן, נוֹתֵן שְׂכַר הַסּוֹפֵר.&nbsp; וְכַמָּה הוּא כּוֹתֵב לָהּ:&nbsp; אִם הָיְתָה בְּתוּלָה, אֵין כּוֹתְבִין לָהּ פָּחוּת מִמָּאתַיִם דֵּינָר; וְאִם הָיְתָה בְּעוּלָה, אֵין כּוֹתְבִין לָהּ פָּחוּת מִמֵּאָה דֵּינָר.&nbsp; וְזֶה הוּא הַנִּקְרָא עִיקַר כְּתֻבָּה; וְאִם רָצָה לְהוֹסִיף לָהּ, אַפִלּוּ כִּכַּר זָהָב--מוֹסִיף.&nbsp; וְדִין הַתּוֹסֶפֶת וְדִין הָעִיקָר, אֶחָד הוּא לְרֹב הַדְּבָרִים; לְפִיכָּךְ כָּל מָקוֹם שֶׁנֶּאֱמָר בּוֹ כְּתֻבָּה סְתָם, הוּא הָעִיקָר וְהַתּוֹסֶפֶת כְּאֶחָד.&nbsp; וַחֲכָמִים הֶם שֶׁתִּקְּנוּ כְּתֻבָּה לָאִשָּׁה, כְּדֵי שֶׁלֹּא תִהְיֶה קַלָּה בְּעֵינָיו לְהוֹצִיאָהּ.</p>

<p><b>י,ז</b>&nbsp;&nbsp;[ח] דֵּינָרִים אֵלּוּ--לֹא תִקְּנוּ אוֹתָם מִן הַכֶּסֶף הַטָּהוֹר אֵלָא מִמַּטְבֵּעַ שֶׁהָיָה בְּאוֹתָן הַיָּמִים, שֶׁהָיָה שִׁבְעָה חֲלָקִים נְחֹשֶׁת וְחֵלֶק אֶחָד כֶּסֶף, עַד שֶׁיִּהְיֶה בַּסֶּלַע, חֲצִי זוּז כֶּסֶף; וְנִמְצְאוּ מָאתַיִם דֵּינָר שֶׁלַּבְּתוּלָה, חֲמִשָּׁה וְעֶשְׂרִים דֵּינָר שֶׁלְּכֶסֶף, וּמֵאָה שֶׁלַּבְּעוּלָה, שְׁנֵים עָשָׂר דֵּינָר וּמֶחְצָה.&nbsp; וּמִשְׁקָל כָּל דֵּינָר--שֵׁשׁ וְתִשְׁעִים שְׂעוֹרוֹת, כְּמוֹ שֶׁבֵּאַרְנוּ בִּתְחִלַּת עֵרוּבִין.&nbsp; וְהַדֵּינָר--הוּא הַנִּקְרָא זוּז בְּכָל מָקוֹם, בֵּין שֶׁהָיָה מִן הַכֶּסֶף הַטָּהוֹר, בֵּין שֶׁהָיָה מִמַּטְבֵּעַ אוֹתָן הַיָּמִים.</p>

<p><b>י,ח</b>&nbsp;&nbsp;[ט] אֵין פּוֹחֲתִין לַבְּתוּלָה מִמָּאתַיִם, וְלַבְּעוּלָה מִמֵּאָה; וְכָל הַפּוֹחֵת, בְּעִילָתוֹ בְּעִילַת זְנוּת.&nbsp; אֶחָד הַכּוֹתֵב אֶת הַכְּתֻבָּה בַּשְּׁטָר, וְאֶחָד שֶׁהֵעִידוּ עָלָיו עֵדִים וְקָנוּ מִמֶּנּוּ שְׁהוּא חַיָּב לָהּ מֵאָה אוֹ מָאתַיִם--הֲרֵי זֶה מֻתָּר; וְכֵן אִם נָתַן לָהּ מִטַּלְטְלִין כְּנֶגֶד כְּתֻבָּתָהּ--הֲרֵי זֶה מֻתָּר לִבְעֹל, עַד שֶׁיִּהְיֶה לָהֶם פְּנָאי לִכְתֹּב.</p>

<p><b>י,ט</b>&nbsp;&nbsp;[י] הַכּוֹנֵס אֶת הָאִשָּׁה, וְלֹא כָתַב לָהּ כְּתֻבָּה, אוֹ שֶׁכָּתַב וְאָבַד שְׁטָר הַכְּתֻבָּה, אוֹ שֶׁמָּחֲלָה כְּתֻבָּתָהּ לְבַעְלָהּ, אוֹ שֶׁמָּכְרָה לוֹ כְּתֻבָּתָהּ--חוֹזֵר וְכוֹתֵב לָהּ כְּתֻבָּה עִיקָר, אִם רָצָה לְקַיְּמָהּ:&nbsp; לְפִי שֶׁאָסוּר לוֹ לָאָדָם לִשְׁהוֹת עִם אִשְׁתּוֹ אַפִלּוּ שָׁעָה אַחַת, בְּלֹא כְּתֻבָּה.</p>

<p><b>י,י</b>&nbsp;&nbsp;אֲבָל הַמּוֹכֶרֶת כְּתֻבָּתָהּ לַאֲחֵרִים בְּטוֹבַת הֲנָאָה, אֵינוּ צָרִיךְ לִכְתֹּב לָהּ כְּתֻבָּה אַחֶרֶת:&nbsp; שֶׁלֹּא תִקְּנוּ חֲכָמִים כְּתֻבָּה, אֵלָא כְּדֵי שֶׁלֹּא תִהְיֶה קַלָּה בְּעֵינָיו לְהוֹצִיאָהּ; וְאִם הוֹצִיאָהּ זֶה, מְשַׁלֵּם כְּתֻבָּה לַלּוֹקֵחַ, כְּדֶרֶךְ שֶׁהָיָה מְשַׁלֵּם לָהּ, אִם לֹא מָכְרָה.</p>

<p><b>י,יא</b>&nbsp;&nbsp;הַמְּאָרֵס אֶת הָאִשָּׁה, וְכָתַב לָהּ כְּתֻבָּה, וְלֹא נִכְנְסָה לַחֻפָּה--עֲדַיִן אֲרוּסָה הִיא, וְאֵינָהּ נְשׂוּאָה:&nbsp; שְׁאֵין הַכְּתֻבָּה עוֹשָׂה נִשּׂוּאִין.&nbsp; וְאִם מֵת אוֹ גֵּרְשָׁהּ, גּוֹבָה עִיקַר כְּתֻבָּתָהּ מִבְּנֵי חוֹרִין; וְאֵינָהּ גּוֹבָה תּוֹסֶפֶת כְּלָל, הוֹאִיל וְלֹא נִכְנְסָה.&nbsp; אֲבָל אִם אֵרַס וְלֹא כָתַב כְּתֻבָּה, וּמֵת אוֹ גֵּרְשָׁהּ וְהִיא אֲרוּסָה--אֵין לָהּ כְּלוּם, וְאַפִלּוּ הָעִיקָר:&nbsp; שֶׁלֹּא תִקְּנוּ לָהּ עִיקַר כְּתֻבָּה, עַד שֶׁתִּנָּשֵׂא אוֹ עַד שֶׁיִּכְתֹּב.&nbsp; וְהַמְּאָרֵס אֶת בִּתּוֹ, וְכָתַב לָהּ הַמְּאָרֵס כְּתֻבָּה, וּמֵת אוֹ גֵּרְשָׁהּ, כִּשְׁהִיא נַעֲרָה--כְּתֻבָּתָהּ לְאָבִיהָ, כְּמוֹ שֶׁבֵּאַרְנוּ.</p>

<p><b>י,יב</b>&nbsp;&nbsp;וְכֵן תִּקְּנוּ חֲכָמִים, שֶׁכָּל הַנּוֹשֵׂא בְּתוּלָה, יִהְיֶה שָׂמֵחַ עִמָּהּ שִׁבְעַת יָמִים--אֵינוּ עוֹסֵק בִּמְלַאכְתּוֹ, וְלֹא נוֹשֵׂא וְנוֹתֵן בַּשּׁוּק, אֵלָא אוֹכֵל וְשׁוֹתֶה וְשָׂמֵחַ, בֵּין שֶׁהָיָה בָּחוּר בֵּין שֶׁהָיָה אַלְמוֹן; וְאִם הָיְתָה בְּעוּלָה, אֵין פָּחוּת מִשְּׁלוֹשָׁה יָמִים:&nbsp; שֶׁתַּקָּנַת חֲכָמִים הִיא לִבְנוֹת יִשְׂרָאֵל, שֶׁיִּהְיֶה שָׂמֵחַ עִם הַבְּתוּלָה שִׁבְעָה יָמִים, וְעִם הַבְּעוּלָה שְׁלוֹשָׁה יָמִים, בֵּין בָּחוּר בֵּין אַלְמוֹן.</p>

<p><b>י,יג</b>&nbsp;&nbsp;יֵשׁ לוֹ לָאָדָם לִשָּׂא נָשִׁים רַבּוֹת כְּאַחַת, בְּיוֹם אֶחָד, וּמְבָרֵךְ בִּרְכַת חֲתָנִים לַכֹּל, כְּאֶחָד.&nbsp; אֲבָל לְשִׂמְחָה, צָרִיךְ לִשְׂמֹחַ עִם כָּל אַחַת וְאַחַת שִׂמְחָה הָרְאוּיָה לָהּ--אִם בְּתוּלָה, שִׁבְעָה, וְאִם בְּעוּלָה, שְׁלוֹשָׁה; וְאֵין מְעָרְבִין שִׂמְחָה בְּשִׂמְחָה.</p>

<p><b>י,יד</b>&nbsp;&nbsp;מֻתָּר לָאָדָם לִשָּׂא בְּכָל יוֹם חֹל, אַפִלּוּ בְּתִשְׁעָה בְּאָב, בֵּין בַּיּוֹם, בֵּין בַּלַּיְלָה.&nbsp; אֲבָל אֵין נוֹשְׂאִין נָשִׁים, לֹא בְּעֶרֶב שַׁבָּת וְלֹא בְּאֶחָד בַּשַּׁבָּת--גְּזֵרָה שֶׁמֶּא יָבוֹא לִידֵי חִלּוּל שַׁבָּת בְּתִקּוּן הַסְּעוֹדָה, שֶׁהֶחָתָן טָרוּד בִּסְעוֹדָתוֹ; וְאֵין צָרִיךְ לוֹמַר, שֶׁאָסוּר לִשָּׂא בַּשַּׁבָּת.&nbsp; וְאַפִלּוּ בְּחֻלּוֹ שֶׁלַּמּוֹעֵד, אֵין נוֹשְׂאִין נָשִׁים, כְּמוֹ שֶׁבֵּאַרְנוּ--לְפִי שְׁאֵין מְעָרְבִין שִׂמְחָה בְּשִׂמְחָה, שֶׁנֶּאֱמָר "מַלֵּא, שְׁבֻעַ זֹאת; וְנִתְּנָה לְךָ גַּם-אֶת-זֹאת" (בראשית כט,כז).&nbsp; וּשְׁאָר הַיָּמִים, מֻתָּר לִשָּׂא בְּכָל יוֹם שֶׁיִּרְצֶה--וְהוּא שֶׁיִּטְרַח בִּסְעוֹדַת נִשּׂוּאִין, שְׁלוֹשָׁה יָמִים קֹדֶם יוֹם הַנִּשּׂוּאִין.</p>

<p><b>י,טו</b>&nbsp;&nbsp;מְקוֹם שְׁאֵין בֵּית דִּין יוֹשְׁבִין בּוֹ אֵלָא בַּשֵּׁנִי וּבַחֲמִישִׁי בִּלְבָד, בְּתוּלָה נִשֵּׂאת בְּיוֹם רְבִיעִי--שְׁאִם הָיְתָה לוֹ טְעָנַת בְּתוּלִים, יַשְׁכִּים לְבֵית דִּין; וּמִנְהַג חֲכָמִים הוּא, שֶׁהַנּוֹשֵׂא אֶת הַבְּעוּלָה יִשָּׂא בַּחֲמִישִׁי, כְּדֵי שֶׁיִּהְיֶה שָׂמֵחַ עִמָּהּ חֲמִישִׁי וְעֶרֶב שַׁבָּת וּבַשַּׁבָּת, וְיֵצֵא לִמְלַאכְתּוֹ בְּיוֹם הָרִאשׁוֹן.</p>

<p><b>י,טז</b>&nbsp;&nbsp;הַמְּאָרֵס בִּתּוֹ קְטַנָּה, וּתְבָעָהּ הַבַּעַל לְנִשּׂוּאִין--בֵּין הִיא בֵּין אָבִיהָ יְכוּלִין לְעַכַּב, שֶׁלֹּא תִנָּשֵׂא עַד שֶׁתַּגְדִּיל וְתֵעָשֶׂה נַעֲרָה.&nbsp; וְאִם רָצוּ וּכְנָסָהּ, כּוֹנֵס; וְאֵין רָאוּי לַעֲשׂוֹת כֵּן.&nbsp; [יז] אֵרְסָהּ וְשָׁהָה כַּמָּה שָׁנִים וּתְבָעָהּ לְנִשּׂוּאִין, וַהֲרֵי הִיא נַעֲרָה--נוֹתְנִין לָהּ שְׁנֵים עָשָׂר חֹדֶשׁ מִיּוֹם הַתְּבִיעָה לְפַרְנַס אֶת עַצְמָהּ וּלְתַקַּן מַה שְׁהִיא צְרִיכָה לוֹ, וְאַחַר כָּךְ תִּנָּשֵׂא.</p>

<p><b>י,יז</b>&nbsp;&nbsp;תְּבָעָהּ אַחַר שֶׁבָּגְרָה, נוֹתְנִין לָהּ שְׁנֵים עָשָׂר חֹדֶשׁ מִיּוֹם הַבְּגָר; וְכֵן אִם קִדְּשָׁהּ בְּיוֹם הַבְּגָר, נוֹתְנִין לָהּ שְׁנֵים עָשָׂר חֹדֶשׁ מִיּוֹם הַקִּדּוּשִׁין, שְׁהוּא יוֹם הַבְּגָר.</p>

<p><b>י,יח</b>&nbsp;&nbsp;קִדְּשָׁהּ אַחַר שֶׁבָּגְרָה--אִם עָבְרוּ עָלֶיהָ שְׁנֵים עָשָׂר חֹדֶשׁ בְּבַגְרוּתָהּ, וְאַחַר כָּךְ נִתְקַדְּשָׁה--אֵין נוֹתְנִין לָהּ אֵלָא שְׁלוֹשִׁים יוֹם מִיּוֹם שֶׁתְּבָעָהּ; וְכֵן הַמְּאָרֵס אֶת הַבְּעוּלָה, נוֹתְנִין לָהּ שְׁלוֹשִׁים יוֹם מִיּוֹם הַתְּבִיעָה.</p>

<p><b>י,יט</b>&nbsp;&nbsp;[יח] כְּשֵׁם שֶׁנּוֹתְנִין זְמָן לָאִשָּׁה מִשֶּׁתְּבָעָהּ הַבַּעַל, לְפַרְנַס אֶת עַצְמָהּ וְאַחַר כָּךְ תִּנָּשֵׂא--כָּךְ נוֹתְנִין לָאִישׁ זְמָן לְפַרְנַס אֶת עַצְמוֹ, מִשֶּׁתָּבְעָה אוֹתוֹ הָאִשָּׁה.&nbsp; וְכַמָּה נוֹתְנִין לוֹ:&nbsp; כְּמוֹ שֶׁנּוֹתְנִין לָהּ--אִם שְׁנֵים עָשָׂר חֹדֶשׁ, שְׁנֵים עָשָׂר חֹדֶשׁ; וְאִם שְׁלוֹשִׁים יוֹם, שְׁלוֹשִׁים יוֹם.</p>

<p><b>י,כ</b>&nbsp;&nbsp;[יט] הִגִּיעַ זְמָן שֶׁנָּתְנוּ לָאִישׁ, וְלֹא נְשָׂאָהּ--נִתְחַיַּב בִּמְזוֹנוֹתֶיהָ, אַף עַל פִּי שֶׁלֹּא כָנַס; וְאִם הִגִּיעַ הַזְּמָן בְּאֶחָד בַּשַּׁבָּת, אוֹ בְּעֶרֶב שַׁבָּת--אֵינוּ מַעֲלֶה לָהּ מְזוֹנוֹת לְאוֹתוֹ הַיּוֹם, מִפְּנֵי שְׁאֵינוּ יָכוֹל לִכְנֹס.&nbsp; וְכֵן אִם חָלָה הוּא, אוֹ הִיא, אוֹ שֶׁפָּרְסָה נִדָּה כְּשֶׁהִגִּיעַ הַזְּמָן--אֵינוּ מַעֲלֶה לָהּ מְזוֹנוֹת:&nbsp; שֶׁהֲרֵי אֵינָהּ רְאוּיָה לְהִנָּשֵׂא עַד שֶׁתִּטְהַר, אוֹ תַּבְרִיא; וְכֵן הוּא אֵינוּ יָכוֹל לִשָּׂא אִשָּׁה, עַד שֶׁיַּבְרִיא.
<br>&nbsp;</p>

<h2>הִלְכּוֹת אִישׁוּת פֵּרֶק יא</h2>

<p><b>יא,א</b>&nbsp;&nbsp;הַנּוֹשֵׂא בְּתוּלָה שֶׁנִּתְאַלְמְנָה אוֹ נִתְגָּרְשָׁה אוֹ נֶחְלְצָה--אִם מִן הָאֵרוּסִין נִתְאַלְמְנָה אוֹ נִתְגָּרְשָׁה אוֹ נֶחְלְצָה, כְּתֻבָּתָהּ מָאתַיִם; וְאִם מִן הַנִּשּׂוּאִין, כְּתֻבָּתָהּ מֵאָה, שֶׁמִּשֶּׁנִּשֵּׂאת, הֲרֵי הִיא כִּבְעוּלָה.</p>

<p><b>יא,ב</b>&nbsp;&nbsp;וְכֵן הַנּוֹשֵׂא בְּתוּלָה מְשֻׁחְרֶרֶת אוֹ גִּיּוֹרֶת אוֹ שְׁבוּיָה--אִם נִשְׁתַּחְרְרָה הַשִּׁפְחָה וְנִתְגַּיְּרָה הַגּוֹיָה וְנִפְדֵּית הַשְּׁבוּיָה, וְהֶן פְּחוּתוֹת מִשָּׁלוֹשׁ שָׁנִים וְיוֹם אֶחָד--כְּתֻבָּתָן מָאתַיִם; וְאִם הָיוּ בְּנוֹת שָׁלוֹשׁ שָׁנִים וְיוֹם אֶחָד וָמַעְלָה, כְּתֻבָּתָן מֵאָה.</p>

<p><b>יא,ג</b>&nbsp;&nbsp;[ב] וּמִפְּנֵי מַה תִּקְּנוּ חֲכָמִים לְאֵלּוּ כְּתֻבָּה מֵאָה, וְאַף עַל פִּי שְׁהֶן בְּתוּלוֹת--הוֹאִיל וְחֶזְקַת הַנְּשׂוּאָה שֶׁתִּבָּעֵל, וְחֶזְקַת הַשִּׁפְחָה וְהַנָּכְרִית וְהַשְּׁבוּיָה שֶׁתִּבָּעֵל, תִּקְּנוּ לָהֶן מֵאָה בֵּין נִבְעֲלוּ בֵּין לֹא נִבְעֲלוּ, וַהֲרֵי הֶן כִּבְעוּלוֹת לְכָל דָּבָר.</p>

<p><b>יא,ד</b>&nbsp;&nbsp;[ג] מֻכַּת עֵץ, כְּתֻבָּתָהּ מֵאָה; אַפִלּוּ נְשָׂאָהּ עַל מְנָת שְׁהִיא בְּתוּלָה שְׁלֵמָה, וְנִמְצֵאת מֻכַּת עֵץ--כְּתֻבָּתָהּ מֵאָה.</p>

<p><b>יא,ה</b>&nbsp;&nbsp;קְטַנָּה בַּת שָׁלוֹשׁ שָׁנִים וּלְמַטָּה שֶׁנִּבְעֲלָה, אַפִלּוּ בָּא עָלֶיהָ אָדָם גָּדוֹל--כְּתֻבָּתָהּ מָאתַיִם:&nbsp; סוֹפָהּ שֶׁתַּחְזֹר בְּתוּלָה כִּשְׁאָר הַבְּתוּלוֹת.&nbsp; וְכֵן גְּדוֹלָה שֶׁבָּא עָלֶיהָ קָטָן מִבֶּן תֵּשַׁע שָׁנִים וּלְמַטָּה--כְּתֻבָּתָהּ מָאתַיִם, כְּאִלּוּ לֹא נִבְעֲלָה כְּלָל:&nbsp; שֶׁבִּיאַת בֶּן תֵּשַׁע שָׁנִים וְיוֹם אֶחָד, בִּיאָה; פָּחוּת מִזֶּה, אֵין בִּיאָתוֹ בִּיאָה.</p>

<p><b>יא,ו</b>&nbsp;&nbsp;[ד] בְּתוּלָה שְׁהִיא בּוֹגֶרֶת, אוֹ סוֹמָה, אוֹ אַיְלוֹנִית--כְּתֻבָּתָן מָאתַיִם; אֲבָל הַחֵרֶשֶׁת וְהַשּׁוֹטָה, לֹא תִקְּנוּ לָהֶן חֲכָמִים כְּתֻבָּה.&nbsp; הַשּׁוֹטָה, לֹא תִקְּנוּ לָהּ נִשּׂוּאִין כְּלָל; וְהַחֵרֶשֶׁת, אַף עַל פִּי שֶׁיֵּשׁ לָהּ נִשּׂוּאִין מִדִּבְרֵיהֶם, לֹא תִקְּנוּ לָהּ כְּתֻבָּה, כְּדֵי שֶׁלֹּא יִמָּנְעוּ וְלֹא יִשְּׂאוּ אוֹתָהּ.&nbsp; וּכְשֵׁם שְׁאֵין לָהּ כְּתֻבָּה, כָּךְ אֵין לָהּ מְזוֹנוֹת, וְלֹא תְּנָאי מִתְּנָאיֵי כְּתֻבָּה; וְאִם כְּנָסָהּ חֵרֶשֶׁת, וְנִתְפַּקְּחָה--יֵשׁ לָהּ כְּתֻבָּה וּתְנָאיֵי כְּתֻבָּה, וּכְתֻבָּתָהּ מֵאָה.&nbsp; [ה] נָשָׂא חֵרֶשֶׁת אוֹ שׁוֹטָה, וְכָתַב לָהֶן מֵאָה מָנֶה--כְּתֻבָּתָן קַיֶּמֶת, מִפְּנֵי שֶׁרָצָה לְהַזִּיק נְכָסָיו.</p>

<p><b>יא,ז</b>&nbsp;&nbsp;[ו] חֵרֵשׁ אוֹ שׁוֹטֶה שֶׁנָּשְׂאוּ נָשִׁים פִּקְּחוֹת--אַף עַל פִּי שֶׁנִּתְפַּקַּח הַחֵרֵשׁ וְנִשְׁתַּפָּה הַשּׁוֹטֶה, אֵין לִנְשֵׁיהֶם עֲלֵיהֶם כְּלוּם; רָצוּ לְקַיְּמָן אַחַר שֶׁהִבְרִיאוּ, יֵשׁ לָהֶן כְּתֻבָּה מֵאָה.&nbsp; וְאִם בֵּית דִּין הֶם שֶׁהִשִּׂיאוּ הַחֵרֵשׁ, וְכָתְבוּ לָהּ כְּתֻבָּה עַל נְכָסָיו--נוֹטֶלֶת כָּל מַה שֶׁכָּתְבוּ לָהּ בֵּית דִּין; אֲבָל הַשּׁוֹטֶה, אֵין בֵּית דִּין מַשִּׂיאִין אוֹתוֹ--בִּמְקוֹם שְׁאֵין תַּקָּנַת חֲכָמִים עוֹמֶדֶת, לֹא תִקְּנוּ לוֹ נִשּׂוּאִין.</p>

<p><b>יא,ח</b>&nbsp;&nbsp;וְכֵן קָטָן--לֹא תִקְּנוּ לוֹ חֲכָמִים נִשּׂוּאִין, הוֹאִיל וְסוֹפוֹ לָבוֹא לִידֵי נִשּׂוּאִין גְּמוּרִין; וּמִפְּנֵי מַה תִּקְּנוּ נִשּׂוּאִין לַקְּטַנָּה, וְאַף עַל פִּי שְׁהִיא בָּאָה לִידֵי נִשּׂוּאִין גְּמוּרִין--כְּדֵי שֶׁלֹּא יִנְהֲגוּ בָּהּ מִנְהַג הֶפְקֵר.&nbsp; וְאֵין מַשִּׂיאִין אֶת הַקָּטָן, עַד שֶׁבּוֹדְקִין אוֹתוֹ וְיִוָּדַע שֶׁהֵבִיא סִימָנִין.</p>

<p><b>יא,ט</b>&nbsp;&nbsp;[ז] קָטָן, אַפִלּוּ בֶּן תֵּשַׁע שָׁנִים וְיוֹם אֶחָד, שֶׁנָּשָׂא אִשָּׁה--אֵין לָהּ כְּתֻבָּה; וְאִם הִגְדִּיל וְקִיְּמָהּ אַחַר שֶׁהִגְדִּיל, יֵשׁ לָהּ עִיקַר כְּתֻבָּה מָנֶה.&nbsp; וְכֵן גֵּר שֶׁנִּתְגַּיַּר, הוּא וְאִשְׁתּוֹ--כְּתֻבָּתָהּ מָנֶה, שֶׁעַל מְנָת כֵּן קִיְּמָהּ.</p>

<p><b>יא,י</b>&nbsp;&nbsp;[ח] כָּל בְּתוּלָה שֶׁכְּתֻבָּתָהּ מָאתַיִם, יֵשׁ לָהּ טְעָנַת בְּתוּלִים; וְכָל שֶׁכְּתֻבָּתָהּ מֵאָה, אוֹ שֶׁלֹּא תִקְּנוּ לָהּ חֲכָמִים כְּתֻבָּה--אֵין לָהּ טְעָנַת בְּתוּלִים.&nbsp; וְהַמִּתְיַחֵד עִם אֲרוּסָתוֹ קֹדֶם נִשּׂוּאִין, אֵין לוֹ טְעָנַת בְּתוּלִים.</p>

<p><b>יא,יא</b>&nbsp;&nbsp;[ט] וּמַה הִיא טְעָנַת בְּתוּלִים--זֶה שֶׁנָּשָׂא בְּתוּלָה שֶׁחֶזְקָתָהּ שְׁהִיא בְּתוּלָה, וְטוֹעֵן וְאוֹמֵר, לֹא מְצָאתִיהָ בְּתוּלָה.&nbsp; וּשְׁנֵי סִימָנִין הֶן לַבְּתוּלִים--הָאֶחָד, דָּמִים שֶׁשּׁוֹתְתִין מִמֶּנָּה; וְהַשֵּׁנִי, הַדֹּחַק שֶׁיִּמְצָא בָּהּ בְּבִיאָה רִאשׁוֹנָה בְּשָׁעַת הַתַּשְׁמִישׁ.</p>

<p><b>יא,יב</b>&nbsp;&nbsp;[י] הַנּוֹשֵׂא אֶת הַבְּתוּלָה שֶׁכְּתֻבָּתָהּ מָאתַיִם, וְטָעַן וְאָמַר לֹא מְצָאתִיהָ בְּתוּלָה--שׁוֹאֲלִין אוֹתָהּ:&nbsp; אִם אָמְרָה אֱמֶת הוּא לֹא מְצָאַנִי בְּתוּלָה, מִפְּנֵי שֶׁנָּפַלְתִּי וְהִכַּנִי עֵץ אוֹ קַרְקָע וְהָלְכוּ בְּתוּלַי--הֲרֵי זוֹ נֶאֱמֶנֶת, וְתַחְזֹר כְּתֻבָּתָהּ לְמָנֶה.&nbsp; אַף עַל פִּי שְׁהוּא טוֹעֵן וְאוֹמֵר, שֶׁמֶּא אִישׁ בָּא עָלַיִךְ וְאֵין לִיךְ כְּלוּם--אֵין מַשְׁגִּיחִין בִּטְעָנָתוֹ; וְיֵשׁ לוֹ לְהַחְרִים סְתָם, שֶׁלֹּא בָא עָלֶיהָ אִישׁ, שְׁאֵין הַדָּבָר לוֹ וַדַּאי.</p>

<p><b>יא,יג</b>&nbsp;&nbsp;[יא] אָמְרָה הִיא אֱמֶת אָמַר שֶׁלֹּא מְצָאַנִי בְּתוּלָה, וְאִישׁ בָּא עָלַי בְּאֹנֶס אַחַר שֶׁנִּתְאָרַסְתִּי לוֹ--הֲרֵי זוֹ נֶאֱמֶנֶת, וּכְתֻבָּתָהּ מָאתַיִם כְּמוֹת שֶׁהָיְתָה; וְאִם טָעַן וְאָמַר, שֶׁמֶּא עַד שֶׁלֹּא אֵרַסְתִּיךְ נֶאֱנַסְתְּ וּמֶקָּחִי מֶקַּח טְעוּת, אוֹ אַחַר שֶׁאֵרַסְתִּיךְ נִבְעַלְתְּ בִּרְצוֹנֵךְ--הֲרֵי זֶה מַחְרִים סְתָם, עַל מִי שֶׁטּוֹעֵן שֶׁקֶר כְּדֵי לְחַיְּבֵנִי מָמוֹן שְׁאֵינִי חַיָּב בּוֹ.</p>

<p><b>יא,יד</b>&nbsp;&nbsp;[יב] טָעַן וְאָמַר, לֹא מְצָאתִיהָ בְּתוּלָה, וְהִיא אוֹמֶרֶת, לֹא בָא עָלַי וַעֲדַיִן בְּתוּלָה אֲנִי--בּוֹדְקִין אוֹתָהּ, אוֹ חוֹזֵר וּבוֹעֵל בִּפְנֵי עֵדִים.</p>

<p><b>יא,טו</b>&nbsp;&nbsp;אָמְרָה, בָּא עָלַי וּבְתוּלָה מְצָאַנִי כְּכָל הַבְּתוּלוֹת, וְשֶׁקֶר הוּא טוֹעֵן--שׁוֹאֲלִין אוֹתוֹ וְאוֹמְרִין לוֹ, מַה הָיָה הַדָּבָר עַד שֶׁאָמַרְתָּ אֵינָהּ בְּתוּלָה:&nbsp; אִם אָמַר מִפְּנֵי שֶׁלֹּא מָצָאתִי דָּם--בּוֹדְקִין בְּמִשְׁפַּחְתָּהּ שֶׁמֶּא אֵין לָהֶם דָּם כְּלָל, לֹא דָּם נִדָּה וְלֹא דָּם בְּתוּלִים; אִם נִמְצְאוּ כֻּלָּן כֵּן, הֲרֵי זוֹ בְּחֶזְקָתָהּ.&nbsp; לֹא נִמְצְאוּ בְּנֵי מִשְׁפַּחְתָּהּ כֵּן--בּוֹדְקִין אוֹתָהּ, שֶׁמֶּא חֹלִי גָּדוֹל יֵשׁ בָּהּ שֶׁיִּבַּשׁ לַחְלוּחִית הָאֵבָרִים, אוֹ שֶׁמֶּא הָיְתָה מִתְעַנָּה בְּרָעָב.&nbsp; וּמְרַטֵּבִין אוֹתָהּ וּמַאֲכִילִין אוֹתָהּ וּמַשְׁקִין אוֹתָהּ עַד שֶׁתַּבְרִיא, וְתִבָּעֵל שְׁנִיָּה, וְנִרְאֶה אִם תּוֹצִיא דָּם, אִם לָאו.&nbsp; וְאִם אֵין שָׁם לֹא חֹלִי, וְלֹא רָעָב, וְלֹא כַּיּוֹצֶא בּוֹ--הֲרֵי זוֹ טְעָנַת בְּתוּלִים; אַף עַל פִּי שֶׁמָּצָא דֹּחַק בְּעֵת הַתַּשְׁמִישׁ, הוֹאִיל וְלֹא יָצָא דָּם, אֵין כָּאן בְּתוּלִים--שֶׁכָּל בְּתוּלָה, יֵשׁ לָהּ דָּם, בֵּין קְטַנָּה בֵּין נַעֲרָה בֵּין בּוֹגֶרֶת, אֵלָא מִפְּנֵי הַחֹלִי כְּמוֹ שֶׁאָמַרְנוּ.</p>

<p><b>יא,טז</b>&nbsp;&nbsp;וְאִם אָמַר, מִפְּנֵי שֶׁלֹּא מָצָאתִי דֹּחַק, אֵלָא פֶּתַח פָּתוּחַ מָצָאתִי--שׁוֹאֲלִין עַל שְׁנוֹתֶיהָ:&nbsp; שֶׁמֶּא בּוֹגֶרֶת הִיא--שֶׁרֹב הַבּוֹגְרוֹת, אֵין לָהֶן דֹּחַק שֶׁמַּרְגִּישִׁין בּוֹ הַרְבֵּה, שֶׁהֲרֵי גָּדְלָה וְנִתְרַפּוּ אֵבָרֶיהָ, וְכָלוּ בְּתוּלֶיהָ.&nbsp; וְאִם לֹא בָגְרָה עֲדַיִן--אוֹמְרִין לוֹ, שֶׁמֶּא הִטֵּיתָה אוֹ בָּעַלְתָ בְּנַחַת הַרְבֵּה, וּלְפִיכָּךְ לֹא הִרְגַּשְׁתָּ בְּדֹחַק; אִם אָמַר, לֹא כִי אֵלָא וַדַּאי פֶּתַח פָּתוּחַ הָיָה--הֲרֵי זוֹ טְעָנַת בְּתוּלִים לְכָל בְּתוּלָה שֶׁלֹּא בָגְרָה, בֵּין קְטַנָּה בֵּין נַעֲרָה, בֵּין בְּרִיאָה בֵּין חוֹלָה:&nbsp; שֶׁכָּל נַעֲרָה בְּתוּלָה, פִּתְחָהּ סָתוּם הוּא; וְאַף עַל פִּי שֶׁיָּצָא הַדָּם, הוֹאִיל וּמָצָא פֶּתַח פָּתוּחַ, אֵין כָּאן בְּתוּלִים.</p>

<p><b>יא,יז</b>&nbsp;&nbsp;[יג] יֵשׁ גְּאוֹנִים שֶׁהוֹרוּ שֶׁהַבּוֹגֶרֶת, אֵין לָהּ טְעָנַת דָּמִים, וְיֵשׁ לָהּ טְעָנַת פֶּתַח פָּתוּחַ.&nbsp; וְאֵין דֶּרֶךְ הַתַּלְמוּד מַרְאֶה דָּבָר זֶה, וּטְעוּת הָיְתָה בְּנֻסְחָאוֹת שֶׁלָּהֶם; וּכְבָר בָּדַקְתִּי עַל סְפָרִים רַבִּים וְקַדְמוֹנִים, וּמָצָאתִי שֶׁהַדָּבָר כְּמוֹ שֶׁאָמַרְנוּ, שְׁאֵין לַבּוֹגֶרֶת אֵלָא טְעָנַת דָּמִים, בִּלְבָד.</p>

<p><b>יא,יח</b>&nbsp;&nbsp;[יד] חֲכָמִים, הֶם שֶׁתִּקְּנוּ עִיקַר כְּתֻבָּה לָאִשָּׁה; וְהֶם הִתְקִינוּ וְאָמְרוּ שֶׁכָּל הַטּוֹעֵן טְעָנַת בְּתוּלִים, וְהָאִשָּׁה מַכְחֶשֶׁת אוֹתוֹ--נֶאֱמָן, וְעָלֶיהָ לְהָבִיא רְאָיָה, לֹא עַל הָאִישׁ:&nbsp; שֶׁחֲזָקָה הִיא שְׁאֵין אָדָם טוֹרֵחַ בִּסְעוֹדָה, וּמַפְסִידָהּ וְהוֹפֵךְ שִׂמְחָתוֹ אֵבֶל.&nbsp; [טו] וְעַד מָתַי יֵשׁ לוֹ לִטְעֹן טְעָנַת בְּתוּלִים--אִם נִסְתְּרָה, מִיָּד; וְאִם לֹא נִסְתְּרָה, אַפִלּוּ לְאַחַר שְׁלוֹשִׁים יוֹם.</p>

<p><b>יא,יט</b>&nbsp;&nbsp;[טז] הוֹרוּ כָּל הַגְּאוֹנִים שֶׁזֶּה שֶׁאָמְרוּ חֲכָמִים שְׁהוּא נֶאֱמָן אִם הִכְחִישַׁתּוּ, לְהַפְסִידָהּ עִיקַר כְּתֻבָּה; אֲבָל הַתּוֹסֶפֶת יֵשׁ לָהּ, אֵלָא אִם כֵּן נוֹדַע בִּרְאָיָה בְּרוּרָה שֶׁהָיְתָה בְּעוּלָה, אוֹ שֶׁהוֹדָת לוֹ שְׁהִיא בְּעוּלָה קֹדֶם שֶׁתִּתְאָרַס וְהִטְעַתּוּ.&nbsp; לְפִיכָּךְ יֵשׁ לוֹ לְהַשְׁבִּיעָהּ בִּנְקִיטַת חֵפֶץ, כְּדִין כָּל הַנִּשְׁבָּעִין וְנוֹטְלִין, וְאַחַר כָּךְ תִּגְבֶּה הַתּוֹסֶפֶת.&nbsp; וְאֵין לָהּ הִיא לְהַשְׁבִּיעוֹ שֶׁלֹּא מְצָאָהּ בְּתוּלָה, וְאַחַר כָּךְ תַּפְסִיד עִיקַר כְּתֻבָּה, שֶׁחֲזָקָה הִיא שְׁאֵין אָדָם טוֹרֵחַ בִּסְעוֹדָה, וּמַפְסִידָהּ; וְיֵשׁ לָהּ לְהַחְרִים סְתָם, עַל מִי שֶׁטּוֹעֵן עָלֶיהָ שֶׁקֶר.</p>

<p><b>יא,כ</b>&nbsp;&nbsp;[יז] הֲרֵי שֶׁרָצָה לְקַיְּמָהּ אַחַר שֶׁהִפְסִידָהּ עִיקַר כְּתֻבָּתָהּ--חוֹזֵר וְכוֹתֵב לָהּ מֵאָה, לְפִי שֶׁאָסוּר לָאָדָם לִשְׁהוֹת עִם אִשְׁתּוֹ שָׁעָה אַחַת בְּלֹא כְּתֻבָּה, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת אִישׁוּת פֵּרֶק יב</h2>

<p><b>יב,א</b>&nbsp;&nbsp;כְּשֶׁנּוֹשֵׂא אָדָם אִשָּׁה, בֵּין בְּתוּלָה בֵּין בְּעוּלָה, בֵּין גְּדוֹלָה בֵּין קְטַנָּה, אַחַת בַּת יִשְׂרָאֵל וְאַחַת הַגִּיּוֹרֶת אוֹ הַמְּשֻׁחְרֶרֶת--יִתְחַיַּב לָהּ בַּעֲשָׂרָה דְּבָרִים, וְיִזְכֶּה בְּאַרְבָּעָה דְּבָרִים.&nbsp; [ב] וְהָעֲשָׂרָה:&nbsp; שְׁלוֹשָׁה מֵהֶן מִן הַתּוֹרָה; וְאֵלּוּ הֶן, "שְׁאֵרָהּ כְּסוּתָהּ וְעֹנָתָהּ" (שמות כא,י).&nbsp; "שְׁאֵרָהּ", אֵלּוּ מְזוֹנוֹתֶיהָ; "כְּסוּתָהּ", כְּמַשְׁמָעָהּ; "עֹנָתָהּ", לָבוֹא עָלֶיהָ כְּדֶרֶךְ כָּל הָאָרֶץ.</p>

<p><b>יב,ב</b>&nbsp;&nbsp;וְהַשִׁבְעָה מִדִּבְרֵי סוֹפְרִים, וְכֻלָּן תְּנָאי בֵּית דִּין הֶם.&nbsp; הָאֶחָד מֵהֶם, עִיקַר הַכְּתֻבָּה; וְהַשְּׁאָר הֶם הַנִּקְרָאִין תְּנָאיֵי כְּתֻבָּה, וְאֵלּוּ הֶן--לְרַפּוֹתָהּ אִם חָלְתָה, וְלִפְדּוֹתָהּ אִם נִשְׁבָּת, וּלְקָבְרָהּ כֶּשֶּׁתָמוּת, וְלִהְיוֹת נִזֹּנֶת מִנְּכָסָיו וְיוֹשֶׁבֶת בְּבֵיתוֹ אַחַר מוֹתוֹ כָּל זְמָן אַלְמְנוּתָהּ, וְלִהְיוֹת בְּנוֹתֶיהָ מִמֶּנּוּ נִזּוֹנוֹת אַחֲרֵי מוֹתוֹ עַד שֶׁיִּתְאָרְסוּ, וְלִהְיוֹת בָּנֶיהָ הַזְּכָרִים מִמֶּנּוּ יוֹרְשִׁין כְּתֻבָּתָהּ יוֹתֵר עַל חֶלְקָם בַּיְּרֻשָּׁה שֶׁעִם אֲחֵיהֶם מֵאִשָּׁה אַחֶרֶת.</p>

<p><b>יב,ג</b>&nbsp;&nbsp;וְהָאַרְבָּעָה שֶׁזּוֹכֶה בָּהֶן, כֻּלָּם מִדִּבְרֵי סוֹפְרִים; וְאֵלּוּ הֶן--לִהְיוֹת מַעֲשֵׂה יָדֶיהָ שֶׁלּוֹ, וְלִהְיוֹת מְצִיאָתָהּ שֶׁלּוֹ, וְשֶׁיִּהְיֶה אוֹכֵל פֵּרוֹת כָּל נְכָסֶיהָ בְּחַיֶּיהָ, וְאִם מֵתָה בְּחַיָּיו יִירָשֶׁנָּה; וְהוּא קוֹדֵם לְכָל אָדָם בַּיְּרֻשָּׁה.</p>

<p><b>יב,ד</b>&nbsp;&nbsp;וְעוֹד תִּקְּנוּ חֲכָמִים שֶׁיִּהְיוּ מַעֲשֵׂה יְדֵי הָאִשָּׁה כְּנֶגֶד מְזוֹנוֹתֶיהָ, וּפִדְיוֹנָהּ כְּנֶגֶד אֲכִילַת פֵּרוֹת נְכָסֶיהָ, וּקְבוּרָתָהּ כְּנֶגֶד יְרֻשָּׁתוֹ לִכְתֻבָּתָהּ.&nbsp; לְפִיכָּךְ אִם אָמְרָה הָאִשָּׁה, אֵינִי נִזֹּנֶת וְאֵינִי עוֹשָׂה--שׁוֹמְעִין לָהּ, וְאֵין כּוֹפִין אוֹתָהּ; אֲבָל אִם אָמַר הַבַּעַל, אֵינִי זָנֵךְ וְאֵינִי נוֹטֵל כְּלוּם מִמַּעֲשֵׂה יָדַיִךְ--אֵין שׁוֹמְעִין לוֹ, שֶׁמֶּא לֹא יַסְפִּיק לָהּ מַעֲשֵׂה יָדֶיהָ בִּמְזוֹנוֹתֶיהָ.&nbsp; וּמִפְּנֵי זֶה, יֵחָשְׁבוּ הַמְּזוֹנוֹת מִתְּנָאיֵי הַכְּתֻבָּה.</p>

<p><b>יב,ה</b>&nbsp;&nbsp;כָּל הַדְּבָרִים הָאֵלּוּ--אַף עַל פִּי שֶׁלֹּא נִכְתְּבוּ בִּשְׁטָר כְּתֻבָּתָהּ, וְאַפִלּוּ לֹא כָתְבוּ כְּתֻבָּה עֲדַיִן, אֵלָא נָשָׂא סְתָם--כֵּיוָן שֶׁנָּשָׂא, זָכָה הַבַּעַל בָּאַרְבָּעָה דְּבָרִים שֶׁלּוֹ, וְזָכָת הָאִשָּׁה בַּעֲשָׂרָה דְּבָרִים שֶׁלָּהּ, וְאֵינָן צְרִיכִין לְפָרַשׁ.</p>

<p><b>יב,ו</b>&nbsp;&nbsp;הִתְנָה הַבַּעַל שֶׁלֹּא יִתְחַיַּב בְּאֶחָד מִן הַדְּבָרִים שְׁהוּא חַיָּב בָּהֶן, אוֹ שֶׁהִתְנָת הָאִשָּׁה שֶׁלֹּא יִזְכֶּה הַבַּעַל בְּאֶחָד מִן הַדְּבָרִים שְׁהוּא זוֹכֶה בָּהֶם--הַתְּנָאי קַיָּם:&nbsp; חוּץ מִשְּׁלוֹשָׁה דְּבָרִים, שְׁאֵין הַתְּנָאי מוֹעִיל בָּהֶן, וְכָל הַמַּתְנֶה עֲלֵיהֶן, תְּנָאוֹ בָּטֵל; וְאֵלּוּ הֶן--עוֹנָתָהּ, וְעִיקַר כְּתֻבָּתָהּ, וִירֻשָּׁתָהּ.</p>

<p><b>יב,ז</b>&nbsp;&nbsp;כֵּיצַד:&nbsp; הִתְנָה עִם הָאִשָּׁה שְׁאֵין לָהּ עָלָיו עוֹנָה, תְּנָאוֹ בָּטֵל וְחַיָּב בְּעוֹנָתָהּ--שֶׁהֲרֵי הִתְנָה עַל מַה שֶׁכָּתוּב בַּתּוֹרָה, וְאֵינוּ תְּנָאי מָמוֹן.&nbsp; [ח] הִתְנָה עִמָּהּ לִפְחֹת מֵעִיקַר כְּתֻבָּתָהּ, אוֹ שֶׁכָּתַב לָהּ מָאתַיִם אוֹ מֵאָה עִיקַר כְּתֻבָּה, וְכָתְבָה לוֹ שֶׁנִּתְקַבְּלָה מֵהֶן כָּךְ וְכָּךְ, וְהִיא לֹא נִתְקַבְּלָה--תְּנָאוֹ בָּטֵל:&nbsp; שֶׁכָּל הַפּוֹחֵת לַבְּתוּלָה מִמָּאתַיִם וְלָאַלְמָנָה מִמָּנֶה, הֲרֵי זוֹ בְּעִילַת זְנוּת.</p>

<p><b>יב,ח</b>&nbsp;&nbsp;[ט] הִתְנָת עִמּוֹ, אַחַר שֶׁנְּשָׂאָהּ, שֶׁלֹּא יִירָשֶׁנָּה--תְּנָאָהּ בָּטֵל, וְאַף עַל פִּי שֶׁיְּרֻשַּׁת הַבַּעַל מִדִּבְרֵי סוֹפְרִים:&nbsp; עָשׂוּ חִזּוּק לְדִבְרֵיהֶם כְּשֶׁלַּתּוֹרָה, וְכָל תְּנָאי שֶׁבַּיְּרֻשָּׁה בָּטֵל, אַף עַל פִּי שְׁהוּא מָמוֹן, שֶׁנֶּאֱמָר בָּהּ "לְחֻקַּת מִשְׁפָּט" (במדבר כז,יא).&nbsp; וּבִשְׁאָר הַדְּבָרִים, תְּנָאוֹ קַיָּם--כְּגוֹן שֶׁהִתְנָה עִמָּהּ שְׁאֵין לָהּ שְׁאֵר וּכְסוּת, עַל מְנָת שֶׁלֹּא יֹאכַל פֵּרוֹת נְכָסֶיהָ; וְכָל כַּיּוֹצֶא בְּזֶה, תְּנָאוֹ קַיָּם.</p>

<p><b>יב,ט</b>&nbsp;&nbsp;[י] כַּמָּה מְזוֹנוֹת פּוֹסְקִין לָאִשָּׁה:&nbsp; פּוֹסְקִין לָהּ לֶחֶם מְזוֹן שְׁתֵּי סְעוֹדוֹת בְּכָל יוֹם, סְעוֹדָה בֵּינוֹנִית שֶׁלְּכָל אָדָם בְּאוֹתָהּ הָעִיר שְׁאֵינוּ לֹא חוֹלֶה וְלֹא גַּרְגְּרָן; וּמֵאוֹתוֹ מַאֲכָל שֶׁלְּאַנְשֵׁי אוֹתָהּ הָעִיר, אִם חִטִּים חִטִּים, וְאִם שְׂעוֹרִים שְׂעוֹרִים, וְכֵן אֹרֶז אוֹ דֹּחַן, אוֹ מִשְּׁאָר מִינִין שֶׁנָּהֲגוּ בָּהֶן.&nbsp; וּפוֹסְקִין לָהּ פַּרְפֶּרֶת לֶאֱכֹל בָּהּ הַפַּת, כְּגוֹן קָטְנָיוֹת אוֹ יְרָקוֹת וְכַיּוֹצֶא בָּהֶן; וְשֶׁמֶן לַאֲכִילָה, וְשֶׁמֶן לְהַדְלָקַת הַנֵּר, וּפֵרוֹת; וּמְעַט יַיִן לִשְׁתּוֹת, אִם הָיָה מִנְהַג הַמָּקוֹם שֶׁיִּשְׁתּוּ הַנָּשִׁים יַיִן.</p>

<p><b>יב,י</b>&nbsp;&nbsp;וּפוֹסְקִין לָהּ שָׁלוֹשׁ סְעוֹדוֹת בַּשַּׁבָּת, וּבָשָׂר אוֹ דָּגִים כְּמִנְהַג הַמָּקוֹם.&nbsp; וְנוֹתֵן לָהּ בְּכָל שַׁבָּת וְשַׁבָּת, מָעָה כֶּסֶף לִצְרָכֶיהָ, כְּגוֹן לְכִבּוּס אוֹ לְמֶרְחֵץ, וְכַיּוֹצֶא בָּהֶן.</p>

<p><b>יב,יא</b>&nbsp;&nbsp;בַּמֶּה דְּבָרִים אֲמוּרִים, בְּעָנִי שֶׁבְּיִשְׂרָאֵל.&nbsp; אֲבָל אִם הָיָה עָשִׁיר, הַכֹּל לְפִי עָשְׁרוֹ; אַפִלּוּ הָיָה מְמוֹנוֹ רָאוּי לוֹ שֶׁיַּעֲשֶׂה לָהּ כַּמָּה תַּבְשִׁילֵי בָּשָׂר בְּכָל יוֹם, כּוֹפִין אוֹתוֹ וּפוֹסְקִין לָהּ מְזוֹנוֹת כְּפִי מְמוֹנוֹ.&nbsp; וְאִם הָיָה עָנִי בְּיוֹתֵר, וְאֵינוּ יָכוֹל לִתֵּן לָהּ וְאַפִלּוּ לֶחֶם שְׁהִיא צְרִיכָה לוֹ--כּוֹפִין אוֹתוֹ לְהוֹצִיא; וְתִהְיֶה כְּתֻבָּתָהּ חוֹב עָלָיו, עַד שֶׁתִּמְצָא יָדוֹ וְיִתֵּן.</p>

<p><b>יב,יב</b>&nbsp;&nbsp;בַּעַל שֶׁרָצָה לִתֵּן לְאִשְׁתּוֹ מְזוֹנוֹתֶיהָ הָרְאוּיוֹת לָהּ, וְתִהְיֶה אוֹכֶלֶת וְשׁוֹתָה לְעַצְמָהּ, וְהוּא אוֹכֵל וְשׁוֹתֶה לְעַצְמוֹ--הָרְשׁוּת בְּיָדוֹ:&nbsp; וּבִלְבָד שֶׁיֹּאכַל עִמָּהּ, מִלֵּילֵי שַׁבָּת לְלֵילֵי שַׁבָּת.</p>

<p><b>יב,יג</b>&nbsp;&nbsp;הָאִשָּׁה שֶׁפָּסְקוּ לָהּ מְזוֹנוֹת וְהוֹתִירוּ, הַמּוֹתָר לַבַּעַל.&nbsp; הָיָה בַּעְלָהּ כּוֹהֵן--אֵינוּ נוֹתֵן לָהּ כָּל מְזוֹנוֹתֶיהָ תְּרוּמָה, מִפְּנֵי שֶׁטֹּרַח גָּדוֹל הוּא לָהּ לְשָׁמְרָן מִדָּבָר הַמְּטַמְּאָן לְאָכְלָן בְּטַהְרָה; אֵלָא נוֹתֵן לָהּ מֶחְצָה חֻלִּין, וּמֶחְצָה תְּרוּמָה.</p>

<p><b>יב,יד</b>&nbsp;&nbsp;כְּשֵׁם שֶׁאָדָם חַיָּב בִּמְזוֹנוֹת אִשְׁתּוֹ, כָּךְ הוּא חַיָּב בִּמְזוֹנוֹת בָּנָיו וּבְנוֹתָיו הַקְּטַנִּים, עַד שֶׁיִּהְיוּ בְּנֵי שֵׁשׁ שָׁנִים.&nbsp; מִכָּאן וְאִלַּךְ, מַאֲכִילָן עַד שֶׁיִּגְדְּלוּ בְּתַקָּנַת חֲכָמִים; וְאִם לֹא רָצָה--גּוֹעֲרִין בּוֹ, וּמַכְלִימִין אוֹתוֹ, וּפוֹצְרִין בּוֹ.&nbsp; אִם לֹא רָצָה--מַכְרִיזִין עָלָיו בַּצִּבּוּר וְאוֹמְרִים, פְּלוֹנִי אַכְזָרִי הוּא וְאֵינוּ רוֹצֶה לָזוּן בָּנָיו, וַהֲרֵי הוּא פָּחוּת מֵעוֹף טָמֵא, שְׁהוּא זָן אֶת אֶפְרוֹחָיו.&nbsp; וְאֵין כּוֹפִין אוֹתוֹ לְזוּנָם, אַחַר שֵׁשׁ.</p>

<p><b>יב,טו</b>&nbsp;&nbsp;בַּמֶּה דְּבָרִים אֲמוּרִים, בְּאִישׁ שְׁאֵינוּ אָמוּד וְאֵין יָדוּעַ אִם הוּא רָאוּי לִתֵּן צְדָקָה אוֹ אֵינוּ רָאוּי; אֲבָל אִם הָיָה אָמוּד שֶׁיֵּשׁ לוֹ מָמוֹן הָרָאוּי לִתֵּן מִמֶּנּוּ צְדָקָה הַמַּסְפֶּקֶת לָהֶן--מוֹצִיאִין מִמֶּנּוּ בְּעַל כָּרְחוֹ מִשּׁוֹם צְדָקָה, וְזָנִין אוֹתָן עַד שֶׁיַּגְדִּילוּ.</p>

<p><b>יב,טז</b>&nbsp;&nbsp;מִי שֶׁהָלַךְ לִמְדִינָה אַחֶרֶת, וּבָאָה אִשְׁתּוֹ לְבֵית דִּין לִתְבֹּעַ מְזוֹנוֹת--שְׁלוֹשָׁה חֳדָשִׁים הָרִאשׁוֹנִים מִיּוֹם הֲלִיכָתוֹ, אֵין פּוֹסְקִין לָהּ בָּהֶן מְזוֹנוֹת:&nbsp; חֲזָקָה הִיא, שְׁאֵין אָדָם מַנִּיחַ בֵּיתוֹ רֵיקָן.&nbsp; מִכָּאן וְאִלַּךְ, פּוֹסְקִין לָהּ מְזוֹנוֹת; וְאִם הָיוּ לוֹ נְכָסִים--בֵּית דִּין יוֹרְדִין לִנְכָסָיו, וּמוֹכְרִין לִמְזוֹנוֹתֶיהָ.&nbsp; וְאֵין מְחַשְּׁבִין עִמָּהּ עַל מַעֲשֵׂה יָדֶיהָ, עַד שֶׁיָּבוֹא בַּעְלָהּ; אִם מָצָא שֶׁעָשָׂת, הֲרֵי זֶה שֶׁלּוֹ.</p>

<p><b>יב,יז</b>&nbsp;&nbsp;וְכֵן אִם לֹא עָמְדָה בַּדִּין, אֵלָא מָכְרָה לְעַצְמָהּ לִמְזוֹנוֹת--מִכְרָהּ קַיָּם; וְאֵינָהּ צְרִיכָה הַכְרָזָה, וְלֹא שְׁבוּעָה--עַד שֶׁיָּבוֹא בַּעְלָהּ, וְיִטְעֹן, אוֹ עַד שֶׁתָּבוֹא לִגְבּוֹת כְּתֻבָּתָהּ אַחַר מוֹתוֹ, מְגַלְגְּלִין עָלֶיהָ שֶׁלֹּא מָכְרָה אֵלָא לִמְזוֹנוֹת שְׁהִיא צְרִיכָה לָהֶן.</p>

<p><b>יב,יח</b>&nbsp;&nbsp;[יז] וּכְשֵׁם שֶׁבֵּית דִּין מוֹכְרִין לִמְזוֹן הָאִשָּׁה שֶׁהָלַךְ בַּעְלָהּ, כָּךְ מוֹכְרִין לִמְזוֹן בָּנָיו וּבְנוֹתָיו שְׁהֶן בְּנֵי שֵׁשׁ שָׁנִים אוֹ פָּחוּת; אֲבָל יָתֵר עַל שֵׁשׁ, אֵין זָנִין אוֹתָן מִנְּכָסָיו שֶׁלֹּא בְּפָנָיו, אַף עַל פִּי שְׁהוּא אָמוּד.&nbsp; וְכֵן מִי שֶׁנִּשְׁתַּטָּה--בֵּית דִּין יוֹרְדִין לִנְכָסָיו וּמוֹכְרִין, וְזָנִין אִשְׁתּוֹ וּבָנָיו וּבְנוֹתָיו שְׁהֶן בְּנֵי שֵׁשׁ אוֹ פָּחוּת, וּמְפַרְנְסִין אוֹתָן.</p>

<p><b>יב,יט</b>&nbsp;&nbsp;[יח] יֵשׁ מִן הַגְּאוֹנִים שֶׁהוֹרָה שְׁאֵין פּוֹסְקִין מְזוֹנוֹת לָאִשָּׁה שֶׁהָלַךְ בַּעְלָהּ אוֹ שֶׁמֵּת, עַד שֶׁיִּהְיֶה שְׁטָר כְּתֻבָּה יוֹצֶא מִתַּחַת יָדָהּ; וְאִם לֹא תוֹצִיא שְׁטָר כְּתֻבָּה, אֵין לָהּ מְזוֹנוֹת--שֶׁמֶּא נָטְלָה כְּתֻבָּתָהּ מִבַּעְלָהּ, אוֹ מָחֲלָה כְּתֻבָּתָהּ לוֹ, שְׁאֵין לָהּ מְזוֹנוֹת, כְּמוֹ שֶׁיִּתְבָּאַר.</p>

<p><b>יב,כ</b>&nbsp;&nbsp;וְיֵשׁ מִי שֶׁהוֹרָה שֶׁפּוֹסְקִין לָהּ בְּחֶזְקַת שֶׁלֹּא נָטְלָה וְלֹא מָחֲלָה, וְאֵין מַצְרִיכִין אוֹתָהּ לְהָבִיא כְּתֻבָּתָהּ.&nbsp; וּלְזֶה דַּעְתִּי נוֹטָה, בְּמִי שֶׁהָלַךְ בַּעְלָהּ, הוֹאִיל וְיֵשׁ לָהּ מְזוֹנוֹת מִן הַתּוֹרָה.&nbsp; אֲבָל אִם מֵת בַּעְלָהּ--אֵין לָהּ מְזוֹנוֹת, עַד שֶׁתָּבִיא כְּתֻבָּה:&nbsp; מִפְּנֵי שְׁהִיא אוֹכֶלֶת בְּתַקָּנַת חֲכָמִים; וְעוֹד, מִפְּנֵי שֶׁנִּזֹּנֶת מִנִּכְסֵי יוֹרְשִׁים, וּלְעוֹלָם טוֹעֲנִין לַיּוֹרֵשׁ.</p>

<p><b>יב,כא</b>&nbsp;&nbsp;[יט] הָלַךְ בַּעְלָהּ, וְלָוְתָה וְאָכְלָה--כְּשֶׁיָּבוֹא, חַיָּב לְשַׁלַּם.&nbsp; עָמַד אֶחָד מִדַּעַת עַצְמוֹ, וְזָנָהּ מִשֶּׁלּוֹ--אִם יָבוֹא הַבַּעַל--אֵינוּ חַיָּב לְשַׁלַּם לוֹ, וַהֲרֵי זֶה אִבַּד אֶת מָעוֹתָיו, מִפְּנֵי שֶׁלֹּא צִוָּהוּ לְזוּנָהּ, וְהִיא לֹא לָוְתָה מִמֶּנּוּ.&nbsp; [כ] הַבַּעַל שֶׁאָמַר לְאִשְׁתּוֹ בְּשָׁעָה שֶׁהָלַךְ, טְלִי מַעֲשֵׂה יָדַיִךְ בִּמְזוֹנוֹתַיִךְ--אֵין לָהּ מְזוֹנוֹת, שֶׁאִלּוּ לֹא רָצָת בְּדָבָר זֶה, וְלֹא סָמְכָה דַּעְתָּהּ, הָיָה לָהּ לְתָבְעוֹ, אוֹ לוֹמַר לוֹ אֵין מַעֲשֵׂה יָדַי מַסְפִּיקִין לִי.</p>

<p><b>יב,כב</b>&nbsp;&nbsp;[כא] הֲרֵי שֶׁעָמְדָה בַּדִּין וּפָסְקוּ לָהּ מְזוֹנוֹת וּמָכְרוּ בֵּית דִּין וְנָתְנוּ לָהּ, אוֹ שֶׁמָּכְרָה הִיא לְעַצְמָהּ, וּבָא הַבַּעַל וְטָעַן וְאָמַר, הִנַּחְתִּי לָהּ מְזוֹנוֹת--הֲרֵי זוֹ נִשְׁבַּעַת בִּנְקִיטַת חֵפֶץ, שֶׁלֹּא הִנִּיחַ לָהּ.&nbsp; לֹא תָבְעָה וְלֹא מָכְרָה, אֵלָא שָׁהָת עַד שֶׁבָּא, הוּא אוֹמֵר, הִנַּחְתִּי, וְהִיא אוֹמֶרֶת, לֹא הִנַּחְתָּ אֵלָא לָוִיתִי מִזֶּה וְנִתְפָּרְנַסְתִּי--נִשְׁבָּע שְׁבוּעַת הֶסֵּת שֶׁהִנִּיחַ לָהּ, וְנִפְטָר; וְיִשָּׁאֵר הַחוֹב עָלֶיהָ.</p>

<p><b>יב,כג</b>&nbsp;&nbsp;[כב] מָכְרָה מִטַּלְטְלִין וְאָמְרָה, בִּמְזוֹנוֹת מָכַרְתִּי, וְהוּא טוֹעֵן וְאוֹמֵר, מְזוֹנוֹת הִנַּחְתִּי--נִשְׁבַּעַת שְׁבוּעַת הֶסֵּת, שֶׁלֹּא הִנִּיחַ.&nbsp; הֲרֵי שֶׁלֹּא תָבְעָה, וְלֹא לָוְתָה וְלֹא מָכְרָה, אֵלָא דָּחֲקָה עַצְמָהּ בַּיּוֹם וּבַלַּיְלָה, וְעָשָׂת וְאָכְלָה--אֵין לָהּ כְּלוּם.</p>

<p><b>יב,כד</b>&nbsp;&nbsp;[כג] הַמַּדִּיר אֶת אִשְׁתּוֹ מִלֵּהָנוֹת לוֹ, בֵּין שֶׁפֵּרַשׁ עַד זְמָן פְּלוֹנִי, בֵּין שֶׁלֹּא פֵרַשׁ אֵלָא סְתָם--מַמְתִּינִין לוֹ שְׁלוֹשִׁים יוֹם:&nbsp; אִם תַּמּוּ יְמֵי נִדְרוֹ, אוֹ שֶׁלֹּא תַמּוּ וְהִתִּיר נִדְרוֹ--הֲרֵי מוּטָב; וְאִם לָאו--יוֹצִיא, וְיִתֵּן כְּתֻבָּה.&nbsp; וּבְאוֹתָן הַשְּׁלוֹשִׁים יוֹם, תִּהְיֶה הִיא עוֹשָׂה וְאוֹכֶלֶת; וְיִהְיֶה אֶחָד מֵחֲבֵרָיו, מְפַרְנֵס אוֹתָהּ דְּבָרִים שְׁהִיא צְרִיכָה לָהֶן, יָתֵר עַל מַעֲשֵׂה יָדֶיהָ, אִם אֵין מַעֲשֵׂה יָדֶיהָ מַסְפִּיקִין לַכֹּל.</p>

<p><b>יב,כה</b>&nbsp;&nbsp;[כד] הַמַּדִּיר אֶת אִשְׁתּוֹ, שֶׁלֹּא תִטְעֹם אֶחָד מִכָּל הַפֵּרוֹת--מַמְתִּינִין לוֹ שְׁלוֹשִׁים יוֹם; יָתֵר עַל כֵּן, יוֹצִיא וְיִתֵּן כְּתֻבָּה:&nbsp; אַפִלּוּ הִדִּירָהּ שֶׁלֹּא תִטְעֹם מַאֲכָל רָע, אַפִלּוּ הִדִּירָהּ מִמִּין שֶׁלֹּא אָכְלָה אוֹתוֹ מִיָּמֶיהָ--יוֹצִיא אַחַר שְׁלוֹשִׁים יוֹם, וְיִתֵּן כְּתֻבָּה.</p>

<p><b>יב,כו</b>&nbsp;&nbsp;נָדְרָה הִיא שֶׁלֹּא תֹאכַל אֶחָד מִכָּל הַפֵּרוֹת, וְקִיַּם לָהּ הוּא אֶת נִדְרָהּ, אוֹ שֶׁנָּדְרָה בְּנָזִיר, וְלֹא הֵפֵר לָהּ--אִם רָצָה שֶׁתֵּשֵׁב תַּחְתָּיו, וְלֹא תֹאכַל פֵּרוֹת אוֹ תִּהְיֶה נְזִירָה--תֵּשֵׁב; וְאִם אָמַר, אֵינִי רוֹצֶה בְּאִשָּׁה נַדְרָנִית--יוֹצִיא וְיִתֵּן כְּתֻבָּה, שֶׁהֲרֵי הָיָה בְּיָדוֹ לְהָפֵר וְהוּא קִיַּם לָהּ בִּרְצוֹנוֹ.
<br>&nbsp;</p>

<h2>הִלְכּוֹת אִישׁוּת פֵּרֶק יג</h2>

<p><b>יג,א</b>&nbsp;&nbsp;כַּמָּה הַכְּסוּת שְׁהוּא חַיָּב לִתֵּן לָהּ--בְּגָדִים שֶׁלַּחֲמִשִּׁים זוּז מִשָּׁנָה לְשָׁנָה, מִמַּטְבֵּעַ אוֹתָן הַיָּמִים, שֶׁנִּמְצְאוּ הַחֲמִשִּׁים, שִׁשָּׁה דֵּינָרִין וּרְבִיעַ דֵּינָר כֶּסֶף; נוֹתְנָן לָהּ חֲדָשִׁים בִּימוֹת הַגְּשָׁמִים, וְלוֹבֶשֶׁת בְּלָאוֹתֵיהֶן בִּימוֹת הַחַמָּה.&nbsp; וְהַשְּׁחָקִים, וְהֶם מוֹתַר הַכְּסוּת--הֲרֵי הֶן שֶׁלָּהּ, כְּדֵי שֶׁתִּתְכַּסֶּה בָּהֶם בִּימֵי נִדָּתָהּ.&nbsp; וְנוֹתֵן לָהּ חֲגוֹר לְמָתְנֶיהָ, וְכֻפָּח לְרֹאשָׁהּ; וּמַנְעָל, מִמּוֹעֵד לְמוֹעֵד.</p>

<p><b>יג,ב</b>&nbsp;&nbsp;בַּמֶּה דְּבָרִים אֲמוּרִים, בְּאוֹתָן הַיָּמִים וּבְאֶרֶץ יִשְׂרָאֵל.&nbsp; אֲבָל בִּשְׁאָר זְמַנִּים וּשְׁאָר הַמְּקוֹמוֹת, אֵין הַדָּמִים עִיקָר--יֵשׁ מְקוֹמוֹת שֶׁיִּהְיוּ הַבְּגָדִים שָׁם בְּיֹקֶר הַרְבֵּה, אוֹ בְּזוֹל הַרְבֵּה; אֵלָא הָעִיקָר שֶׁסּוֹמְכִין עָלָיו, שֶׁמְּחַיְּבִין אוֹתוֹ לִתֵּן לָהּ בְּגָדִים הָרְאוּיוֹת לָהּ לִימוֹת הַגְּשָׁמִים וְלִימוֹת הַחַמָּה, בְּפָחוּת שֶׁלּוֹבֶשֶׁת כָּל אִשָּׁה בַּעֲלַת בַּיִת שָׁם בְּאוֹתָהּ הַמְּדִינָה.</p>

<p><b>יג,ג</b>&nbsp;&nbsp;וּבִכְלַל הַכְּסוּת שְׁהוּא חַיָּב לָהּ, כְּלֵי בַּיִת וּמָדוֹר שֶׁיּוֹשֶׁבֶת בּוֹ.&nbsp; וּמַה הֶן כְּלֵי הַבַּיִת--מִטָּה מֻצַּעַת, וּמַפָּץ אוֹ מַחְצֶלֶת לֵישֵׁב עָלֶיהָ; וּכְלֵי אֲכִילָה וּשְׁתִיָּה, כְּגוֹן קְדֵרָה וּקְעָרָה וְכוֹס וּבַקְבּוּק וְכַיּוֹצֶא בָּהֶן.</p>

<p><b>יג,ד</b>&nbsp;&nbsp;וְהַמָּדוֹר שֶׁשּׂוֹכֵר לָהּ, בַּיִת שֶׁלְּאַרְבַּע אַמּוֹת עַל אַרְבַּע אַמּוֹת; וְתִהְיֶה רְחָבָה חוּצָה לוֹ, כְּדֵי לְהִשְׁתַּמַּשׁ בָּהּ, וְיִהְיֶה לוֹ בֵּית הַכִּסֵּא, חוּץ מִמֶּנּוּ.</p>

<p><b>יג,ה</b>&nbsp;&nbsp;[ד] וְכֵן מְחַיְּבִין אוֹתוֹ לִתֵּן לָהּ תַּכְשִׁיטֶיהָ, כְּגוֹן בִּגְדֵי צִבְעוֹנִין לְהַקִּיף עַל רֹאשָׁהּ וּפַדַּחְתָּהּ, וּפוּךְ וְסָרָק וְכַיּוֹצֶא בָּהֶן--כְּדֵי שֶׁלֹּא תִתְגַּנֶּה עָלָיו.</p>

<p><b>יג,ו</b>&nbsp;&nbsp;[ה] בַּמֶּה דְּבָרִים אֲמוּרִים, בְּעָנִי שֶׁבְּיִשְׂרָאֵל.&nbsp; אֲבָל בְּעָשִׁיר, הַכֹּל לְפִי עָשְׁרוֹ--אַפִלּוּ הָיָה רָאוּי לִקְנוֹת לָהּ כְּלֵי מֶשִׁי וְרִקְמָה וּכְלֵי זָהָב, כּוֹפִין אוֹתוֹ וְנוֹתֵן.&nbsp; וְכֵן הַמָּדוֹר, לְפִי עָשְׁרוֹ; וְהַתַּכְשִׁיט וּכְלֵי הַבַּיִת, הַכֹּל לְפִי עָשְׁרוֹ.&nbsp; וְאִם קָצְרָה יָדוֹ לִתֵּן לָהּ אַפִלּוּ כְּעָנִי שֶׁבְּיִשְׂרָאֵל, כּוֹפִין אוֹתוֹ לְהוֹצִיא; וְתִהְיֶה הַכְּתֻבָּה חוֹב עָלָיו, עַד שֶׁיַּעְשִׁיר.</p>

<p><b>יג,ז</b>&nbsp;&nbsp;[ו] וְלֹא הָאִשָּׁה בִּלְבָד, אֵלָא בָּנָיו וּבְנוֹתָיו הַקְּטַנִּים בְּנֵי שֵׁשׁ אוֹ פָּחוּת--חַיָּב לִתֵּן לָהֶם כְּסוּת הַמַּסְפֶּקֶת לָהֶם, וּכְלֵי תַּשְׁמִישׁ וּמָדוֹר לִשְׁכֹּן בּוֹ; וְאֵינוּ נוֹתֵן לָהֶם כְּפִי עָשְׁרוֹ, אֵלָא כְּפִי צָרְכָּן בִּלְבָד.&nbsp; זֶה הַכְּלָל:&nbsp; כָּל מִי שֶׁיֵּשׁ עָלָיו מְזוֹנוֹת, בֵּין בְּחַיָּיו בֵּין אַחַר מוֹתוֹ--יֵשׁ לוֹ כְּסוּת, וּכְלֵי בַּיִת, וּמָדוֹר; וְכָל שֶׁבֵּית דִּין מוֹכְרִין לִמְזוֹנוֹתָיו--כָּךְ מוֹכְרִין לִכְסוּתוֹ, וּכְלֵי בֵּיתוֹ, וּמְדוֹרוֹ.</p>

<p><b>יג,ח</b>&nbsp;&nbsp;[ז] הָאִשָּׁה שֶׁהָלַךְ בַּעְלָהּ, וּפָסְקוּ לָהּ בֵּית דִּין מְזוֹנוֹת וּכְסוּת וּכְלֵי בַּיִת וּשְׂכַר מָדוֹר--אֵין פּוֹסְקִין לָהּ תַּכְשִׁיט, שֶׁהֲרֵי אֵין לָהּ בַּעַל שֶׁתִּתְקַשַּׁט לוֹ; אֲבָל מִי שֶׁנִּשְׁתַּטָּה בַּעְלָהּ, אוֹ נִתְחָרַשׁ--פּוֹסְקִין לָהּ תַּכְשִׁיט.&nbsp; וְדִין הַבַּעַל עִם אִשְׁתּוֹ בִּטְעָנַת הַכְּסוּת וְהַכֵּלִים וּשְׂכַר הַבַּיִת, כְּדִינָם בִּטְעָנַת הַמְּזוֹנוֹת:&nbsp; אִם אָמַר הוּא, נָתַתִּי, וְהִיא אוֹמֶרֶת, לֹא נָתַתָּ--דִּין אֶחָד לַכֹּל.</p>

<p><b>יג,ט</b>&nbsp;&nbsp;[ח] הַמַּדִּיר אֶת אִשְׁתּוֹ שֶׁלֹּא תִתְקַשַּׁט בְּאֶחָד מִכָּל הַמִּינִין--בָּעֲנִיּוֹת, שָׁנָה אַחַת יְקַיַּם; יָתֵר עַל כֵּן--אוֹ יַתִּיר נִדְרוֹ, אוֹ יוֹצִיא וְיִתֵּן כְּתֻבָּה.&nbsp; וּבָעֲשִׁירוֹת, שְׁלוֹשִׁים יוֹם יְקַיַּם; יָתֵר עַל כֵּן--אוֹ יַתִּיר נִדְרוֹ, אוֹ יוֹצִיא וְיִתֵּן כְּתֻבָּה.</p>

<p><b>יג,י</b>&nbsp;&nbsp;[ט] הִדִּירָהּ שֶׁלֹּא תֵלֵךְ לַמֶּרְחֵץ--בַּכְּרָכִים, שַׁבָּת אַחַת; וּבַכְּפָרִים, שְׁתֵּי שַׁבָּתוֹת.&nbsp; שֶׁלֹּא תִנְעֹל מַנְעָל--בַּכְּפָרִים, שְׁלוֹשָׁה יָמִים; וּבַכְּרָכִים, מֵעֵת לְעֵת.&nbsp; יָתֵר עַל זֶה--אוֹ יַתִּיר נִדְרוֹ, אוֹ יוֹצִיא וְיִתֵּן כְּתֻבָּה.</p>

<p><b>יג,יא</b>&nbsp;&nbsp;[י] הִדִּירָהּ שֶׁלֹּא תִשְׁאַל וְשֶׁלֹּא תַשְׁאִיל מִכְּלֵי הַבַּיִת, שֶׁדֶּרֶךְ כָּל הַשְּׁכֵנוֹת לִשְׁאֹל אוֹתָן וּלְהַשְׁאִילָן--כְּגוֹן נַפָה וּכְבָרָה רֵחַיִם וְתַנּוּר וְכַיּוֹצֶא בָּהֶם--יַתִּיר נִדְרוֹ, אוֹ יוֹצִיא וְיִתֵּן כְּתֻבָּה:&nbsp; מִפְּנֵי שֶׁמַּשִּׂיאָהּ שֵׁם רָע בִּשְׁכוּנוֹתֶיהָ.</p>

<p><b>יג,יב</b>&nbsp;&nbsp;וְכֵן הִיא שֶׁנָּדְרָה שֶׁלֹּא תִשְׁאַל וְשֶׁלֹּא תַשְׁאִיל נַפָה וּכְבָרָה וְרֵחַיִם וְתַנּוּר וְכַיּוֹצֶא בָּהֶם, וְשֶׁלֹּא תֶאֱרֹג בְּגָדִים נָאִים לִבְנָהּ בִּמְקוֹם שֶׁדַּרְכָּן לֶאֱרֹג אוֹתָם לַבָּנִים--תֵּצֵא שֶׁלֹּא בִּכְתֻבָּה:&nbsp; מִפְּנֵי שֶׁמַּשִּׂיאַתּוּ שֵׁם רָע בִּשְׁכוּנוֹתָיו, שְׁהוּא כִּילַי.</p>

<p><b>יג,יג</b>&nbsp;&nbsp;[יא] מְקוֹמוֹת שֶׁדַּרְכָּן שֶׁלֹּא תֵצֵא אִשָּׁה בַּשּׁוּק בְּכֻפָּח שֶׁעַל רֹאשָׁהּ בִּלְבָד, עַד שֶׁיִּהְיֶה עָלֶיהָ רָדִיד הַחוֹפֶה אֶת כָּל גּוּפָהּ כְּמוֹ טְלִית--נוֹתֵן לָהּ בִּכְלַל הַכְּסוּת, רָדִיד הַפָּחוּת בְּכָל הָרְדִידִין; וְאִם הָיָה עָשִׁיר--נוֹתֵן לְפִי עָשְׁרוֹ, כְּדֵי שֶׁתֵּצֵא בּוֹ לְבֵית הָאֵבֶל אוֹ לְבֵית הַמִּשְׁתֶּה:&nbsp; לְפִי שֶׁכָּל אִשָּׁה יֵשׁ לָהּ לָצֵאת וְלֵילֵךְ לְבֵית אָבִיהָ לְבַקְּרוֹ, וּלְבֵית הָאֵבֶל וּלְבֵית הַמִּשְׁתֶּה לִגְמֹל חֶסֶד לְרֵעוֹתֶיהָ וְלִקְרוֹבוֹתֶיהָ, כְּדֵי שֶׁיָּבוֹאוּ הֶם לָהּ--שְׁאֵינָהּ בְּבֵית הַסֹּהַר, עַד שֶׁלֹּא תֵצֵא וְלֹא תָבוֹא.</p>

<p><b>יג,יד</b>&nbsp;&nbsp;אֲבָל גְּנָאי הוּא לָאִשָּׁה שֶׁתְּהֶא יוֹצְאָה תָּמִיד, פַּעַם בַּחוּץ פַּעַם בָּרְחוֹבוֹת; וְיֵשׁ לַבַּעַל לִמְנֹעַ אִשְׁתּוֹ מִזֶּה, וְלֹא יַנִּיחָהּ לָצֵאת אֵלָא כְּמוֹ פַּעַם אַחַת בְּחֹדֶשׁ אוֹ פַּעֲמַיִם בְּחֹדֶשׁ, כְּפִי הַצֹּרֶךְ:&nbsp; שְׁאֵין יֹפִי לָאִשָּׁה אֵלָא לֵישֵׁב בְּזָוִית בֵּיתָהּ, שֶׁכָּךְ כָּתוּב "כָּל-כְּבוּדָּה בַת-מֶלֶךְ פְּנִימָה" (תהילים מה,יד).</p>

<p><b>יג,טו</b>&nbsp;&nbsp;[יב] הַמַּדִּיר אֶת אִשְׁתּוֹ שֶׁלֹּא תֵלֵךְ לְבֵית אָבִיהָ--בִּזְמָן שְׁהֶן עִמָּהּ בָּעִיר, חֹדֶשׁ אֶחָד מַמְתִּינִין לוֹ; שְׁנַיִם, יוֹצִיא וְיִתֵּן כְּתֻבָּה.&nbsp; וּבִזְמָן שְׁהֶן בְּעִיר אַחֶרֶת, רֶגֶל אֶחָד מַמְתִּינִין לוֹ; שְׁנַיִם, יוֹצִיא וְיִתֵּן כְּתֻבָּה.</p>

<p><b>יג,טז</b>&nbsp;&nbsp;[יג] הַמַּדִּיר אֶת אִשְׁתּוֹ שֶׁלֹּא תֵלֵךְ לְבֵית הָאֵבֶל וּלְבֵית הַמִּשְׁתֶּה--אוֹ יַתִּיר נִדְרוֹ, אוֹ יוֹצִיא וְיִתֵּן כְּתֻבָּה:&nbsp; שֶׁזֶּה כְּמִי שֶׁאֲסָרָהּ בְּבֵית הַסֹּהַר, וְנָעַל בְּפָנֶיהָ.&nbsp; וְאִם הָיָה טוֹעֵן, מִפְּנֵי בְּנֵי אָדָם פְּרוּצִים שֶׁיֵּשׁ בְּאוֹתוֹ בֵּית הָאֵבֶל אוֹ בְּבֵית הַמִּשְׁתֶּה, וְהֻחְזְקוּ שָׁם פְּרוּצִים--שׁוֹמְעִין לוֹ.</p>

<p><b>יג,יז</b>&nbsp;&nbsp;[יד] הָאוֹמֵר לְאִשְׁתּוֹ, אֵין רְצוֹנִי שֶׁיָּבוֹאוּ לְבֵיתִי אָבִיךְ וְאִמֵּךְ אַחַיִךְ וְאַחְיוֹתַיִךְ--שׁוֹמְעִין לוֹ, וְתִהְיֶה הִיא הוֹלֶכֶת לָהֶם כְּשֶׁיֶּאְרַע לָהֶם דָּבָר; וְתֵלֵךְ לְבֵית אָבִיהָ פַּעַם בְּחֹדֶשׁ, וּבְכָל רֶגֶל וְרֶגֶל.&nbsp; וְלֹא יִכָּנְסוּ הֶם לָהּ, אֵלָא אִם אֵרַע לָהּ דָּבָר גָּדוֹל כְּגוֹן חֹלִי אוֹ לִידָה--שְׁאֵין כּוֹפִין אֶת הָאָדָם, שֶׁיִּכָּנְסוּ אֲחֵרִים לִרְשׁוּתוֹ.</p>

<p><b>יג,יח</b>&nbsp;&nbsp;וְכֵן הִיא שֶׁאָמְרָה, אֵין רְצוֹנִי שֶׁתִּכָּנֵס אֶצְלִי אִמְּךָ וְאָבִיךָ, וְאֵינִי שׁוֹכֶנֶת עִמָּהֶם בְּחָצֵר אַחַת, מִפְּנֵי שֶׁמְּרֵעִין לִי וּמְצֵרִין לִי--שׁוֹמְעִין לָהּ:&nbsp; שְׁאֵין כּוֹפִין אֶת הָאָדָם, שֶׁיֵּשְׁבוּ אֲחֵרִים עִמּוֹ בִּרְשׁוּתוֹ.</p>

<p><b>יג,יט</b>&nbsp;&nbsp;[טו] הָאִישׁ שֶׁאָמַר, אֵינִי דָּר בְּמָדוֹר זֶה, מִפְּנֵי שֶׁבְּנֵי אָדָם רָעִים אוֹ פְּרוּצִים אוֹ גּוֹיִים בִּשְׁכוּנָתִי, וַאֲנִי מִתְיָרֵא מֵהֶם--שׁוֹמְעִים לוֹ, אַף עַל פִּי שֶׁלֹּא הֻחְזְקוּ בִּפְרִיצוּת:&nbsp; שֶׁכָּךְ צִוּוּ חֲכָמִים, הַרְחֵק מִשָּׁכֵן רָע.&nbsp; וְאַפִלּוּ הָיָה הַמָּדוֹר שֶׁלָּהּ--מוֹצִיאָהּ מִמֶּנּוּ, וְשׁוֹכֵן בֵּין בְּנֵי אָדָם כְּשֵׁרִים.&nbsp; וְכֵן, הִיא שֶׁאָמְרָה כֵּן--אַף עַל פִּי שְׁהוּא אוֹמֵר, אֲנִי אֵינִי מַקְפִּיד עֲלֵיהֶם--שׁוֹמְעִין לָהּ:&nbsp; מִפְּנֵי שְׁהִיא אוֹמֶרֶת, אֵין רְצוֹנִי שֶׁיֵּצֵא עָלַי שֵׁם רָע בִּשְׁכוּנוֹת אֵלּוּ.</p>

<p><b>יג,כ</b>&nbsp;&nbsp;[טז] כָּל הַיִּשּׁוּב--אֲרָצוֹת אֲרָצוֹת הוּא, כְּגוֹן אֶרֶץ כְּנַעַן, וְאֶרֶץ מִצְרַיִם, וְאֶרֶץ תֵּימָן, וְאֶרֶץ כּוּשׁ, וְאֶרֶץ שִׁנְעָר, וְכַיּוֹצֶא בָּהֶן; וְכָל אֶרֶץ וְאֶרֶץ, מְדִינוֹת וּכְפָרִים.&nbsp; וְעָרֵי יִשְׂרָאֵל לְעִנְיַן נִשּׂוּאִין, שָׁלוֹשׁ אֲרָצוֹת הָיוּ--יְהוּדָה, וְעֵבֶר הַיַּרְדֵּן, וְהַגָּלִיל.</p>

<p><b>יג,כא</b>&nbsp;&nbsp;[יז] אִישׁ שֶׁהָיָה בְּאֶרֶץ מִן הָאֲרָצוֹת, וְנָשָׂא אִשָּׁה בְּאֶרֶץ אַחֶרֶת--כּוֹפִין אוֹתָהּ וְיוֹצְאָה עִמּוֹ לְאַרְצוֹ, אוֹ תֵּצֵא בְּלֹא כְּתֻבָּה, שֶׁעַל מְנָת כֵּן נְשָׂאָהּ, וְאַף עַל פִּי שֶׁלֹּא פֵרַשׁ.&nbsp; אֲבָל הַנּוֹשֵׂא אִשָּׁה בְּאַחַת מִן הָאֲרָצוֹת, וְהוּא מֵאַנְשֵׁי אוֹתָהּ הָאָרֶץ--אֵינוּ יָכוֹל לְהוֹצִיאָהּ לְאֶרֶץ אַחֶרֶת; אֲבָל מוֹצִיאָהּ מִמְּדִינָה לִמְדִינָה, אוֹ מִכְּפָר לִכְפָר בְּאוֹתָהּ הָאָרֶץ.</p>

<p><b>יג,כב</b>&nbsp;&nbsp;וְאֵינוּ יָכוֹל לְהוֹצִיאָהּ לֹא מִמְּדִינָה לִכְפָר, וְלֹא מִכְּפָר לִמְדִינָה, שֶׁיֵּשׁ דְּבָרִים שֶׁיְּשִׁיבַת הַמְּדִינָה טוֹבָה לָהֶם, וְיֵשׁ דְּבָרִים שֶׁיְּשִׁיבַת הַכְּפָרִים טוֹבָה לָהֶם.&nbsp; [יח] וּכְשֶׁמּוֹצִיאָהּ מִמְּדִינָה לִמְדִינָה, אוֹ מִכְּפָר לִכְפָר בְּאוֹתָהּ הָאָרֶץ--אֵינוּ מוֹצִיאָהּ לֹא מִנָּוֶה יָפֶה לְנָוֶה רָע, וְלֹא מֵרָע לְיָפֶה:&nbsp; מִפְּנֵי שְׁהִיא צְרִיכָה לְהִטַּפַּל וְלִבְדֹּק עַצְמָהּ יָפֶה בַּנָּוֶה הַיָּפֶה, כְּדֵי שֶׁלֹּא תִהְיֶה בּוֹ קַלָּה וּכְעוּרָה.</p>

<p><b>יג,כג</b>&nbsp;&nbsp;וְכֵן לֹא יוֹצִיאָהּ מִמְּקוֹם שֶׁרֻבּוֹ יִשְׂרָאֵל, לִמְקוֹם שֶׁרֻבּוֹ גּוֹיִים; וּבְכָל מָקוֹם, מוֹצִיאִין מִמְּקוֹם שֶׁרֻבּוֹ גּוֹיִים, לִמְקוֹם שֶׁרֻבּוֹ יִשְׂרָאֵל.</p>

<p><b>יג,כד</b>&nbsp;&nbsp;[יט] בַּמֶּה דְּבָרִים אֲמוּרִים, מֵחוּצָה לָאָרֶץ לְחוּצָה לָאָרֶץ, אוֹ מֵאֶרֶץ יִשְׂרָאֵל לְאֶרֶץ יִשְׂרָאֵל.&nbsp; אֲבָל מֵחוּצָה לָאָרֶץ לְאֶרֶץ יִשְׂרָאֵל--כּוֹפִין לַעֲלוֹת, אַפִלּוּ מִנָּוֶה יָפֶה לְנָוֶה רָע; וְאַפִלּוּ מִמְּקוֹם שֶׁרֻבּוֹ יִשְׂרָאֵל, לִמְקוֹם שֶׁרֻבּוֹ גּוֹיִים--מַעֲלִין.&nbsp; וְאֵין מוֹצִיאִין מֵאֶרֶץ יִשְׂרָאֵל לְחוּצָה לָאָרֶץ, וְאַפִלּוּ מִנָּוֶה רָע שֶׁרֻבּוֹ גּוֹיִים לְנָוֶה הַיָּפֶה שֶׁרֻבּוֹ יִשְׂרָאֵל.</p>

<p><b>יג,כה</b>&nbsp;&nbsp;[כ] אָמַר הָאִישׁ לַעֲלוֹת לְאֶרֶץ יִשְׂרָאֵל, וְהִיא אֵינָהּ רוֹצָה--תֵּצֵא שֶׁלֹּא בִּכְתֻבָּה; אָמְרָה הִיא לַעֲלוֹת, וְהוּא אֵינוּ רוֹצֶה--יוֹצִיא וְיִתֵּן כְּתֻבָּה; וְהוּא הַדִּין לְכָל מָקוֹם מֵאֶרֶץ יִשְׂרָאֵל, עִם יְרוּשָׁלַיִם:&nbsp; שֶׁהַכֹּל מַעֲלִין לְאֶרֶץ יִשְׂרָאֵל, וְאֵין הַכֹּל מוֹצִיאִין מִשָּׁם; וְהַכֹּל מַעֲלִין לִירוּשָׁלַיִם, וְאֵין הַכֹּל מוֹצִיאִין מִשָּׁם.
<br>&nbsp;</p>

<h2>הִלְכּוֹת אִישׁוּת פֵּרֶק יד</h2>

<p><b>יד,א</b>&nbsp;&nbsp;עוֹנָה הָאֲמוּרָה בַּתּוֹרָה--לְכָל אִישׁ וְאִישׁ כְּפִי כּוֹחוֹ, וּכְפִי מְלַאכְתּוֹ.&nbsp; כֵּיצַד:&nbsp; בְּנֵי אָדָם הַבְּרִיאִים הָרַכִּים וְהָעֲנֻגִּים, שְׁאֵין לָהֶם מְלָאכָה שֶׁמַּכְשֶׁלֶת כּוֹחָן, אֵלָא אוֹכְלִין וְשׁוֹתִין וְיוֹשְׁבִין בְּבָתֵּיהֶן--עוֹנָתָן בְּכָל לַיְלָה.</p>

<p><b>יד,ב</b>&nbsp;&nbsp;הַפּוֹעֲלִין--כְּגוֹן הַחַיָּטִין, וְהַאוֹרְגִין, וְהַבּוֹנִים, וְכַיּוֹצֶא בָּהֶן--אִם הָיְתָה מְלַאכְתָּן בָּעִיר, עוֹנָתָן פַּעֲמַיִם בְּכָל שַׁבָּת; וְאִם מְלַאכְתָּן בְּעִיר אַחֶרֶת, עוֹנָתָן פַּעַם אַחַת בַּשַּׁבָּת.&nbsp; הַחַמָּרִים, פַּעַם אַחַת בַּשַּׁבָּת; הַגַּמָּלִים, אַחַת לִשְׁלוֹשִׁים יוֹם; הַמַּלָּחִין, אַחַת לְשִׁשָּׁה חֳדָשִׁים.&nbsp; תַּלְמִידֵי חֲכָמִים--עוֹנָתָן פַּעַם אַחַת בַּשַּׁבָּת, מִפְּנֵי שֶׁתַּלְמוּד תּוֹרָה מֵתֵשׁ כּוֹחָן; וְדֶרֶךְ תַּלְמִידֵי חֲכָמִים, לְשַׁמַּשׁ מִטָּתָן מִלֵּילֵי שַׁבָּת לְלֵילֵי שַׁבָּת.</p>

<p><b>יד,ג</b>&nbsp;&nbsp;[ב] יֵשׁ לָאִשָּׁה לְעַכַּב עַל בַּעְלָהּ, שֶׁלֹּא יֵצֵא לִסְחוֹרָה אֵלָא לְמָקוֹם קָרוֹב, שֶׁלֹּא יִמְנַע מֵעוֹנָתָהּ, וְלֹא יֵצֵא אֵלָא בִּרְשׁוּתָהּ; וְכֵן יֵשׁ לָהּ לְמָנְעוֹ לָצֵאת מִמְּלָאכָה שֶׁעוֹנָתָהּ קְרוֹבָה, לִמְלָאכָה שֶׁעוֹנָתָהּ רְחוֹקָה, כְּגוֹן חַמָּר שֶׁבִּקַּשׁ לֵעָשׂוֹת גַּמָּל, אוֹ גַּמָּל לֵעָשׂוֹת מַלָּח.&nbsp; וְתַלְמִידִי חֲכָמִים יוֹצְאִין לְתַלְמוּד תּוֹרָה, שֶׁלֹּא בִּרְשׁוּת נְשׁוֹתֵיהֶן, שְׁתַּיִם שָׁלוֹשׁ שָׁנִים; וְכֵן רַךְ וְעָנֹג שֶׁנַּעֲשָׂה תַּלְמִיד חֲכָמִים, אֵין אִשְׁתּוֹ יְכוּלָה לְעַכַּב.</p>

<p><b>יד,ד</b>&nbsp;&nbsp;[ג] נוֹשֵׂא אָדָם כַּמָּה נָשִׁים, אַפִלּוּ מֵאָה, בֵּין בְּבַת אַחַת, בֵּין בְּזוֹ אַחַר זוֹ; וְאֵין אִשְׁתּוֹ יְכוּלָה לְעַכַּב עָלָיו:&nbsp; וְהוּא שֶׁיִּהְיֶה יָכוֹל לִתֵּן שְׁאֵר כְּסוּת וְעוֹנָה, כָּרָאוּי לְכָל אַחַת וְאַחַת.&nbsp; וְאֵינוּ יָכוֹל לָכֹף אוֹתָן לִשְׁכֹּן בְּחָצֵר אַחַת, אֵלָא כָּל אַחַת וְאַחַת לְעַצְמָהּ.</p>

<p><b>יד,ה</b>&nbsp;&nbsp;[ד] וְכַמָּה הִיא עוֹנָתָן, לְפִי מִנְיָנָן.&nbsp; כֵּיצַד:&nbsp; פּוֹעֵל שֶׁהָיוּ לוֹ שְׁתֵּי נָשִׁים--יֵשׁ לְזוֹ עוֹנָה אַחַת בַּשַּׁבָּת, וּלְזוֹ עוֹנָה אַחַת בַּשַּׁבָּת; הָיוּ לוֹ אַרְבַּע נָשִׁים--נִמְצֵאת עוֹנַת כָּל אַחַת מֵהֶן, פַּעַם אַחַת בִּשְׁתֵּי שַׁבָּתוֹת.&nbsp; וְכֵן אִם הָיָה מַלָּח וְיֵשׁ לוֹ אַרְבַּע נָשִׁים, תִּהְיֶה עוֹנַת כָּל אַחַת מֵהֶן פַּעַם אַחַת בִּשְׁתֵּי שָׁנִים.</p>

<p><b>יד,ו</b>&nbsp;&nbsp;לְפִיכָּךְ צִוּוּ חֲכָמִים שֶׁלֹּא יִשָּׂא אָדָם יוֹתֵר עַל אַרְבַּע נָשִׁים, אַף עַל פִּי שֶׁיֵּשׁ לוֹ מָמוֹן הַרְבֵּה, כְּדֵי שֶׁתַּגִּיעַ לָהֶן עוֹנָה פַּעַם אַחַת בַּחֹדֶשׁ.</p>

<p><b>יד,ז</b>&nbsp;&nbsp;[ה] הַמַּדִּיר אֶת אִשְׁתּוֹ שֶׁתֹּאמַר לַאֲחֵרִים מַה שֶׁאָמַר לָהּ אוֹ מַה שֶׁאָמְרָה לוֹ מִדִּבְרֵי שְׂחוֹק וְקַלּוּת רֹאשׁ שֶׁמְּדַבֵּר אָדָם עִם אִשְׁתּוֹ עַל עִסְקֵי תַּשְׁמִישׁ--הֲרֵי זֶה יוֹצִיא, וְיִתֵּן כְּתֻבָּה:&nbsp; שְׁאֵין זוֹ יְכוּלָה לְהָעֵז פָּנֶיהָ, וְלוֹמַר לַאֲחֵרִים דִּבְרֵי קָלוֹן.&nbsp; וְכֵן אִם הִדִּירָהּ שֶׁתִּהְיֶה מִתְהַפֶּכֶת בְּשָׁעַת תַּשְׁמִישׁ, כְּדֵי שֶׁלֹּא תִתְעַבַּר, אוֹ הִדִּירָהּ שֶׁתַּעֲשֶׂה מַעֲשֵׂה שׁוֹטִים, וּדְבָרִים שְׁאֵינָן אֵלָא כִּשְׁטוּת--הֲרֵי זֶה יוֹצִיא, וְיִתֵּן כְּתֻבָּה.</p>

<p><b>יד,ח</b>&nbsp;&nbsp;[ו] הַמַּדִּיר אֶת אִשְׁתּוֹ מִתַּשְׁמִישׁ הַמִּטָּה--שַׁבָּת אַחַת, מַמְתִּינִין לוֹ; יָתֵר עַל כֵּן--יוֹצִיא וְיִתֵּן כְּתֻבָּה, אוֹ יָפֵר נִדְרוֹ:&nbsp; וְאַפִלּוּ הָיָה מַלָּח שֶׁעוֹנָתוֹ לְשִׁשָּׁה חֳדָשִׁים--שֶׁכֵּיוָן שֶׁנָּדַר, הֲרֵי צִעֲרָהּ וְנִתְיָאְשָׁה.&nbsp; וְכֵיצַד מַדִּירָהּ:&nbsp; אִם אָמַר לָהּ תַּשְׁמִישִׁי אָסוּר עָלַיִךְ, אוֹ שֶׁנִּשְׁבַּע שֶׁלֹּא יְשַׁמַּשׁ מִטָּתוֹ--לֹא נָדַר כְּלוּם; וְאִם נִשְׁבַּע--נִשְׁבַּע לַשָּׁוְא, מִפְּנֵי שְׁהוּא מְשֻׁעְבָּד לָהּ.&nbsp; אָמַר לָהּ, הֲנָאַת תַּשְׁמִישֵׁךְ אֲסוּרָה עָלַי--הֲרֵי זֶה נֶדֶר, וְאָסוּר לְשַׁמַּשׁ:&nbsp; שְׁאֵין מַאֲכִילִין אֶת הָאָדָם, דָּבָר הָאָסוּר לוֹ.</p>

<p><b>יד,ט</b>&nbsp;&nbsp;[ז] אָסוּר לָאָדָם לִמְנֹעַ אֶת אִשְׁתּוֹ עוֹנָתָהּ; וְאִם מָנַע כְּדֵי לְצַעֲרָהּ--עָבַר בְּלֹא תַעֲשֶׂה שֶׁלַּתּוֹרָה, שֶׁנֶּאֱמָר "שְׁאֵרָהּ כְּסוּתָהּ וְעֹנָתָהּ, לֹא יִגְרָע" (שמות כא,י).&nbsp; וְאִם חָלָה אוֹ תָּשַׁשׁ כּוֹחוֹ, וְאֵינוּ יָכוֹל לִבְעֹל--יַמְתִּין שְׁלוֹשָׁה חֳדָשִׁים, עַד שֶׁיַּבְרִיא:&nbsp; שְׁאֵין לָךְ עוֹנָה גְּדוֹלָה מִזּוֹ.&nbsp; וְאַחַר כָּךְ, אוֹ יִטֹּל מִמֶּנָּה רְשׁוּת, אוֹ יוֹצִיא וְיִתֵּן כְּתֻבָּה.</p>

<p><b>יד,י</b>&nbsp;&nbsp;[ח] הָאִשָּׁה שֶׁמָּנְעָה בַּעְלָהּ מִתַּשְׁמִישׁ הַמִּטָּה--הִיא הַנִּקְרֵאת מוֹרֶדֶת, וְשׁוֹאֲלִין אוֹתָהּ מִפְּנֵי מַה מָרְדָה:&nbsp; אִם אָמְרָה, מְאַסְתִּיהוּ וְאֵינִי יְכוּלָה לְהִבָּעֵל לוֹ מִדַּעְתִּי--כּוֹפִין אוֹתוֹ לְהוֹצִיא לְשָׁעָתוֹ, לְפִי שְׁאֵינָהּ בְּשִׁבְיָה שֶׁתִּבָּעֵל לְשָׂנוּי לָהּ; וְתֵצֵא בְּלֹא כְּתֻבָּה כְּלָל, וְתִטֹּל בְּלָיוֹתֶיהָ הַקַּיָּמִין, בֵּין מִנְּכָסִים שֶׁהִכְנִיסָה לְבַעְלָהּ וְנִתְחַיַּב בְּאַחְרָיוּתָן, בֵּין מִנְּכָסִים שֶׁלֹּא נִתְחַיַּב בְּאַחְרָיוּתָן.&nbsp; וְאֵינָהּ נוֹטֶלֶת מִשֶּׁלַּבַּעַל כְּלוּם; וְאַפִלּוּ מַנְעָל שֶׁבְּרַגְלֶיהָ וּמִטְפַּחַת שֶׁבְּרֹאשָׁהּ שֶׁלְּקָחָן לָהּ, פּוֹשֶׁטֶת וְנוֹתֶנֶת לוֹ.&nbsp; וְכֵן כָּל שֶׁנָּתַן לָהּ מַתָּנָה, מַחְזֶרֶת אוֹתָן, שֶׁלֹּא נָתַן לָהּ, עַל מְנָת שֶׁתִּטֹּל וְתֵצֵא.</p>

<p><b>יד,יא</b>&nbsp;&nbsp;[ט] וְאִם מָרְדָה מִתַּחַת בַּעְלָהּ, כְּדֵי לְצַעֲרוֹ וְאָמְרָה, הֲרֵינִי מְצַעֶרֶת אוֹתוֹ בְּכָּךְ, מִפְּנֵי שֶׁעָשָׂה לִי כָּךְ וְכָּךְ, אוֹ מִפְּנֵי שֶׁקִּלְּלַנִי, אוֹ מִפְּנֵי שֶׁעָשָׂה עִמִּי מְרִיבָה, וְכַיּוֹצֶא בִּדְבָרִים אֵלּוּ--שׁוֹלְחִים לָהּ מִבֵּית דִּין וְאוֹמְרִין לָהּ, הֱוִי יוֹדַעַת שְׁאִם אַתְּ עוֹמֶדֶת בְּמִרְדֵּךְ, אַפִלּוּ כְּתֻבָּתֵךְ מֵאָה מָנֶה, הִפְסַדְתְּ אוֹתָהּ; וְאַחַר כָּךְ מַכְרִיזִין עָלֶיהָ בְּבָתֵּי כְּנָסִיּוֹת וּבְבָתֵּי מִדְרָשׁוֹת בְּכָל יוֹם אַרְבַּע שַׁבָּתוֹת זוֹ אַחַר זוֹ, וְאוֹמְרִים פְּלוֹנִית מָרְדָה עַל בַּעְלָהּ.&nbsp; [י] וְאַחַר הַהַכְרָזָה, שׁוֹלְחִין לָהּ פַּעַם שְׁנִיָּה, וְאוֹמְרִים לָהּ, אִם אַתְּ עוֹמֶדֶת בְּמִרְדֵּךְ, הִפְסַדְתְּ כְּתֻבָּתִיךְ.</p>

<p><b>יד,יב</b>&nbsp;&nbsp;אִם עָמְדָה בְּמִרְדָּהּ וְלֹא חָזְרָה--נִמְלָכִין בָּהּ, וְתֹאבַד כְּתֻבָּתָהּ, וְלֹא יִהְיֶה לָהּ כְּתֻבָּה כְּלָל; וְאֵין נוֹתְנִין לָהּ גֶּט, עַד שְׁנֵים עָשָׂר חֹדֶשׁ, וְאֵין לָהּ מְזוֹנוֹת, כָּל שְׁנֵים עָשָׂר חֹדֶשׁ.&nbsp; וְאִם מֵתָה קֹדֶם הַגֶּט, בַּעְלָהּ יוֹרְשָׁהּ.</p>

<p><b>יד,יג</b>&nbsp;&nbsp;[יא] כַּסֵּדֶר הַזֶּה עוֹשִׂין לָהּ, אִם מָרְדָה כְּדֵי לְצַעֲרוֹ--וְאַפִלּוּ הָיְתָה נִדָּה אוֹ חוֹלָה שְׁאֵינָהּ רְאוּיָה לְתַשְׁמִישׁ, וְאַפִלּוּ הָיָה בַּעְלָהּ מַלָּח שֶׁעוֹנָתוֹ לְשִׁשָּׁה חֳדָשִׁים, וְאַפִלּוּ יֵשׁ לוֹ אִשָּׁה אַחֶרֶת.&nbsp; [יב] וְכֵן אֲרוּסָה שֶׁהִגִּיעַ זְמַנָּהּ לְהִנָּשֵׂא, וּמָרְדָה כְּדֵי לְצַעֲרוֹ וְלֹא נִשֵּׂאת--הֲרֵי זוֹ מוֹרֶדֶת מִתַּשְׁמִישׁ.&nbsp; וְכֵן יְבָמָה שֶׁלֹּא רָצָת לְהִתְיַבַּם, כְּדֵי לְצַעֲרוֹ--כַּסֵּדֶר הַזֶּה, עוֹשִׂין לָהֶן.</p>

<p><b>יד,יד</b>&nbsp;&nbsp;[יג] הַמּוֹרֶדֶת הַזֹּאת--כִּשְׁהִיא יוֹצֵאת אַחַר שְׁנֵים עָשָׂר חֹדֶשׁ בְּלֹא כְּתֻבָּה, תַּחְזִיר כָּל דָּבָר שְׁהוּא שֶׁלַּבַּעַל.&nbsp; אֲבָל נְכָסִים שֶׁהִכְנִיסָה לוֹ וּבְלָיוֹתֵיהֶן קַיָּמִים--אִם תָּפְסָה, אֵין מוֹצִיאִים מִיָּדָהּ; וְאִם תְּפָסָן הַבַּעַל, אֵין מוֹצִיאִין מִיָּדוֹ.&nbsp; וְכֵן כָּל מַה שֶׁאָבַד מִנְּכָסֶיהָ שֶׁקִּבַּל הַבַּעַל אַחְרָיוּתָן עָלָיו, אֵינוּ מְשַׁלֵּם לָהּ כְּלוּם.</p>

<p><b>יד,טו</b>&nbsp;&nbsp;זֶה הוּא דִּין הַתַּלְמוּד, בַּמּוֹרֶדֶת.&nbsp; [יד] וְאָמְרוּ הַגְּאוֹנִים שֶׁיֵּשׁ לָהֶם בְּבָבֶל מִנְהָגוֹת אֲחֵרוֹת, בַּמּוֹרֶדֶת; וְלֹא פָשְׁטוּ אוֹתָן הַמִּנְהָגוֹת בְּרֹב יִשְׂרָאֵל, וְרַבִּים וּגְדוֹלִים חוֹלְקִין עֲלֵיהֶם בְּרֹב הַמְּקוֹמוֹת.&nbsp; וּבְדִין הַתַּלְמוּד, רָאוּי לִתְפֹּס וְלָדוּן.</p>

<p><b>יד,טז</b>&nbsp;&nbsp;[טו] הַמּוֹרֵד עַל אִשְׁתּוֹ וְאָמַר, הֲרֵינִי זָן וּמְפַרְנֵס, אֲבָל אֵינִי בָּא עָלֶיהָ, מִפְּנֵי שֶׁאֲנִי שְׂנֵאתִיהָ--מוֹסִיפִין לָהּ עַל כְּתֻבָּתָהּ, מִשְׁקַל שֵׁשׁ וּשְׁלוֹשִׁים שְׂעוֹרָה שֶׁלְּכֶסֶף בְּכָל שַׁבָּת וְשַׁבָּת; וְיֵשֵׁב וְלֹא יְשַׁמַּשׁ, כָּל זְמָן שֶׁתִּרְצֶה הִיא לֵישֵׁב.&nbsp; וְאַף עַל פִּי שֶׁכְּתֻבָּתָהּ הוֹלֶכֶת וְנוֹסֶפֶת--הֲרֵי הוּא עוֹבֵר בְּלֹא תַעֲשֶׂה, שֶׁנֶּאֱמָר "לֹא יִגְרָע" (שמות כא,י):&nbsp; שְׁאִם שָׂנָא, יְשַׁלַּח; אֲבָל לְעַנּוֹת, אָסוּר.&nbsp; וְלָמָּה לֹא יִלְקֶה עַל לָאו זֶה, מִפְּנֵי שְׁאֵין בּוֹ מַעֲשֵׂה.</p>

<p><b>יד,יז</b>&nbsp;&nbsp;[טז] אִישׁ וְאִשְׁתּוֹ שֶׁבָּאוּ לְבֵית דִּין--הוּא אוֹמֵר, זוֹ מוֹרֶדֶת מִתַּשְׁמִישׁ, וְהִיא אוֹמֶרֶת, לֹא כִי אֵלָא כְּדֶרֶךְ כָּל הָאָרֶץ אֲנִי עִמּוֹ, וְכֵן אִם טָעֲנָה הִיא וְאָמְרָה, שְׁהוּא מוֹרֵד מִתַּשְׁמִישׁ, וְהוּא אוֹמֵר, לֹא כִי אֵלָא כְּדֶרֶךְ כָּל הָאָרֶץ אֲנִי עִמָּהּ--מַחְרִימִין בַּתְּחִלָּה, עַל מִי שְׁהוּא מוֹרֵד וְלֹא יוֹדֶה בְּבֵית דִּין; וְאַחַר כָּךְ, אִם לֹא הוֹדוּ--אוֹמְרִין לָהֶם, הִתְיַחֲדוּ בִּפְנֵי עֵדִים.&nbsp; נִתְיַחֲדוּ וַעֲדַיִן הֶם טוֹעֲנִין, מְבַקְּשִׁין מִן הַנִּטְעָן וְעוֹשִׂין פְּשָׁרָה כְּפִי כּוֹחַ הַדַּיָּן; אֲבָל לִבְעֹל בִּפְנֵי אָדָם אֵי אִפְשָׁר, לְפִי שֶׁאָסוּר לִבְעֹל בִּפְנֵי כָּל בִּרְיָה.</p>

<p><b>יד,יח</b>&nbsp;&nbsp;[יז] הָאִשָּׁה שֶׁחָלְתָה--חַיָּב לְרַפֵּא אוֹתָהּ, עַד שֶׁתַּבְרִיא.&nbsp; רָאָה שֶׁהַחֹלִי אָרוּךְ וְיַפְסִיד מָמוֹן הַרְבֵּה לִרְפוּאָה, וְאָמַר לָהּ, הֲרֵי כְּתֻבָּתִיךְ מֻנַּחַת, אוֹ רַפְּאִי עַצְמֵךְ מִכְּתֻבָּתִיךְ, אוֹ הֲרֵינִי מְגָרְשֵׁךְ וְנוֹתֵן כְּתֻבָּה וְהוֹלֵךְ--שׁוֹמְעִין לוֹ; וְאֵין רָאוּי לַעֲשׂוֹת כֵּן, מִפְּנֵי דֶּרֶךְ אֶרֶץ.</p>

<p><b>יד,יט</b>&nbsp;&nbsp;[יח] נִשְׁבָּת, חַיָּב לִפְדּוֹתָהּ.&nbsp; אִם הָיָה כּוֹהֵן שֶׁכְּבָר נֶאְסְרָה עָלָיו--פּוֹדֶה אוֹתָהּ, וּמַחְזִירָהּ לְבֵית אָבִיהָ; וְאַפִלּוּ הָיוּ בְּעִיר אַחֶרֶת, מִטַּפֵּל בָּהּ עַד שֶׁמַּחְזִירָהּ לִמְדִינָתָהּ, וּמְגָרְשָׁהּ, וְנוֹתֵן לָהּ כָּל כְּתֻבָּתָהּ.&nbsp; הָיָה בַּעְלָהּ יִשְׂרָאֵל שֶׁהַשְּׁבוּיָה מֻתֶּרֶת לוֹ, מַחְזִירָהּ לוֹ לְאִשָּׁה כְּמוֹת שֶׁהָיְתָה; וְאִם רָצָה אַחַר כָּךְ, מְגָרְשָׁהּ וְנוֹתֵן לָהּ כְּתֻבָּתָהּ.</p>

<p><b>יד,כ</b>&nbsp;&nbsp;[יט] אֵין מְחַיְּבִין אֶת הַבַּעַל לִפְדּוֹת אֶת אִשְׁתּוֹ, בְּיָתֵר עַל דָּמֶיהָ, אֵלָא בְּמַה שְׁהִיא שׁוֹוָה, כִּשְׁאָר הַשְּׁבוּיוֹת.&nbsp; הָיוּ דָּמֶיהָ יוֹתֵר עַל כְּדֵי כְּתֻבָּתָהּ וְאָמַר, הֲרֵינִי מְגָרְשָׁהּ וְזוֹ כְּתֻבָּתָהּ, תֵּלֵךְ וְתִפְדֶּה אֶת עַצְמָהּ--אֵין שׁוֹמְעִין לוֹ; אֵלָא כּוֹפִין אוֹתוֹ וּפוֹדֶה אוֹתָהּ, אַפִלּוּ הָיוּ דָּמֶיהָ עַד עֲשָׂרָה בִּכְתֻבָּתָהּ, וְאַפִלּוּ אֵין לוֹ אֵלָא כְּדֵי פִּדְיוֹנָהּ.&nbsp; בַּמֶּה דְּבָרִים אֲמוּרִים, בְּפַעַם רִאשׁוֹנָה; אֲבָל אִם פְּדָיָהּ, וְנִשְׁבָּת פַּעַם שְׁנִיָּה, וְרָצָה לְגָרְשָׁהּ--הֲרֵי זֶה מְגָרֵשׁ וְיִתֵּן כְּתֻבָּה, וְהִיא תִּפְדֶּה אֶת עַצְמָהּ.</p>

<p><b>יד,כא</b>&nbsp;&nbsp;[כ] מִי שֶׁנִּשְׁבָּת אִשְׁתּוֹ, וְהוּא בִּמְדִינַת הַיָּם--בֵּית דִּין יוֹרְדִין לִנְכָסָיו וּמוֹכְרִין בְּהַכְרָזָה, וּפוֹדִין אוֹתָהּ כְּדֶרֶךְ שֶׁהַבַּעַל פּוֹדֶה.</p>

<p><b>יד,כב</b>&nbsp;&nbsp;[כא] הַמַּדִּיר אֶת אִשְׁתּוֹ נֶדֶר שְׁהוּא חַיָּב בִּגְלָלוֹ לְגָרְשָׁהּ וְלִתֵּן כְּתֻבָּתָהּ, וְנִשְׁבָּת אַחַר שֶׁהִדִּירָהּ--אֵינוּ חַיָּב לִפְדּוֹתָהּ:&nbsp; שֶׁמֵּעֵת שֶׁהִדִּירָהּ, נִתְחַיַּב לְגָרְשָׁהּ וְלִתֵּן כְּתֻבָּתָהּ.</p>

<p><b>יד,כג</b>&nbsp;&nbsp;[כב] הָאִשָּׁה שֶׁהָיְתָה אֲסוּרָה עַל בַּעְלָהּ מֵאִסּוּרֵי לָאוִין, וְנִשְׁבָּת--אֵינוּ חַיָּב לִפְדּוֹתָהּ, אֵלָא נוֹתֵן לָהּ כְּתֻבָּתָהּ וְהִיא תִּפְדֶּה עַצְמָהּ.&nbsp; וַהֲלוֹא הַשְּׁבוּיָה אֲסוּרָה לַכּוֹהֵן, וַהֲרֵי הוּא פּוֹדֶה אוֹתָהּ--מִפְּנֵי שֶׁלֹּא הָיְתָה אֲסוּרָה מִקֹּדֶם, וְאִסּוּר הַשִּׁבְיָה הוּא שֶׁגָּרַם לָהּ.</p>

<p><b>יד,כד</b>&nbsp;&nbsp;[כג] מֵתָה אִשְׁתּוֹ--חַיָּב בִּקְבוּרָתָהּ, וְלַעֲשׂוֹת לָהּ הֶסְפֵּד וְקִינִים, כְּדֶרֶךְ כָּל הַמְּדִינָה; וְאַפִלּוּ עָנִי שֶׁבְּיִשְׂרָאֵל, לֹא יִפְחֲתוּ לוֹ מִשְּׁנֵי חֲלִילִין וּמְקוֹנֶנֶת.&nbsp; וְאִם הָיָה עָשִׁיר, הַכֹּל לְפִי כְּבוֹדוֹ; וְאִם הָיָה כְּבוֹדָהּ יוֹתֵר מִכְּבוֹדוֹ, קוֹבְרִין אוֹתָהּ לְפִי כְּבוֹדָהּ:&nbsp; שֶׁהָאִשָּׁה, עוֹלָה עִם בַּעְלָהּ; וְאֵינָהּ יוֹרֶדֶת, וְאַפִלּוּ לְאַחַר מִיתָה.</p>

<p><b>יד,כה</b>&nbsp;&nbsp;[כד] לֹא רָצָה לִקְבֹּר אֶת אִשְׁתּוֹ, וְעָמַד אֶחָד מִדַּעַת עַצְמוֹ וּקְבָרָהּ--מוֹצִיאִין מִבַּעְלָהּ בְּעַל כָּרְחוֹ וְנוֹתְנִין לְזֶה, כְּדֵי שֶׁלֹּא תִהְיֶה זוֹ מֻשְׁלֶכֶת לַכְּלָבִים.&nbsp; הָיָה בִּמְדִינָה אַחֶרֶת כְּשֶׁמֵּתָה אִשְׁתּוֹ--בֵּית דִּין יוֹרְדִין לִנְכָסָיו וּמוֹכְרִין בְּלֹא הַכְרָזָה, וְקוֹבְרִין אוֹתָהּ לְפִי מְמוֹן הַבַּעַל, וּלְפִי כְּבוֹדוֹ אוֹ לְפִי כְּבוֹדָהּ.
<br>&nbsp;</p>

<h2>הִלְכּוֹת אִישׁוּת פֵּרֶק טו</h2>

<p><b>טו,א</b>&nbsp;&nbsp;הָאִשָּׁה שֶׁהִרְשָׁת אֶת בַּעְלָהּ, אַחַר הַנִּשּׂוּאִין, שֶׁיִּמְנַע עוֹנָתָהּ--הֲרֵי זֶה מֻתָּר.&nbsp; בַּמֶּה דְּבָרִים אֲמוּרִים, בְּשֶׁהָיוּ לוֹ בָּנִים, שֶׁכְּבָר קִיַּם מִצְוַת פִּרְיָה וְרִבְיָה.&nbsp; אֲבָל אִם לֹא קִיַּם, חַיָּב לִבְעֹל בְּכָל עוֹנָה עַד שֶׁיִּהְיוּ לוֹ בָּנִים, מִפְּנֵי שְׁהִיא מִצְוַת עֲשֵׂה שֶׁלַּתּוֹרָה, שֶׁנֶּאֱמָר "פְּרוּ וּרְבוּ" (בראשית א,כח; בראשית ט,א; בראשית ט,ז).</p>

<p><b>טו,ב</b>&nbsp;&nbsp;הָאִישׁ, מְצֻוֶּה עַל פִּרְיָה וְרִבְיָה; אֲבָל לֹא הָאִשָּׁה.&nbsp; וּמֵאֵימָתַי יִתְחַיַּב הָאִישׁ בְּמִצְוָה זוֹ, מִבֶּן שֵׁשׁ עֶשְׂרֵה שָׁנָה אוֹ מִבֶּן שֶׁבַע עֶשְׂרֵה שָׁנָה.&nbsp; וְכֵיוָן שֶׁעָבְרוּ עֶשְׂרִים שָׁנָה וְלֹא נָשָׂא אִשָּׁה--הֲרֵי זֶה עוֹבֵר, וּמְבַטֵּל מִצְוַת עֲשֵׂה; וְאִם הָיָה עוֹסֵק בַּתּוֹרָה, וְטָרוּד בָּהּ, וְהָיָה מִתְיָרֵא מִלִּשָּׂא אִשָּׁה, כְּדֵי שֶׁלֹּא יִטְרַח בִּמְזוֹנוֹת וְיִבָּטֵל מִן הַתּוֹרָה--הֲרֵי זֶה מֻתָּר לְהִתְאַחַר:&nbsp; שֶׁהָעוֹסֵק בְּמִצְוָה, פָּטוּר מִן הַמִּצְוָה; וְכָל שֶׁכֵּן, בְּתַלְמוּד תּוֹרָה.</p>

<p><b>טו,ג</b>&nbsp;&nbsp;מִי שֶׁחָשְׁקָה נַפְשׁוֹ בַּתּוֹרָה תָּמִיד, וְשָׁגָה בָּהּ כְּבֶן עַזַּאי, וְנִדְבַּק בָּהּ כָּל יָמָיו, וְלֹא נָשָׂא אִשָּׁה--אֵין בְּיָדוֹ עָווֹן:&nbsp; וְהוּא, שֶׁלֹּא יִהְיֶה יִצְרוֹ מִתְגַּבֵּר עָלָיו; אֲבָל אִם הָיָה יִצְרוֹ מִתְגַּבֵּר עָלָיו--חַיָּב לִשָּׂא אִשָּׁה, וְאַפִלּוּ הָיוּ לוֹ בָּנִים, שֶׁמֶּא יָבוֹא לִידֵי הִרְהוּר.</p>

<p><b>טו,ד</b>&nbsp;&nbsp;כַּמָּה בָּנִים יִהְיוּ לָאִישׁ, וְתִתְקַיַּם מִצְוָה זוֹ בְּיָדוֹ--זָכָר וּנְקֵבָה, שֶׁנֶּאֱמָר "זָכָר וּנְקֵבָה, בְּרָאָם" (בראשית ה,ב); הָיָה הַבֵּן סָרִיס, אוֹ שֶׁהָיְתָה הַבַּת אַיְלוֹנִית--לֹא קִיַּם מִצְוָה.&nbsp; [ה] נֻלְּדוּ לוֹ וּמֵתוּ, וְהִנִּיחוּ בָּנִים--הֲרֵי זֶה קִיַּם מִצְוַת פִּרְיָה וְרִבְיָה:&nbsp; בְּנֵי בָּנִים, הֲרֵי הֶם כְּבָנִים.</p>

<p><b>טו,ה</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיוּ בְּנֵי הַבָּנִים זָכָר וּנְקֵבָה, וְהָיוּ בָּאִים מִזָּכָר וּנְקֵבָה, אַף עַל פִּי שֶׁהַזָּכָר בֶּן בִּתּוֹ, וְהַנְּקֵבָה בַּת בְּנוֹ--הוֹאִיל וְהֶם מִשְּׁנֵי בָּנָיו, הֲרֵי קִיַּם מִצְוַת פִּרְיָה וְרִבְיָה; אֲבָל אִם הָיָה לוֹ בֵּן אוֹ בַּת וּמֵתוּ, וְהִנִּיחַ אֶחָד מֵהֶן זָכָר וּנְקֵבָה--עֲדַיִן לֹא קִיַּם מִצְוָה.</p>

<p><b>טו,ו</b>&nbsp;&nbsp;הָיוּ לוֹ בָּנִים בְּגֵיוּתוֹ, וְנִתְגַיַּר הוּא וְהֶם--הֲרֵי זֶה קִיַּם מִצְוָה זוֹ.&nbsp; הָיוּ לוֹ בָּנִים וְהוּא עֶבֶד, וְנִשְׁתַּחְרַר הוּא וְהֶם--לֹא קִיַּם מִצְוַת פִּרְיָה וְרִבְיָה, עַד שֶׁיּוֹלִיד אַחַר שֶׁנִּשְׁתַּחְרַר:&nbsp; שֶׁהָעֶבֶד, אֵין לוֹ יֵחוּס.</p>

<p><b>טו,ז</b>&nbsp;&nbsp;לֹא יִשָּׂא אָדָם עֲקָרָה, וּזְקֵנָה, וְאַיְלוֹנִית, וּקְטַנָּה שְׁאֵינָהּ רְאוּיָה לְוֶלֶד--אֵלָא אִם כֵּן קִיַּם מִצְוַת פִּרְיָה וְרִבְיָה, אוֹ שֶׁהָיְתָה לוֹ אִשָּׁה אַחֶרֶת לִפְרוֹת וְלִרְבּוֹת מִמֶּנָּה.</p>

<p><b>טו,ח</b>&nbsp;&nbsp;נָשָׂא אִשָּׁה וְשָׁהָה עִמָּהּ עֶשֶׂר שָׁנִים, וְלֹא יָלְדָה--הֲרֵי זֶה יוֹצִיא וְיִתֵּן כְּתֻבָּה, אוֹ יִשָּׂא אִשָּׁה הָרְאוּיָה לְוֶלֶד; וְאִם לֹא רָצָה לְהוֹצִיא, כּוֹפִין אוֹתוֹ וּמַכִּין אוֹתוֹ בַּשּׁוֹט עַד שֶׁיּוֹצִיא.&nbsp; וְאִם אָמַר אֵינִי בּוֹעֲלָהּ, וַהֲרֵינִי שׁוֹכֵן עִמָּהּ בִּפְנֵי עֵדִים כְּדֵי שֶׁלֹּא אֶתְיַחַד עִמָּהּ, בֵּין שֶׁאָמְרָה הִיא, בֵּין שֶׁאָמַר הוּא--אֵין שׁוֹמְעִין לָהֶן, אֵלָא יוֹצִיא אוֹ יִשָּׂא אִשָּׁה הָרְאוּיָה לְוֶלֶד.</p>

<p><b>טו,ט</b>&nbsp;&nbsp;[ח] שָׁהָת עֶשֶׂר שָׁנִים וְלֹא יָלְדָה, וַהֲרֵי הוּא יוֹרֶה שִׁכְבַת זֶרַע כְּחֵץ--חֶזְקַת הַחֹלִי מִמֶּנָּה, וְתֵצֵא שֶׁלֹּא בִּכְתֻבָּה.&nbsp; וְיֵשׁ לָהּ תּוֹסֶפֶת--לֹא תִהְיֶה זוֹ פְּחוּתָה מֵאַיְלוֹנִית שֶׁלֹּא הִכִּיר בָּהּ, שֶׁיֵּשׁ לָהּ תּוֹסֶפֶת כְּמוֹ שֶׁיִּתְבָּאַר.&nbsp; וְאִם אֵינוּ יוֹרֶה כְּחֵץ, חֶזְקַת הַחֹלִי מִמֶּנּוּ בִּלְבָד; וּכְשֶׁיּוֹצִיא, יִתֵּן הַכְּתֻבָּה כֻּלָּהּ עִיקָר וְתוֹסֶפֶת.</p>

<p><b>טו,י</b>&nbsp;&nbsp;[ט] הוּא אוֹמֵר מִמֶּנָּה נִמְנָע הַוֶּלֶד, וְהִיא אוֹמֶרֶת מִמֶּנּוּ נִמְנָע מִפְּנֵי שְׁאֵינוּ יוֹרֶה כְּחֵץ--הִיא נֶאֱמֶנֶת; וְיֵשׁ לוֹ לְהַחְרִים עַל מִי שֶׁטּוֹעֶנֶת דָּבָר שְׁאֵינָהּ יוֹדַעַת אוֹתוֹ בַּוַּדַּאי, וְאַחַר כָּךְ יִתֵּן כְּתֻבָּה.&nbsp; וְאִם אָמְרָה אֵינִי יוֹדַעַת, אִם מִמֶּנִּי אִם מִמֶּנּוּ--אֵין לָהּ עִיקַר כְּתֻבָּה, כְּמוֹ שֶׁאָמַרְנוּ:&nbsp; הַעְמֵד מָמוֹן בְּחֶזְקַת בְּעָלָיו, עַד שֶׁתִּטְעֹן בַּוַּדַּאי שְׁאֵינוּ יוֹרֶה כְּחֵץ.&nbsp; וְלָמָּה הִיא נֶאֱמֶנֶת בִּטְעָנָה זוֹ, מִפְּנֵי שְׁהִיא מַרְגֶּשֶׁת אִם יוֹרֶה כְּחֵץ אוֹ לֹא יוֹרֶה; וְהוּא אֵינוּ מַרְגִּישׁ.</p>

<p><b>טו,יא</b>&nbsp;&nbsp;[י] הָאִשָּׁה שֶׁבָּאָה לִתְבֹּעַ בַּעְלָהּ לְגָרְשָׁהּ אַחַר עֶשֶׂר שָׁנִים מִפְּנֵי שֶׁלֹּא יָלְדָה, וְהִיא אוֹמֶרֶת שְׁאֵינוּ יוֹרֶה כְּחֵץ--שׁוֹמְעִין לָהּ; אַף עַל פִּי שְׁאֵינָהּ מְצֻוָּה עַל פִּרְיָה וְרִבְיָה, צְרִיכָה הִיא לְבָנִים לְזִקְנוּתָהּ.&nbsp; וְכוֹפִין אוֹתוֹ לְהוֹצִיא, וְיִתֵּן עִיקַר כְּתֻבָּה בִּלְבָד--שֶׁלֹּא כָתַב לָהּ הַתּוֹסֶפֶת, עַל מְנָת שֶׁתֵּצֵא לִרְצוֹנָהּ וְתִטֹּל.</p>

<p><b>טו,יב</b>&nbsp;&nbsp;[יא] הָלַךְ בִּסְחוֹרָה בְּתוֹךְ עֶשֶׂר שָׁנִים, אוֹ שֶׁהָיָה חוֹלֶה, אוֹ שֶׁהָיְתָה הִיא חוֹלָה, אוֹ שֶׁהָיוּ חֲבוּשִׁין בְּבֵית הָאֲסוּרִין--אֵין עוֹלֶה לָהֶן אוֹתוֹ זְמָן מִן הַמִּנְיָן.&nbsp; [יב] הִפִּילָה, מוֹנֶה מִיּוֹם שֶׁהִפִּילָה.&nbsp; אִם הִפִּילָה, וְחָזְרָה וְהִפִּילָה שְׁלוֹשָׁה פְּעָמִים--הֻחְזְקָה לַנְּפָלִים, וְשֶׁמֶּא לֹא זָכָה לְהִבָּנוֹת מִמֶּנָּה; וְיוֹצִיא, וְיִתֵּן כְּתֻבָּה.</p>

<p><b>טו,יג</b>&nbsp;&nbsp;הוּא אוֹמֵר הִפִּילָה בְּתוֹךְ עֶשֶׂר, כְּדֵי שֶׁיִּשְׁהֶה עִמָּהּ, וְהִיא אוֹמֶרֶת, לֹא הִפַּלְתִּי--נֶאֱמֶנֶת, שְׁאֵינָהּ מַחְזֶקֶת עַצְמָהּ בַּעֲקָרוּת; הוּא אוֹמֵר, הִפִּילָה שְׁנַיִם, וְהִיא אוֹמֶרֶת, שְׁלוֹשָׁה--נֶאֱמֶנֶת, שְׁאֵינָהּ מַחְזֶקֶת עַצְמָהּ בְּמַפֶּלֶת:&nbsp; וְיוֹצִיא, וְיִתֵּן כְּתֻבָּה.&nbsp; וּבְכָל זֶה, מַשְׁבִּיעָהּ שְׁבוּעַת הֶסֵּת, שֶׁלֹּא הִפִּילָה, אוֹ שֶׁהִפִּילָה שְׁלוֹשָׁה--שֶׁבִּטְעָנָה זוֹ, יִתְחַיַּב לִתֵּן כְּתֻבָּה.</p>

<p><b>טו,יד</b>&nbsp;&nbsp;נִשֵּׂאת לְאֶחָד, וְשָׁהָת עִמּוֹ עֶשֶׂר שָׁנִים וְלֹא יָלְדָה, וְהוֹצִיאָהּ--מֻתֶּרֶת לְהִנָּשֵׂא לְשֵׁנִי.&nbsp; שָׁהָת עִם הַשֵּׁנִי עֶשֶׂר שָׁנִים וְלֹא יָלְדָה, לֹא תִנָּשֵׂא לִשְׁלִישִׁי; וְאִם נִשֵּׂאת לִשְׁלִישִׁי, תֵּצֵא בְּלֹא כְּתֻבָּה--אֵלָא אִם כֵּן יֵשׁ לוֹ אִשָּׁה אַחֶרֶת, אוֹ שֶׁקִּיַּם מִצְוַת פִּרְיָה וְרִבְיָה.</p>

<p><b>טו,טו</b>&nbsp;&nbsp;הָאִשָּׁה שֶׁבָּאָה לְבֵית דִּין וְאָמְרָה, בַּעְלִי אֵינוּ יָכוֹל לְשַׁמַּשׁ כְּדֶרֶךְ כָּל הָאָרֶץ שִׁמּוּשׁ שֶׁמּוֹלִיד, אוֹ שְׁאֵינוּ יוֹרֶה כְּחֵץ--יַעֲשׂוּ הַדַּיָּנִין פְּשָׁרָה; וְיֹאמְרוּ לָהּ רָאוּי לִיךְ שֶׁתִּנְהֲגִי עִם בַּעְלִיךְ, עַד שֶׁתִּשְׁהִי עֶשֶׂר שָׁנִים, וְלֹא תוֹלִידִי, וְאַחַר כָּךְ תִּתְבְּעִי.&nbsp; וּמְגַלְגְּלִין עִמָּהּ בַּדָּבָר, וְאֵין כּוֹפִין אוֹתָהּ לֵישֵׁב; וְלֹא דָּנִין אוֹתָהּ דִּין מוֹרֶדֶת, אֵלָא מַאֲרִיכִין בְּדָבָר זֶה עַד שֶׁיַּעֲשׂוּ פְּשָׁרָה.</p>

<p><b>טו,טז</b>&nbsp;&nbsp;אַף עַל פִּי שֶׁקִּיַּם אָדָם מִצְוַת פִּרְיָה וְרִבְיָה, הֲרֵי הוּא מְצֻוֶּה מִדִּבְרֵי סוֹפְרִים שֶׁלֹּא יִבָּטֵל מִלִּפְרוֹת וְלִרְבּוֹת, כָּל זְמָן שֶׁיֵּשׁ בּוֹ כּוֹחַ--שֶׁכָּל הַמּוֹסִיף נֶפֶשׁ אַחַת מִיִּשְׂרָאֵל, כְּאִלּוּ בָּנָה עוֹלָם; וְכֵן מִצְוַת חֲכָמִים הִיא שֶׁלֹּא יֵשֵׁב אִישׁ בְּלֹא אִשָּׁה, שֶׁלֹּא יָבוֹא לִידֵי הִרְהוּר, וְלֹא תֵשֵׁב אִשָּׁה בְּלֹא אִישׁ, שֶׁלֹּא תֵחָשֵׁד.</p>

<p><b>טו,יז</b>&nbsp;&nbsp;וְחוֹבָה עַל כָּל אִישׁ, לְקַנּוֹת לְאִשְׁתּוֹ; אָמְרוּ חֲכָמִים, אֵין אָדָם מְקַנֵּא לְאִשְׁתּוֹ, אֵלָא אִם כֵּן נִכְנְסָה בּוֹ רוּחַ טַהְרָה.&nbsp; וְלֹא יְקַנֵּא לָהּ בְּיוֹתֵר מִדַּי; וְלֹא יֶאֱנֹס אוֹתָהּ, וְיִבְעֹל בְּעַל כָּרְחָהּ, אֵלָא לְדַעְתָּהּ, וּמִתּוֹךְ שִׂיחָה וְשִׂמְחָה.</p>

<p><b>טו,יח</b>&nbsp;&nbsp;וְכֵן צִוּוּ חֲכָמִים עַל הָאִשָּׁה שֶׁתִּהְיֶה צְנוּעָה בְּתוֹךְ בֵּיתָהּ, וְלֹא תַרְבֶּה בִּשְׂחוֹק וְקַלּוּת רֹאשׁ בִּפְנֵי בַּעְלָהּ, וְלֹא תִתְבַּע תַּשְׁמִישׁ הַמִּטָּה בְּפִיהָ, וְלֹא תִהְיֶה מְדַבֶּרֶת בַּעֲסָק זֶה; וְלֹא תִמְנַע מִבַּעְלָהּ, כְּדֵי לְצַעֲרוֹ עַד שֶׁיּוֹסִיף בְּאַהֲבָתָהּ, אֵלָא נִשְׁמַעַת לוֹ, בְּכָל עֵת שֶׁיִּרְצֶה.&nbsp; וְתִזָּהֵר מִקְּרוֹבָיו וּבְנֵי בֵּיתוֹ, כְּדֵי שֶׁלֹּא יַעֲבֹר עָלָיו רוּחַ קִנְאָה; וְתִתְרַחַק מִן הַכֵּעוּר, וּמִן הַדּוֹמֶה לַכֵּעוּר.</p>

<p><b>טו,יט</b>&nbsp;&nbsp;וְכֵן צִוּוּ חֲכָמִים שֶׁיִּהְיֶה אָדָם מְכַבֵּד אֶת אִשְׁתּוֹ יוֹתֵר מִגּוּפוֹ, וְאוֹהֲבָהּ כְּגוּפוֹ; וְאִם יֵשׁ לוֹ מָמוֹן, מַרְבֶּה בְּטוֹבָתָהּ כְּפִי הַמָּמוֹן.&nbsp; וְלֹא יַטִּיל עָלֶיהָ אֵימָה יְתֵרָה; וְיִהְיֶה דִּבּוּרוֹ עִמָּהּ בְּנַחַת, וְלֹא יִהְיֶה עָצֵב וְלֹא רוֹגֵז.</p>

<p><b>טו,כ</b>&nbsp;&nbsp;וְכֵן צִוּוּ חֲכָמִים עַל הָאִשָּׁה שֶׁתִּהְיֶה מְכַבֶּדֶת אֶת בַּעְלָהּ בְּיוֹתֵר מִדַּי, וְיִהְיֶה לוֹ עָלֶיהָ מוֹרָא, וְתַעֲשֶׂה כָּל מַעֲשֶׂיהָ עַל פִּיו, וְיִהְיֶה בְּעֵינֶיהָ כְּמוֹ שַׂר אוֹ מֶלֶךְ:&nbsp; מְהַלֶּכֶת בְּתַאֲוַת לִבּוֹ, וּמְרַחֶקֶת כָּל שֶׁיִּשְׂנָא.&nbsp; וְזֶה הוּא דֶּרֶךְ כָּל בְּנוֹת יִשְׂרָאֵל וּבְנֵי יִשְׂרָאֵל הַקְּדוֹשִׁים, הַטְּהוֹרִים בְּזִוּוּגָן; וּבִדְרָכִים אֵלּוּ, יִהְיֶה יִשּׁוּבָן נָאֶה וּמְשֻׁבָּח.
<br>&nbsp;</p>

<h2>הִלְכּוֹת אִישׁוּת פֵּרֶק טז</h2>

<p><b>טז,א</b>&nbsp;&nbsp;הַנְּכָסִים שֶׁמַּכְנֶסֶת הָאִשָּׁה לְבַעְלָהּ, בֵּין קַרְקָע בֵּין עֲבָדִים בֵּין מִטַּלְטְלִין--אַף עַל פִּי שְׁהֶן נִכְתָּבִין בִּשְׁטָר כְּתֻבָּה--אֵינָן נִקְרָאִין כְּתֻבָּה, אֵלָא נְדוּנְיָה שְׁמָם.&nbsp; וְאִם קִבַּל הַבַּעַל אַחְרָיוּת הַנְּדוּנְיָה עָלָיו, וְנַעֲשָׂת בִּרְשׁוּתוֹ--אִם פָּחֲתָה, פָּחֲתָה לוֹ, וְאִם הוֹתִירָה, הוֹתִירָה לוֹ--הֲרֵי זוֹ נִקְרֵאת נִכְסֵי צֹאן בַּרְזֶל; וְאִם לֹא קִבַּל אַחְרָיוּת הַנְּדוּנְיָה עָלָיו, אֵלָא הֲרֵי הִיא בִּרְשׁוּת הָאִשָּׁה--אִם פָּחֲתָה, פָּחֲתָה לָהּ, וְאִם הוֹתִירָה, הוֹתִירָה לָהּ--הֲרֵי זוֹ נִקְרֵאת נִכְסֵי מְלוֹג.</p>

<p><b>טז,ב</b>&nbsp;&nbsp;וְכֵן כָּל נְכָסִים שֶׁיֵּשׁ לָאִשָּׁה שֶׁלֹּא הִכְנִיסָה אוֹתָן לְבַעְלָהּ, וְלֹא כָתְבָה אוֹתָן בַּכְּתֻבָּה, אֵלָא נִשְׁאֲרוּ לָהּ לְעַצְמָהּ, אוֹ נָפְלוּ לָהּ בִּירֻשָּׁה אַחַר שֶׁנִּתְאָרְסָה, אוֹ נִתְּנוּ לָהּ בְּמַתָּנָה--הַכֹּל נִקְרָאִין נִכְסֵי מְלוֹג, שֶׁכֻּלָּן בִּרְשׁוּתָהּ הֶן.&nbsp; וְאֵין נִקְרָא כְּתֻבָּה, אֵלָא עִיקַר כְּתֻבָּה שְׁהוּא מֵאָה אוֹ מָאתַיִם עִם הַתּוֹסֶפֶת בִּלְבָד.</p>

<p><b>טז,ג</b>&nbsp;&nbsp;כְּבָר הוֹדַעְנוּ שֶׁחֲכָמִים תִּקְּנוּ כְּתֻבָּה לָאִשָּׁה, וְדִין הַתּוֹסֶפֶת כְּדִין הָעִיקָר; וְלֹא תִקְּנוּהָ לִגְבּוֹתָהּ כָּל זְמָן שֶׁתִּרְצֶה, אֵלָא הֲרֵי הִיא כְּחוֹב שֶׁקָּבוּעַ לוֹ זְמָן, וְאֵין הַכְּתֻבָּה נִגְבֵּית, אֵלָא לְאַחַר מִיתַת הַבַּעַל אוֹ אִם גֵּרְשָׁהּ.</p>

<p><b>טז,ד</b>&nbsp;&nbsp;וְכֵן הִתְקִינוּ שְׁאִם הָיָה לַבַּעַל שָׂדוֹת טוֹבוֹת וְרָעוֹת וּבֵינוֹנִיּוֹת, וּבָאָה הָאִשָּׁה לִגְבּוֹת כְּתֻבָּתָהּ אַחַר מוֹתוֹ--שֶׁלֹּא תִגְבֶּה אֵלָא מִן הָרָעָה שֶׁבִּנְכָסָיו, וְהִיא הַנִּקְרֵאת זִבּוֹרִית.</p>

<p><b>טז,ה</b>&nbsp;&nbsp;[ד] וְכֵן הִתְקִינוּ שֶׁכְּשֶׁתָּבוֹא לִגְבּוֹת אַחַר מוֹתוֹ, לֹא תִגְבֶּה עַד שֶׁתִּשָּׁבַע בִּנְקִיטַת חֵפֶץ, שֶׁלֹּא הִנִּיחַ אֶצְלָהּ כְּלוּם, וְשֶׁלֹּא מָכְרָה לוֹ כְּתֻבָּתָהּ וְלֹא מָחֲלָה אוֹתָהּ; וְשָׁמִין לָהּ כָּל שֶׁעָלֶיהָ, וּפוֹחֲתִין אוֹתוֹ מִכְּתֻבָּתָהּ.&nbsp; אֲבָל אִם גֵּרְשָׁהּ לִרְצוֹנוֹ, גּוֹבָה בְּלֹא שְׁבוּעָה; וְאֵין שָׁמִין כְּסוּת שֶׁעָלֶיהָ--שֶׁהֲרֵי לְקָחָן לָהּ, וְזָכְתָה בָּהֶן, וְהוּא רוֹצֶה לְהוֹצִיאָהּ, לֹא הִיא.</p>

<p><b>טז,ו</b>&nbsp;&nbsp;[ה] וְכֵן הִתְקִינוּ שֶׁלֹּא תִגְבֶּה הָאַלְמָנָה כְּתֻבָּתָהּ, אֵלָא מִן הַקַּרְקָע.&nbsp; וְאֵינָהּ גּוֹבָה מִשְּׁבָח שֶׁשָּׁבְחוּ נְכָסִים לְאַחַר מִיתַת הַבַּעַל; וְאֵין הַבָּנוֹת נִזּוֹנוֹת לְאַחַר מִיתַת אֲבִיהֶן מִשְּׁבָח שֶׁשָּׁבְחוּ נְכָסִים לְאַחַר מִיתָתוֹ; וְאֵינָהּ טוֹרֶפֶת בִּכְתֻבָּתָהּ מִשְּׁבָח שֶׁהִשְׁבִּיחַ הַלּוֹקֵחַ, אַף עַל פִּי שֶׁבַּעַל חוֹב גּוֹבֶה אֶת הַשְּׁבָח.&nbsp; וּדְבָרִים אֵלּוּ, מִקֻּלֵּי כְּתֻבָּה הֶם.</p>

<p><b>טז,ז</b>&nbsp;&nbsp;[ו] וְכֵן מִקֻּלֵּי כְּתֻבָּה, שֶׁתִּטֹּל הָאִשָּׁה כְּתֻבָּתָהּ מִן הַפָּחוּת שֶׁבַּמַּטְבֵּעוֹת.&nbsp; כֵּיצַד:&nbsp; נָשָׂא אִשָּׁה בְּמָקוֹם, וְגֵרְשָׁהּ בְּמָקוֹם אַחֵר--אִם הָיוּ מְעוֹת מְקוֹם הַנִּשּׂוּאִין טוֹבוֹת מִמְּעוֹת מְקוֹם הַגֵּרוּשִׁין, נוֹתֵן לָהּ מִמְּעוֹת מְקוֹם הַגֵּרוּשִׁין; וְאִם הָיוּ מְעוֹת מְקוֹם הַגֵּרוּשִׁין טוֹבוֹת מִמְּעוֹת מְקוֹם הַנִּשּׂוּאִין, נוֹתֵן לָהּ מִמְּעוֹת מְקוֹם הַנִּשּׂוּאִין.</p>

<p><b>טז,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה בִּכְתֻבָּתָהּ מָעוֹת סְתָם; אֲבָל אִם פֵּרַשׁ בָּהּ מַטְבֵּעַ יָדוּעַ, בֵּין בָּעִיקָר בֵּין בַּתּוֹסֶפֶת--הֲרֵי הִיא כְּדִין הַמַּלְוֶה אֶת חֲבֵרוֹ מַטְבֵּעַ יָדוּעַ, שֶׁנּוֹתֵן לוֹ כְּמַה שֶׁהִלְוָהוּ, כְּמוֹ שֶׁיִּתְבָּאַר בְּהִלְכּוֹת הַלְוָאָה.</p>

<p><b>טז,ט</b>&nbsp;&nbsp;[ז] תִּקְּנוּ הַגְּאוֹנִים בְּכָל הַיְּשִׁיבוֹת, שֶׁתִּהְיֶה אִשָּׁה גּוֹבָה כְּתֻבָּתָהּ אַחַר מִיתַת בַּעְלָהּ, אַף מִן הַמִּטַּלְטְלִין, כְּדֶרֶךְ שֶׁתִּקְּנוּ לְבַעַל חוֹב לִגְבּוֹת מִן הַמִּטַּלְטְלִין; וּפָשְׁטָה תַּקָּנָה זוֹ, בְּכָל יִשְׂרָאֵל.&nbsp; וְכֵן שְׁאָר תְּנָאיֵי כְּתֻבָּה כֻּלָּן כַּכְּתֻבָּה הֶן, וְיֶשְׁנָן בַּמִּטַּלְטְלִין כַּקַּרְקָע--חוּץ מִכְּתֻבַּת בְּנִין דִּכְרִין, שֶׁלֹּא מָצָאנוּ מִנְהַג יְרֻשָּׁתָהּ פָּשׁוּט בְּכָל הַיְּשִׁיבוֹת.&nbsp; לְפִיכָּךְ אֲנִי אוֹמֵר, מַעְמִידִין אוֹתָהּ עַל דִּין הַתַּלְמוּד, שְׁאֵין יוֹרְשִׁין כְּתֻבַּת אִמָּן, אֵלָא מִן הַקַּרְקָע.</p>

<p><b>טז,י</b>&nbsp;&nbsp;[ח] כְּבָר נָהֲגוּ בְּכָל מְקוֹמוֹת שֶׁיָּדַעְנוּ וְשֶׁשָּׁמַעְנוּ שִׁמְעָן, שֶׁיִּכְתְּבוּ בַּכְּתֻבָּה, בֵּין מְקַרְקְעֵי בֵּין מִטַּלְטְלֵי; וְדָבָר זֶה תִּקּוּן גָּדוֹל הוּא, וַאֲנָשִׁים נְבוֹנִים הִנְהִיגוּ בּוֹ--שֶׁהֲרֵי זֶה תְּנָאי שֶׁבְּמָמוֹן, וְנִמְצֵאת הָאַלְמָנָה גּוֹבָה מִן הַמִּטַּלְטְלִין בִּתְנָאי זֶה, לֹא בְּתַקָּנַת אַחֲרוֹנִים.</p>

<p><b>טז,יא</b>&nbsp;&nbsp;[ט] הֲרֵי שֶׁלֹּא כָתַב כָּךְ בִּשְׁטָר כְּתֻבָּה, אֵלָא נָשָׂא סְתָם--אִם הָיָה יוֹדֵעַ בְּתַקָּנָה זוֹ שֶׁלַּגְּאוֹנִים, גּוֹבָה.&nbsp; וְאִם לָאו, אוֹ שֶׁנִּסְתַּפַּק לָנוּ הַדָּבָר--מִתְיַשְּׁבִין בְּדָבָר זֶה הַרְבֵּה:&nbsp; שְׁאֵין כּוֹחַ בְּתַקָּנַת הַגְּאוֹנִים לָדוּן בָּהּ, אַף עַל פִּי שֶׁלֹּא נִתְפָּרְשָׁה, כְּדִין תְּנָאיֵי כְּתֻבָּה, שְׁהֶם תַּקָּנַת הַסַּנְהֶדְּרִין הַגְּדוֹלָה--עַד שֶׁנּוֹצִיא מָמוֹן בָּהּ מִן הַיּוֹרְשִׁים.</p>

<p><b>טז,יב</b>&nbsp;&nbsp;[י] וְעוֹד תִּקְּנוּ חֲכָמִים שֶׁיִּהְיוּ כָּל נִכְסֵי הַבַּעַל, אַחְרָאִין וְעַרְבָאִין לַכְּתֻבָּה:&nbsp; אַפִלּוּ כְּתֻבָּתָהּ מָנֶה, וְיֵשׁ לוֹ קַרְקָע בַּאֲלָפִים זְהוּבִים--הַכֹּל תַּחַת שִׁעְבּוּד הַכְּתֻבָּה.&nbsp; וְכָל שֶׁיִּמְכֹּר אַחַר הַנִּשּׂוּאִין מִנְּכָסָיו--אַף עַל פִּי שֶׁמִּמְכָּרוֹ קַיָּם, וְיֵשׁ לוֹ לִמְכֹּר כָּל נְכָסָיו אִם יִרְצֶה--יֵשׁ לָהּ לִטְרֹף אוֹתָן בִּכְתֻבָּתָהּ כְּשֶׁיְּגָרְשֶׁנָּה אוֹ כְּשֶׁיָּמוּת, אִם לֹא תִמְצָא נְכָסִים בְּנֵי חוֹרִין; וּכְשֶׁתִּטְרֹף, לֹא תִטְרֹף אֵלָא בִּשְׁבוּעָה בִּנְקִיטַת חֵפֶץ כְּדִין כָּל בַּעֲלֵי חוֹבוֹת.&nbsp; וְתַקָּנָה זוֹ, כְּדֵי שֶׁלֹּא תִהְיֶה כְּתֻבָּתָהּ קַלָּה בְּעֵינָיו.</p>

<p><b>טז,יג</b>&nbsp;&nbsp;[יא] כְּשֶׁמַּשְׁבִּיעִין בֵּית דִּין אוֹ הַיּוֹרְשִׁין אֶת הָאַלְמָנָה כְּשֶׁתָּבוֹא לִגְבּוֹת כְּתֻבָּתָהּ, אֵין מַשְׁבִּיעִין אוֹתָהּ אֵלָא חוּץ לְבֵית דִּין, מִפְּנֵי שֶׁבָּתֵּי דִּינִין הָיוּ נִמְנָעִין מִלְּהַשְׁבִּיעָהּ, שֶׁחוֹשְׁשִׁין לָהּ שֶׁמֶּא לֹא תְדַקְדַּק עַל עַצְמָהּ בַּשְּׁבוּעָה.&nbsp; וְאִם רָצוּ הַיְּתוֹמִים לְהַדִּירָהּ, נוֹדֶרֶת לָהֶן כָּל מַה שֶׁיִּרְצוּ; וּמַדִּירִין אוֹתָהּ בְּבֵית דִּין, וְאַחַר כָּךְ נוֹטֶלֶת כְּתֻבָּתָהּ.</p>

<p><b>טז,יד</b>&nbsp;&nbsp;[יב] מֵתָה הָאַלְמָנָה קֹדֶם שֶׁתִּשָּׁבַע--אֵין יוֹרְשֶׁיהָ יוֹרְשִׁין מִכְּתֻבָּתָהּ כְּלוּם, שְׁאֵין לָהּ כְּתֻבָּה עַד שֶׁתִּשָּׁבַע.&nbsp; וְאִם נִשֵּׂאת קֹדֶם שֶׁתִּשָּׁבַע--הֲרֵי זוֹ נִשְׁבַּעַת אַחַר הַנִּשּׂוּאִין, וְנוֹטֶלֶת כָּל זְמָן שֶׁתִּרְצֶה; אֲבָל אֵינָהּ נוֹדֶרֶת וְנוֹטֶלֶת, שֶׁמֶּא יָפֵר הַבַּעַל.</p>

<p><b>טז,טו</b>&nbsp;&nbsp;[יג] יֵחַד לָהּ קַרְקָע בִּכְתֻבָּתָהּ--בֵּין שֶׁיֵּחֲדָהּ בְּאַרְבַּעַת הַמְּצָרִים, בֵּין בִּמְצָר אֶחָד--גּוֹבָה אֶת כְּתֻבָּתָהּ מִמֶּנָּה, בְּלֹא שְׁבוּעָה.&nbsp; וְכֵן אִם כָּתַב לָהּ מִטַּלְטְלִין, וְהֶן עַצְמָן קַיָּמִין--נוֹטֶלֶת אוֹתָן, בְּלֹא שְׁבוּעָה.&nbsp; וְכֵן אִם נִמְכְּרוּ, וְנִלְקַח בָּהֶן מִטַּלְטְלִין אֲחֵרִים, וְנוֹדַע שֶׁאֵלּוּ הַשְּׁנִיִּים מִדְּמֵי הַמִּטַּלְטְלִין הָרִאשׁוֹנִים--נוֹטֶלֶת בְּלֹא שְׁבוּעָה.</p>

<p><b>טז,טז</b>&nbsp;&nbsp;[יד] הַפּוֹגֶמֶת כְּתֻבָּתָהּ, לֹא תִפָּרַע אֵלָא בִּשְׁבוּעָה.&nbsp; כֵּיצַד:&nbsp; הוֹצִיאָה שְׁטָר כְּתֻבָּה שֶׁיֵּשׁ בּוֹ אֶלֶף זוּז, הַבַּעַל אוֹמֵר, נִתְקַבְּלָה הַכֹּל, וְהִיא אוֹמֶרֶת, לֹא נִתְקַבַּלְתִּי אֵלָא כָּךְ וְכָּךְ--וְאַפִלּוּ יֵשׁ עָלֶיהָ עֵדִים בַּמִּקְצָת שֶׁנָּטְלָה, וְאַפִלּוּ דִּקְדְּקָה בְּחֶשְׁבּוֹן מַה שֶׁנָּטְלָה בַּחֲצִי חֲצִי פְּרוּטָה--לֹא תִטֹּל הַשְּׁאָר, אֵלָא בִּשְׁבוּעָה.</p>

<p><b>טז,יז</b>&nbsp;&nbsp;[טו] אָמַר הַבַּעַל, נִתְקַבְּלָה הַכֹּל, וְהִיא אוֹמֶרֶת, לֹא נִתְקַבַּלְתִּי כְּלוּם, וְעֵד אֶחָד מֵעִיד עָלֶיהָ שֶׁנִּתְקַבְּלָה הַכֹּל, אוֹ מִקְצָת--לֹא תִפָּרַע אֵלָא בִּשְׁבוּעָה.</p>

<p><b>טז,יח</b>&nbsp;&nbsp;[טז] הַנִּפְרַעַת שֶׁלֹּא בְּפָנָיו, לֹא תִפָּרַע אֵלָא בִּשְׁבוּעָה.&nbsp; כֵּיצַד:&nbsp; הֲרֵי שֶׁגֵּרַשׁ אֶת אִשְׁתּוֹ, וְהָלַךְ לוֹ--בֵּית דִּין יוֹרְדִין לִנְכָסָיו אַחַר שֶׁתִּשָּׁבַע, וּמַגְבִּין אוֹתָהּ כְּתֻבָּתָהּ:&nbsp; וְהוּא שֶׁיִּהְיֶה בְּמָקוֹם רָחוֹק, שֶׁיֵּשׁ לָהֶן טֹרַח לְהוֹדִיעוֹ; אֲבָל אִם קָרוֹב הַדֶּרֶךְ לְהוֹדִיעוֹ, שׁוֹלְחִין לוֹ וּמוֹדִיעִין אוֹתוֹ--אִם לֹא יָבוֹא, תִּשָּׁבַע וְתִטֹּל.</p>

<p><b>טז,יט</b>&nbsp;&nbsp;[יז] הַפּוֹחֶתֶת כְּתֻבָּתָהּ, נִפְרַעַת שֶׁלֹּא בִּשְׁבוּעָה.&nbsp; כֵּיצַד:&nbsp; הוֹצִיאָה שְׁטָר כְּתֻבָּה בְּאֶלֶף זוּז, הוּא אוֹמֵר, נִתְקַבְּלָה הַכֹּל, וְהִיא אוֹמֶרֶת, לֹא נִתְקַבַּלְתִּי כְּלוּם וְאֵין לִי אֵלָא חֲמֵשׁ מֵאוֹת, וְזֶה שֶׁכָּתַב לִי אֶלֶף אֲמָנָה שֶׁהָיְתָה בֵּינִי לְבֵינוֹ--הֲרֵי זוֹ נִפְרַעַת, שֶׁלֹּא בִּשְׁבוּעָה.&nbsp; אֲבָל אִם אָמְרָה, אֵין בִּשְׁטָר כְּתֻבָּתִי אֵלָא חֲמֵשׁ מֵאוֹת--אֵינָהּ נִפְרַעַת בִּשְׁטָר זֶה שֶׁיֵּשׁ בּוֹ אֶלֶף כְּלוּם, שֶׁהֲרֵי בִּטְּלָה אוֹתוֹ וּכְאִלּוּ הוֹדָת שְׁהוּא שֶׁקֶר; לְפִיכָּךְ נִשְׁבָּע שְׁבוּעַת הֶסֵּת, וְנִפְטָר.</p>

<p><b>טז,כ</b>&nbsp;&nbsp;[יח] כָּל מָקוֹם שֶׁאָמַרְנוּ, לֹא תִפָּרַע אֵלָא בִּשְׁבוּעָה--אוֹמְרִים לָהּ בֵּית דִּין, הִשָּׁבְעִי וּטְלִי; וּמְקוֹם שֶׁנֶּאֱמָר תִּפָּרַע שֶׁלֹּא בִּשְׁבוּעָה--אוֹמְרִים לַבַּעַל, עֲמֹד וְתֶן לָהּ, וְאֵין אַתָּה נֶאֱמָן בִּטְעָנָה זוֹ, עַד שֶׁתָּבִיא רְאָיָה לִדְבָרֶיךָ.&nbsp; [יט] אָמַר הַבַּעַל מֵעַצְמוֹ, תִּשָּׁבַע לִי עַל טְעָנָתִי--אוֹמְרִין לָהּ, הִשָּׁבְעִי וּטְלִי; וְתִשָּׁבַע בִּנְקִיטַת חֵפֶץ.</p>

<p><b>טז,כא</b>&nbsp;&nbsp;הִתְנָה עִמָּהּ שֶׁתִּגְבֶּה כְּתֻבָּתָהּ בְּלֹא שְׁבוּעָה, אוֹ שְׁהִיא נֶאֱמֶנֶת בְּכָל מַה שֶׁתִּטְעֹן--גּוֹבָה מִמֶּנּוּ, בְּלֹא שְׁבוּעָה כְּלָל; אֲבָל אִם בָּאת לִפָּרַע מִיּוֹרְשָׁיו, תִּשָּׁבַע וְאַחַר כָּךְ תִּטֹּל.&nbsp; [כ] הִתְנָה עִמָּהּ שֶׁתִּהְיֶה נוֹטֶלֶת מִיּוֹרְשָׁיו בְּלֹא שְׁבוּעָה, אוֹ שֶׁתִּהְיֶה נֶאֱמֶנֶת עַל יוֹרְשָׁיו--הֲרֵי זוֹ נוֹטֶלֶת מֵהֶן, בְּלֹא שְׁבוּעָה.&nbsp; אֲבָל אִם בָּאָה לִטְרֹף מִנְּכָסִים מְשֻׁעְבָּדִים--לֹא תִטְרֹף אֵלָא בִּשְׁבוּעָה, וְאַף עַל פִּי שֶׁהֶאֱמִינָהּ הַבַּעַל:&nbsp; שְׁאֵין תְּנָאי הַבַּעַל מוֹעִיל אֵלָא עָלָיו, וְעַל יוֹרְשָׁיו; אֲבָל לְהַפְסִיד מְמוֹן אֲחֵרִים, אֵינוּ מוֹעִיל.</p>

<p><b>טז,כב</b>&nbsp;&nbsp;[כא] אַלְמָנָה שֶׁהָיָה שְׁטָר כְּתֻבָּתָהּ יוֹצֶא מִתַּחַת יָדָהּ--נִשְׁבַּעַת וְגוֹבָה כְּתֻבָּתָהּ לְעוֹלָם, אַפִלּוּ אַחַר מֵאָה שָׁנָה, בֵּין שֶׁהָיְתָה בְּבֵית בַּעְלָהּ, בֵּין שֶׁהָיְתָה בְּבֵית אָבִיהָ.&nbsp; וְאִם אֵין שְׁטָר כְּתֻבָּה יוֹצֶא מִתַּחַת יָדָהּ--אֵין לָהּ כְּלוּם, וְאַפִלּוּ עִיקַר כְּתֻבָּה, וְאַפִלּוּ תָּבְעָה בְּיוֹם מִיתַת בַּעְלָהּ; וְכֵן הַגְּרוּשָׁה--אַפִלּוּ עִיקַר כְּתֻבָּה אֵין לָהּ, עַד שֶׁתּוֹצִיא שְׁטָר כְּתֻבָּה.</p>

<p><b>טז,כג</b>&nbsp;&nbsp;[כב] בַּמֶּה דְּבָרִים אֲמוּרִים, בִּמְקוֹם שֶׁדַּרְכָּן לִכְתֹּב כְּתֻבָּה; אֲבָל בִּמְקוֹם שְׁאֵין דַּרְכָּן לִכְתֹּב כְּתֻבָּה, אֵלָא סוֹמְכִין עַל תְּנָאי בֵּית דִּין--הֲרֵי זוֹ גּוֹבָה עִיקַר כְּתֻבָּה, אַף עַל פִּי שְׁאֵין בְּיָדָהּ שְׁטָר כְּתֻבָּה, בֵּין נִתְגָּרְשָׁה בֵּין נִתְאַלְמְנָה, בֵּין הָיְתָה בְּבֵית בַּעְלָהּ בֵּין הָיְתָה בְּבֵית אָבִיהָ.&nbsp; אֲבָל תּוֹסֶפֶת, אֵין לָהּ בְּכָל מָקוֹם אֵלָא בִּרְאָיָה בְּרוּרָה.</p>

<p><b>טז,כד</b>&nbsp;&nbsp;[כג] וְעַד כַּמָּה תִּגְבֶּה הָאַלְמָנָה הָעִיקָר, בִּמְקוֹם שְׁאֵין כּוֹתְבִין כְּתֻבָּה--אִם הָיְתָה בְּבֵית בַּעְלָהּ, גּוֹבָה לְעוֹלָם; וְאִם הָיְתָה בְּבֵית אָבִיהָ, עַד עֶשְׂרִים וְחָמֵשׁ שָׁנָה.&nbsp; וְאִם בָּאָה לִתְבֹּעַ אַחַר עֶשְׂרִים וְחָמֵשׁ שָׁנָה, אֵין לָהּ כְּלוּם, שֶׁאִלּוּ לֹא מָחֲלָה, לֹא שָׁתְקָה כָּל זְמָן זֶה; וַהֲרֵי אֵינָהּ עִם הַיּוֹרְשִׁים, כְּדֵי שֶׁתֹּאמַר נִכְלַמְתִּי מִלְּתָבְעָן וְהֶן עִמִּי בַּבַּיִת.&nbsp; [כד] לְפִיכָּךְ אִם הָיָה הַיּוֹרֵשׁ עַצְמוֹ מוֹלִיךְ לָהּ מְזוֹנוֹתֶיהָ לְבֵית אָבִיהָ, וּמִטַּפֵּל בָּהּ--יֵשׁ לָהּ לִתְבֹּעַ כְּתֻבָּתָהּ, אַפִלּוּ אַחַר חָמֵשׁ וְעֶשְׂרִים שָׁנָה:&nbsp; מִפְּנֵי שֶׁזֶּה שֶׁשָּׁתְקָה וְלֹא תָבְעָה, מִפְּנֵי שְׁהִיא בּוֹשָׁה מִן הַיּוֹרֵשׁ.</p>

<p><b>טז,כה</b>&nbsp;&nbsp;הִיא אוֹמֶרֶת, בְּתוּלָה נִשֵּׂאתִי וְעִיקַר כְּתֻבָּתִי מָאתַיִם, וְהַבַּעַל אוֹ יוֹרְשָׁיו אוֹמְרִים, בְּעוּלָה נִשֵּׂאת וְאֵין לָהּ אֵלָא מֵאָה--אִם יֵשׁ עֵדִים שֶׁרָאוּ שֶׁעָשׂוּ לָהּ הַמִּנְהָגוֹת שֶׁנָּהֲגוּ אַנְשֵׁי אוֹתָהּ הָעִיר לַעֲשׂוֹתָן לַבְּתוּלָה, כְּגוֹן מִינֵי שִׂמְחָה אוֹ מַלְבּוּשׁ יָדוּעַ אוֹ כְּתָרִים אוֹ שְׁאָר דְּבָרִים שְׁאֵין עוֹשִׂין כֵּן אֵלָא לַבְּתוּלָה--הֲרֵי זוֹ נוֹטֶלֶת מָאתַיִם; וְאִם אֵין לָהּ עֵדִים בְּזֶה, הֲרֵי זוֹ נוֹטֶלֶת מֵאָה.&nbsp; וְאִם הָיָה הַבַּעַל קַיָּם--יֵשׁ לָהּ לְהַשְׁבִּיעוֹ שְׁבוּעַת הַתּוֹרָה, שֶׁהֲרֵי הוֹדָה בְּמִקְצַת הַטְּעָנָה.&nbsp; וְנֶאֱמָן הַקָּטָן לְהָעִיד בְּגָדְלוֹ וְלוֹמַר, זָכוּר אֲנִי כְּשֶׁהָיִיתִי קָטָן שֶׁנַּעֲשָׂה לִפְלוֹנִית מִנְהַג הַבְּתוּלוֹת.&nbsp; וְכָל הַדְּבָרִים הָאֵלּוּ, בִּמְקוֹם שְׁאֵין כּוֹתְבִין כְּתֻבָּה, כְּמוֹ שֶׁאָמַרְנוּ.</p>

<p><b>טז,כו</b>&nbsp;&nbsp;הָאִשָּׁה שֶׁאָמְרָה לְבַעְלָהּ, גֵּרַשְׁתַּנִי--נֶאֱמֶנֶת, שְׁאֵינָהּ מְעִזָּה פָּנֶיהָ בִּפְנֵי בַּעְלָהּ; לְפִיכָּךְ הָאִשָּׁה שֶׁהוֹצִיאָה שְׁטָר כְּתֻבָּה וְאֵין עִמָּהּ גֶּט, וְאָמְרָה לְבַעְלָהּ, גֵּרַשְׁתַּנִי וְאָבַד גִּטִּי, תֶּן לִי כְּתֻבָּתִי, וְהוּא אוֹמֵר, לֹא גֵרַשְׁתִּי--חַיָּב לִתֵּן עִיקַר כְּתֻבָּה; אֲבָל אֵינוּ נוֹתֵן הַתּוֹסֶפֶת, עַד שֶׁתָּבִיא רְאָיָה בְּרוּרָה שֶׁגֵּרַשׁ, אוֹ שֶׁיֵּצֵא גֶּט עִם הַכְּתֻבָּה מִתַּחַת יָדָהּ.</p>

<p><b>טז,כז</b>&nbsp;&nbsp;אָמַר לָהּ הַבַּעַל, כֵּן הָיָה, גֵּרַשְׁתִּי וְנָתַתִּי כָּל הַכְּתֻבָּה עִיקָר וְתוֹסֶפֶת, וְכָתַבְתְּ לִי שׁוֹבָר וְאָבַד שׁוֹבָרִי--מִתּוֹךְ שֶׁיָּכוֹל לוֹמַר, לֹא גֵרַשְׁתִּי וְלֹא יִתְחַיַּב בְּתוֹסֶפֶת, הֲרֵי זֶה נֶאֱמָן; וּמַשְׁבִּיעָהּ בִּנְקִיטַת חֵפֶץ, וְנוֹתֵן לָהּ אֶת הָעִיקָר, וְנִשְׁבָּע הוּא שְׁבוּעַת הֶסֵּת, עַל הַתּוֹסֶפֶת.</p>

<p><b>טז,כח</b>&nbsp;&nbsp;הוֹצִיאָה גֶּט, וְאֵין בְּיָדָהּ שְׁטָר כְּתֻבָּה--אִם דֶּרֶךְ אוֹתוֹ הַמָּקוֹם שֶׁלֹּא יִכְתְּבוּ כְּתֻבָּה--גּוֹבָה עִיקַר כְּתֻבָּה בַּגֶּט שֶׁבְּיָדָהּ.&nbsp; וְאִם דַּרְכָּן לִכְתֹּב כְּתֻבָּה--אַפִלּוּ עִיקָר אֵין לָהּ, עַד שֶׁתּוֹצִיא שְׁטָר כְּתֻבָּה כְּמוֹ שֶׁבֵּאַרְנוּ; וְנִשְׁבָּע הַבַּעַל שְׁבוּעַת הֶסֵּת עַל טְעָנָתָהּ, וְנִפְטָר.</p>

<p><b>טז,כט</b>&nbsp;&nbsp;הוֹצִיאָה שְׁנֵי גִּטִּין, וּשְׁתֵּי כְּתֻבּוֹת--גּוֹבָה שְׁתֵּי כְּתֻבּוֹת.&nbsp; הוֹצִיאָה שְׁתֵּי כְּתֻבּוֹת, וְגֶט אֶחָד--אֵינָהּ גּוֹבָה אֵלָא כְּתֻבָּה אַחַת:&nbsp; וְאֵיזוֹ מֵהֶן גּוֹבָה--אִם שְׁתֵּיהֶן שֹׁווֹת--בִּטְּלָה אַחֲרוֹנָה אֶת הָרִאשׁוֹנָה, וְאֵינָהּ טוֹרֶפֶת אֵלָא מִזְּמָן אַחֲרוֹנָה; וְאִם הָיָה בְּאַחַת מִשְּׁתֵּיהֶן תּוֹסֶפֶת עַל חֲבִרְתָּהּ--גּוֹבָה בְּאֵיזוֹ מֵהֶן שֶׁתִּרְצֶה, וְתִבָּטֵל הַשְּׁנִיָּה.</p>

<p><b>טז,ל</b>&nbsp;&nbsp;הוֹצִיאָה שְׁנֵי גִּטִּין, וּכְתֻבָּה אַחַת--אֵין לָהּ אֵלָא כְּתֻבָּה אַחַת:&nbsp; שֶׁהַמְּגָרֵשׁ אֶת אִשְׁתּוֹ וְהִחְזִירָהּ סְתָם, עַל כְּתֻבָּתָהּ הָרִאשׁוֹנָה הִחְזִירָהּ.</p>

<p><b>טז,לא</b>&nbsp;&nbsp;הוֹצִיאָה גֶּט וּכְתֻבָּה, אַחַר מִיתַת בַּעְלָהּ--אִם גֶּט קוֹדֵם לַכְּתֻבָּה--גּוֹבָה בְּגֶט זֶה עִיקַר כְּתֻבָּה, אִם אֵין דַּרְכָּן לִכְתֹּב כְּתֻבָּה, וְגוֹבָה כָּל מַה שֶׁיֵּשׁ בַּכְּתֻבָּה, שֶׁהֲרֵי זָכְתָה בָּהּ בְּמִיתָתוֹ; וְאִם כְּתֻבָּה קָדְמָה אֶת הַגֶּט--אֵין לָהּ אֵלָא כְּתֻבָּה אַחַת, שֶׁעַל כְּתֻבָּתָהּ הָרִאשׁוֹנָה הִחְזִירָהּ.</p>

<p><b>טז,לב</b>&nbsp;&nbsp;[לא] הָאִשָּׁה נֶאֱמֶנֶת לוֹמַר, מֵת בַּעְלִי--כְּדֵי שֶׁתִּנָּשֵׂא, כְּמוֹ שֶׁיִּתְבָּאַר בְּהִלְכּוֹת גֵּרוּשִׁין; וּמִתְּנָאיֵי הַכְּתֻבָּה, שְׁאִם תִּנָּשֵׂא לְאַחֵר אַחַר מוֹתוֹ, תִּטֹּל מַה שֶׁכָּתַב לָהּ בִּכְתֻבָּתָהּ.&nbsp; לְפִיכָּךְ אִם בָּאָה לְבֵית דִּין וְאָמְרָה, מֵת בַּעְלִי הַתִּירוּנִי לְהִנָּשֵׂא, וְלֹא הִזְכִּירָה שֵׁם כְּתֻבָּה בָּעוֹלָם--מַתִּירִין אוֹתָהּ לְהִנָּשֵׂא, וּמַשְׁבִּיעִין אוֹתָהּ וְנוֹתְנִין לָהּ כְּתֻבָּתָהּ.</p>

<p><b>טז,לג</b>&nbsp;&nbsp;בָּאָה וְאָמְרָה, מֵת בַּעְלִי, תְּנוּ לִי כְּתֻבָּתִי--אַף לְהִנָּשֵׂא אֵין מַתִּירִין אוֹתָהּ:&nbsp; שֶׁעַל עִסְקֵי הַכְּתֻבָּה בָּאָה, וַהֲרֵי זֶה בְּחֶזְקַת שֶׁלֹּא מֵת; וְאֵין דַּעְתָּהּ לְהִנָּשֵׂא, אֵלָא לִטֹּל כְּתֻבָּה מֵחַיִּים בִּלְבָד.</p>

<p><b>טז,לד</b>&nbsp;&nbsp;בָּאָה וְאָמְרָה, מֵת בַּעְלִי, הַתִּירוּנִי לְהִנָּשֵׂא, וּתְנוּ לִי כְּתֻבָּתִי--מַתִּירִין אוֹתָהּ לְהִנָּשֵׂא וְנוֹתְנִין לָהּ כְּתֻבָּתָהּ, מִפְּנֵי שֶׁעִיקַר דְּבָרֶיהָ עַל עִסְקֵי נִשּׂוּאִין בָּאָה.&nbsp; אֲבָל אִם אָמְרָה, תְּנוּ לִי כְּתֻבָּתִי, וְהַתִּירוּנִי לְהִנָּשֵׂא--מַתִּירִין אוֹתָהּ, וְאֵין נוֹתְנִין לָהּ כְּתֻבָּה; וְאִם תָּפְסָה, אֵין מוֹצִיאִין מִיָּדָהּ.
<br>&nbsp;</p>

<h2>הִלְכּוֹת אִישׁוּת פֵּרֶק יז</h2>

<p><b>יז,א</b>&nbsp;&nbsp;מִי שֶׁהָיָה נָשׂוּי נָשִׁים רַבּוֹת, וּמֵת--כָּל שֶׁנִּשֵּׂאת בַּתְּחִלָּה, קוֹדֶמֶת לִטֹּל כְּתֻבָּתָהּ; וְאֵין אַחַת מֵהֶן נוֹטֶלֶת, אֵלָא בִּשְׁבוּעָה; וְאֵין לָאַחֲרוֹנָה, אֵלָא מַה שֶׁשִּׁיְּרָה שֶׁלְּפָנֶיהָ, וְגַם הִיא נִשְׁבַּעַת, וְנוֹטֶלֶת הַשְּׁאָר.&nbsp; וְכֵן אִם הָיָה עָלָיו שְׁטָר חוֹב--אִם הָיָה הַחוֹב קוֹדֵם, גּוֹבֶה בַּעַל חוֹב תְּחִלָּה; וְאִם הַכְּתֻבָּה קָדְמָה, גּוֹבָה הָאִשָּׁה תְּחִלָּה, וְהַשְּׁאָר לְבַעַל חוֹב.</p>

<p><b>יז,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיְתָה הַקַּרְקָע שֶׁבָּאוּ לִגְבּוֹת מִמֶּנָּה קְנוּיָה לוֹ בְּשָׁעַת הַנִּשּׂוּאִין, וּבְשָׁעָה שֶׁלָּוָה--הוּא שֶׁהַדִּין נוֹתֵן, שֶׁכָּל הַקּוֹדֵם שְׁטָרוֹ זָכָה תְּחִלָּה; אֲבָל אִם נָשָׂא נָשִׁים זוֹ אַחַר זוֹ, וְלָוָה בֵּין קֹדֶם נִשּׂוּאִין בֵּין אַחַר נִשּׂוּאִין, וְאַחַר שֶׁנָּשָׂא וְלָוָה קָנָה קַרְקָע--כֻּלָּן חוֹלְקִין כְּאַחַת, שֶׁשִּׁעְבּוּד כֻּלָּן כְּאֶחָד בָּא, שֶׁבְּשָׁעָה שֶׁקָּנָה הָיָה מְשֻׁעְבָּד לַכֹּל, וְאֵין כָּאן דִּין קְדִימָה.</p>

<p><b>יז,ג</b>&nbsp;&nbsp;וְכֵן אִם הָיָה זְמָן הַכְּתֻבּוֹת וְהַשְּׁטָרוֹת כֻּלָּן יוֹם אֶחָד, אוֹ שָׁעָה אַחַת בִּמְקוֹם שֶׁכּוֹתְבִים שָׁעוֹת--חוֹלְקִין כְּאַחַת, שְׁאֵין שָׁם קוֹדֵם; וּלְעוֹלָם כָּל שֶׁקָּדַם וְזָכָה בַּמִּטַּלְטְלִין כְּדֵי חוֹבוֹ אוֹ כְּדֵי כְּתֻבָּה--אֵין מוֹצִיאִין מִיָּדוֹ, שְׁאֵין דִּין קְדִימָה בַּמִּטַּלְטְלִין.</p>

<p><b>יז,ד</b>&nbsp;&nbsp;מִי שֶׁגֵּרַשׁ אֶת אִשְׁתּוֹ, וְעָלָיו שְׁטָר חוֹב, וּבָא בַּעַל חוֹב וְהָאִשָּׁה לִגְבּוֹת, וְהָיוּ לוֹ מָעוֹת וְקַרְקָע כְּדֵי הַחוֹב וְהַכְּתֻבָּה--בַּעַל חוֹב נוֹטֵל הַמָּעוֹת, וְהָאִשָּׁה גּוֹבָה כְּתֻבָּתָהּ מִן הַקַּרְקָע.&nbsp; וְאִם אֵין לוֹ אֵלָא קַרְקָע שְׁאֵין בָּהּ כְּדֵי לְהַגְבּוֹת שְׁנֵיהֶם, וְלֹא הָיָה בָּהּ דִּין קְדִימָה--נוֹתְנִין אוֹתָהּ לְבַעַל חוֹב; וְאִם נִשְׁאָר לָאִשָּׁה כְּלוּם, תִּטֹּל, וְאִם לָאו, תִּדָּחֶה מִפְּנֵי בַּעַל חוֹב:&nbsp; שֶׁהֲרֵי בַּעַל חוֹב הִפְסִיד וְהוֹצִיא מָעוֹתָיו, וְהָאִשָּׁה לֹא חָסְרָה דָּבָר--שֶׁיּוֹתֵר מַה שֶׁהָאִישׁ רוֹצֶה לִשָּׂא, אִשָּׁה רוֹצָה לְהִנָּשֵׂא.</p>

<p><b>יז,ה</b>&nbsp;&nbsp;וְכֵן מִי שֶׁמֵּת וְהִנִּיחַ אִשָּׁה וּבַעַל חוֹב, וְקַרְקָע שְׁאֵין בָּהּ דִּין קְדִימָה--הָאִשָּׁה נִדְחֵית מִפְּנֵי בַּעַל חוֹב, וְהוּא גּוֹבֶה כָּל חוֹבוֹ תְּחִלָּה.&nbsp; [ו] וְכֵיוָן שֶׁתִּקְּנוּ הַגְּאוֹנִים שֶׁתִּגְבֶּה הָאִשָּׁה וּבַעַל חוֹב מִן הַמִּטַּלְטְלִין, וְהַדָּבָר יָדוּעַ שְׁאֵין דִּין קְדִימָה בַּמִּטַּלְטְלִין--אִם לֹא הִנִּיחַ מִטַּלְטְלִין כְּדֵי לִתֵּן לִשְׁנֵיהֶם, נוֹתְנִין לְבַעַל חוֹב כָּל חוֹבוֹ תְּחִלָּה; וְאִם נִשְׁאָר לָאִשָּׁה מַה שֶׁתִּטֹּל בִּכְתֻבָּתָהּ, תִּטֹּל--אוֹ תִּדָּחֶה.</p>

<p><b>יז,ו</b>&nbsp;&nbsp;[ז] הָיוּ כּוֹתְבִין בִּכְתֻבָּתָהּ נִכְסֵי צֹאן בַּרְזֶל, וְטָעֲנָה שֶׁאָבְדוּ אוֹ שֶׁלְּקָחָם הַבַּעַל--הֲרֵי הִיא בְּנִכְסֵי צֹאן בַּרְזֶל שֶׁלָּהּ, כִּשְׁאָר בַּעֲלֵי חוֹבוֹת; וְנִשְׁבַּעַת שֶׁלֹּא לָקְחָה אוֹתָן וְלֹא נָתְנָה וְלֹא מָחֲלָה, וְחוֹלֶקֶת עִם בַּעֲלֵי חוֹבוֹת.</p>

<p><b>יז,ז</b>&nbsp;&nbsp;[ח] מִי שֶׁמֵּת אוֹ גֵּרַשׁ, וְיֵשׁ לוֹ נָשִׁים רַבּוֹת, וְאֵין שָׁם דִּין קְדִימָה, וְאֵין לוֹ כְּדֵי כָּל הַכְּתֻבּוֹת--כֵּיצַד חוֹלְקוֹת:&nbsp; רוֹאִים--אִם כְּשֶׁיֵּחָלֵק הַמָּמוֹן עַל מִנְיַן הַנָּשִׁים, יַגִּיעַ לַפְּחוּתָה שֶׁבָּהֶן כְּדֵי כְּתֻבָּתָהּ אוֹ פָּחוּת--חוֹלְקוֹת בְּשׁוֹוֶה.&nbsp; וְאִם הָיָה הַמָּמוֹן יוֹתֵר עַל זֶה--חוֹלְקִים מִמֶּנּוּ, כְּדֵי שֶׁיַּגִּיעַ לַפְּחוּתָה שֶׁבָּהֶן כְּשֵׁעוּר כְּתֻבָּתָהּ, וְחוֹזְרוֹת וְחוֹלְקוֹת אֶת הַמּוֹתָר בֵּין הַנּוֹתָרוֹת, עַל הַדֶּרֶךְ הָרִאשׁוֹנָה.</p>

<p><b>יז,ח</b>&nbsp;&nbsp;כֵּיצַד:&nbsp; מִי שֶׁהָיָה נָשׂוּי אַרְבַּע נָשִׁים, כְּתֻבָּתָהּ שֶׁלָּרִאשׁוֹנָה אַרְבַּע מֵאוֹת, וְשֶׁלַּשְּׁנִיָּה שְׁלוֹשׁ מֵאוֹת, וְשֶׁלַּשְּׁלִישִׁית מָאתַיִם, וְשֶׁלָּרְבִיעִית מֵאָה, נִמְצָא הַכֹּל אֶלֶף--וְגֵרַשׁ כֻּלָּן, אוֹ מֵת--אִם הִנִּיחַ אַרְבַּע מֵאוֹת אוֹ פָּחוּת, חוֹלְקוֹת כֻּלָּן בְּשׁוֹוֶה; וְכָל אַחַת נוֹטֶלֶת מֵאָה אוֹ פָּחוּת.</p>

<p><b>יז,ט</b>&nbsp;&nbsp;הִנִּיחַ שְׁמוֹנֶה מֵאוֹת--אִם תְּחַלַּק בֵּין כֻּלָּן בְּשׁוֹוֶה, נִמְצֵאת הָרְבִיעִית נוֹטֶלֶת מָאתַיִם וַהֲרֵי אֵין בִּכְתֻבָּתָהּ אֵלָא מֵאָה.&nbsp; אֵלָא כֵּיצַד עוֹשִׂין:&nbsp; לוֹקְחִין אַרְבַּע מֵאוֹת, וְחוֹלְקִין אוֹתָן בֵּינֵיהֶן בְּשׁוֹוֶה מֵאָה מֵאָה; וְנִמְצֵאת הָרְבִיעִית נָטְלָה כְּדֵי כְּתֻבָּתָהּ, וְהָלְכָה לָהּ.&nbsp; וְנִשְׁאָר כָּאן אַרְבַּע מֵאוֹת, וְשָׁלוֹשׁ נָשִׁים שֶׁבְּיַד כָּל אַחַת מִשְּׁלָשְׁתָּן מֵאָה.&nbsp; אִם תְּחַלַּק הָאַרְבַּע מֵאוֹת בֵּין שְׁלָשְׁתָּן בְּשׁוֹוֶה, נִמְצֵאת הַשְּׁלִישִׁית נוֹטֶלֶת מָאתַיִם וּשְׁלוֹשִׁים וּשְׁלוֹשָׁה וּשְׁלִישׁ וַהֲרֵי אֵין בִּכְתֻבָּתָהּ אֵלָא מָאתַיִם.&nbsp; לְפִיכָּךְ לוֹקְחִין מֵאַרְבַּע הַמֵּאוֹת שְׁלוֹשׁ מֵאוֹת, וְחוֹלְקִין בֵּין שְׁלָשְׁתָּן בְּשׁוֹוֶה; שֶׁנִּמְצֵאת הַשְּׁלִישִׁית נָטְלָה מָאתַיִם שֶׁלָּהּ, וְהָלְכָה לָהּ.&nbsp; וְנִשְׁאָר כָּאן מֵאָה, וּשְׁתֵּי נָשִׁים.&nbsp; חוֹלְקִין אֶת הַמֵּאָה בְּשׁוֹוֶה בֵּין רִאשׁוֹנָה וּשְׁנִיָּה; נִמְצָא בְּיַד הָרִאשׁוֹנָה מָאתַיִם וַחֲמִשִּׁים, וְכֵן בְּיַד הַשְּׁנִיָּה.&nbsp; וְנִמְצָא בְּיַד הַשְּׁלִישִׁית מָאתַיִם, וּבְיַד הָרְבִיעִית מֵאָה.&nbsp; וְעַל דֶּרֶךְ זוֹ חוֹלְקוֹת לְעוֹלָם, אַפִלּוּ הֶן מֵאָה.</p>

<p><b>יז,י</b>&nbsp;&nbsp;[ט] הָעַרָּב לָאִשָּׁה בִּכְתֻבָּתָהּ--אַף עַל פִּי שֶׁקָּנוּ מִיָּדוֹ, אֵינוּ חַיָּב לְשַׁלַּם, שֶׁמִּצְוָה עָשָׂה, וַהֲרֵי לֹא חָסְרָה כְּלוּם; וְאִם עַרָּב שֶׁלִּכְתֻבַּת בְּנוֹ הוּא, וְקָנוּ מִיָּדוֹ--חַיָּב לְשַׁלַּם, שֶׁהָאָב בִּגְלַל בְּנוֹ מְשַׁעְבֵּד עַצְמוֹ וְגוֹמֵר וּמַקְנֶה.&nbsp; וְקַבְלָן שֶׁלַּכְּתֻבָּה חַיָּב לְשַׁלַּם, אַף עַל פִּי שֶׁלֹּא קָנוּ מִיָּדוֹ; וְאֵיזֶה הוּא קַבְלָן--זֶה שֶׁאָמַר לָאִשָּׁה, הִנָּשְׂאִי לְזֶה, וַאֲנִי נוֹתֵן כְּתֻבָּה זוֹ.&nbsp; אֲבָל אִם אָמַר לָהּ, אֲנִי עַרַּב כְּתֻבָּה זוֹ, אֲנִי פּוֹרֵעַ כְּתֻבָּה זוֹ, וְכַיּוֹצֶא בְּזֶה--פָּטוּר, אֵלָא אִם כֵּן הָיָה אָבִיו.</p>

<p><b>יז,יא</b>&nbsp;&nbsp;הַמְּגָרֵשׁ אֶת אִשְׁתּוֹ--יַדִּירֶנָּה הֲנָאָה, וְאַחַר כָּךְ תִּפָּרַע כְּתֻבָּתָהּ מִן הַקַּבְלָן, אוֹ מֵאָבִיו אִם הָיָה עַרָּב:&nbsp; שֶׁמֶּא יַחְזִירֶנָּה, וְנִמְצְאוּ עוֹשִׂין קְנוּנְיָה עַל נְכָסָיו שֶׁלְּזֶה.&nbsp; [י] וְכֵן הַמַּקְדִּישׁ נְכָסָיו וְגֵרַשׁ אֶת אִשְׁתּוֹ--יַדִּירֶנָּה הֲנָאָה, וְאַחַר כָּךְ תִּפָּרַע מִן הַפּוֹדֶה מִיַּד הַהֶקְדֵּשׁ:&nbsp; שֶׁמֶּא יַעֲשׂוּ קְנוּנְיָה עַל הַהֶקְדֵּשׁ.&nbsp; אֲבָל הַמְּגָרֵשׁ אֶת אִשְׁתּוֹ, וּבָאָה לִטְרֹף מִן הַלָּקוֹחוֹת--אֵין מְחַיְּבִין אוֹתוֹ לְהַדִּירָהּ, אֵלָא נִשְׁבַּעַת וְטוֹרֶפֶת; וְאִם רָצָת, תַּחְזֹר לְבַעְלָהּ, שֶׁכְּבָר יָדְעוּ הַלָּקוֹחוֹת שֶׁיֵּשׁ עָלָיו כְּתֻבַּת אִשָּׁה, וְהֶם הִפְסִידוּ עַל עַצְמָם שֶׁלָּקְחוּ נְכָסִים שֶׁתַּחַת שִׁעְבּוּדָהּ.</p>

<p><b>יז,יב</b>&nbsp;&nbsp;[יא] הַבַּעַל שֶׁמָּכַר נְכָסָיו, וְאַחַר כָּךְ כָּתְבָה אִשְׁתּוֹ לַלּוֹקֵחַ, דִּין וּדְבָרִים אֵין לִי עִמָּךְ, וְהִסְכִּימָה לְמַעֲשָׂיו--אַף עַל פִּי שֶׁקָּנוּ מִמֶּנָּה--הֲרֵי זוֹ טוֹרֶפֶת, שֶׁלֹּא כָתְבָה לוֹ אֵלָא כְּדֵי שֶׁלֹּא יִהְיֶה בֵּינָהּ וּבֵין בַּעְלָהּ קְטָטָה, וְיֵשׁ לָהּ לוֹמַר, נַחַת רוּחַ עָשִׂיתִי לְבַעְלִי; אֲבָל אִם קָנוּ מִיַּד הָאִשָּׁה תְּחִלָּה, שְׁאֵין לָהּ שִׁעְבּוּד עַל מָקוֹם זֶה, וְאַחַר כָּךְ מָכַר אוֹתוֹ הַבַּעַל--אֵינָהּ טוֹרֶפֶת אוֹתוֹ.</p>

<p><b>יז,יג</b>&nbsp;&nbsp;וְכֵן אִם מָכַר הַבַּעַל וְאָמַר לְאִשְׁתּוֹ לִכְתֹּב לַלּוֹקֵחַ, דִּין וּדְבָרִים אֵין לִי עִמָּךְ, וְלֹא כָתְבָה וְלֹא הִסְכִּימָה לְמַעֲשָׂיו, וְנִפְסַד הַמְּכָר, וְחָזַר הַבַּעַל וּמָכַר לְאִישׁ אַחֵר, בֵּין אוֹתָהּ הַשָּׂדֶה בֵּין שָׂדֶה אַחֶרֶת, וְאַחַר שֶׁמָּכַר הַבַּעַל הִסְכִּימָה לְמַעֲשָׂיו, וְקָנוּ מִיָּדָהּ שְׁאֵין לָהּ שִׁעְבּוּד עַל שָׂדֶה זוֹ--אֵינָהּ יְכוּלָה לִטְרֹף, שְׁאֵינָהּ יְכוּלָה לוֹמַר נַחַת רוּחַ עָשִׂיתִי לְבַעְלִי:&nbsp; שֶׁהֲרֵי בָּרִאשׁוֹנָה כְּשֶׁלֹּא רָצָת, לֹא הָלְכָה בִּרְצוֹן בַּעְלָהּ.</p>

<p><b>יז,יד</b>&nbsp;&nbsp;[יב] מִי שֶׁהָיוּ לוֹ שְׁתֵּי נָשִׁים, וּמָכַר אֶת שָׂדֵהוּ, וְקָנוּ מִיַּד הָרִאשׁוֹנָה שְׁאֵין לָהּ שִׁעְבּוּד עַל שָׂדֶה זוֹ, אֵינָהּ טוֹרֶפֶת אוֹתָהּ מִן הַלּוֹקֵחַ, וְהָיָה קִנְיָן הַמּוֹעִיל שְׁאֵינָהּ יְכוּלָה לִטְעֹן לוֹ בְּנַחַת רוּחַ עָשִׂיתִי לְבַעְלִי, וְאַחַר כָּךְ מֵת הַבַּעַל, אוֹ גֵּרַשׁ שְׁתֵּיהֶן--הַשְּׁנִיָּה מוֹצִיאָה מִיַּד הַלּוֹקֵחַ, שֶׁהֲרֵי לֹא קָנוּ מִיָּדָהּ לַלּוֹקֵחַ; וְהָרִאשׁוֹנָה מוֹצִיאָה מִיַּד הַשְּׁנִיָּה, מִפְּנֵי שְׁהִיא קָדְמָה וְלֹא הֵסִירָה שִׁעְבּוּדָהּ אֵלָא מֵעַל הַלּוֹקֵחַ; וּכְשֶׁתַּחְזֹר הַשָּׂדֶה לָרִאשׁוֹנָה, חוֹזֵר הַלּוֹקֵחַ וּמוֹצִיאָהּ מִיָּדָהּ, שֶׁהֲרֵי קָנוּ מִיָּדָהּ לוֹ:&nbsp; וְחוֹזְרוֹת חֲלִילָה, עַד שֶׁיַּעֲשׂוּ פְּשָׁרָה בֵּינֵיהֶן.</p>

<p><b>יז,טו</b>&nbsp;&nbsp;[יג] אַלְמָנָה, בֵּין מִן הַנִּשּׂוּאִין בֵּין מִן הָאֵרוּסִין--נִשְׁבַּעַת וּמוֹכֶרֶת מִקַּרְקָע בַּעְלָהּ, וְנִפְרַעַת כְּתֻבָּתָהּ, בֵּין בְּבֵית דִּין מֻמְחִין, בֵּין שֶׁלֹּא בְּבֵית דִּין מֻמְחִין:&nbsp; וְהוּא, שֶׁיִּהְיוּ הַשְּׁלוֹשָׁה אֲנָשִׁים נֶאֱמָנִין וְיוֹדְעִין בְּשׁוּמַת הַקַּרְקָע.&nbsp; וְאַחְרָיוּת הַמְּכָר, עַל נִכְסֵי יְתוֹמִים.&nbsp; אֲבָל הַגְּרוּשָׁה, לֹא תִמְכֹּר אֵלָא בְּבֵית דִּין מֻמְחִין.&nbsp; וְכָל הַמּוֹכֶרֶת בְּבֵית דִּין, לֹא תִמְכֹּר אֵלָא בְּהַכְרָזָה; וּבְהִלְכּוֹת הַלְוָאָה, יִתְבָּאַר מִשְׁפַּט מְכִירַת בֵּית דִּין הֵיאַךְ הִיא.&nbsp; אֲבָל הַמּוֹכֶרֶת שֶׁלֹּא בְּבֵית דִּין--אֵינָהּ צְרִיכָה הַכְרָזָה, וְאַף עַל פִּי שְׁהֶן שְׁלוֹשָׁה נֶאֱמָנִים וְיוֹדְעִים הַשּׁוּמָה.</p>

<p><b>יז,טז</b>&nbsp;&nbsp;[יד] אַלְמָנָה שֶׁמָּכְרָה קַרְקָע בִּכְתֻבָּתָהּ, בֵּינָהּ לְבֵין עַצְמָהּ--אִם מָכְרָה שׁוֹוֶה בְּשׁוֹוֶה, מִכְרָהּ קַיָּם; וְנִשְׁבַּעַת שְׁבוּעַת אַלְמָנָה, אַחַר שֶׁמָּכְרָה:&nbsp; וְהוּא, שֶׁמָּכְרָה לְאַחֵר; אֲבָל אִם שָׁמָה לְעַצְמָהּ--לֹא עָשָׂת כְּלוּם, וְאַפִלּוּ הִכְרִיזָה.</p>

<p><b>יז,יז</b>&nbsp;&nbsp;[טו] הָיְתָה כְּתֻבָּתָהּ מָאתַיִם, וּמָכְרָה שׁוֹוֶה מֵאָה בְּמָאתַיִם, אוֹ שׁוֹוֶה מָאתַיִם בְּמֵאָה--נִתְקַבְּלָה כְּתֻבָּתָהּ וְאֵין לָהּ כְּלוּם, וּבִלְבָד שֶׁתִּשָּׁבַע שְׁבוּעַת אַלְמָנָה.&nbsp; הָיְתָה כְּתֻבָּתָהּ מֵאָה, וּמָכְרָה שׁוֹוֶה מֵאָה וְדֵינָר בְּמֵאָה--מִכְרָהּ בָּטֵל:&nbsp; וְאַפִלּוּ אָמְרָה, אֲנִי אַחְזִיר אֶת הַדֵּינָר לַיּוֹרְשִׁים--מִכְרָהּ בָּטֵל.</p>

<p><b>יז,יח</b>&nbsp;&nbsp;[טז] הָיְתָה כְּתֻבָּתָהּ אַרְבַּע מֵאוֹת זוּז, וּמָכְרָה לְזֶה בְּמָנֶה וּלְזֶה בְּמָנֶה וּלְזֶה בְּמָנֶה שׁוֹוֶה בְּשׁוֹוֶה, וְלָאַחֲרוֹן שׁוֹוֶה מֵאָה וְדֵינָר בְּמֵאָה--שֶׁלָּאַחֲרוֹן בָּטֵל, וְשֶׁלְּכֻלָּם קַיָּם.</p>

<p><b>יז,יט</b>&nbsp;&nbsp;[יז] יֵשׁ לָאִשָּׁה לִמְכֹּר כְּתֻבָּתָהּ, אוֹ לִתְּנָהּ בְּמַתָּנָה.&nbsp; אִם מֵת הַבַּעַל, אוֹ גֵּרְשָׁהּ--יָבוֹא הַלָּז וְיִטֹּל; וְאִם מֵתָה הִיא בְּחַיֵּי בַּעְלָהּ, אוֹ קֹדֶם שֶׁנִּשְׁבְּעָה--אֵין לוֹ כְּלוּם.&nbsp; [יח] הֲרֵי שֶׁמָּכְרָה מִקְצַת כְּתֻבָּתָהּ, אוֹ מִשְׁכְּנָה מִקְצָתָהּ, אוֹ נָתְנָה לְאַחֵר מִקְצָתָהּ--מוֹכֶרֶת מִקַּרְקָע בַּעְלָהּ, וְתִגְבֶּה הַשְּׁאָר בֵּין בְּבֵית דִּין מֻמְחִין בֵּין בִּשְׁלוֹשָׁה נֶאֱמָנִים.&nbsp; וּמוֹכֶרֶת לִכְתֻבָּתָהּ אַפִלּוּ בִּפְעָמִים רַבּוֹת, בֵּין בְּבֵית דִּין בֵּין בִּשְׁלוֹשָׁה נֶאֱמָנִים וְיוֹדְעִים שׁוּמַת קַרְקָע.</p>

<p><b>יז,כ</b>&nbsp;&nbsp;[יט] הַמּוֹכֶרֶת כְּתֻבָּתָהּ, בֵּין לַאֲחֵרִים בֵּין לְבַעְלָהּ--לֹא אִבְּדָה שְׁאָר תְּנָאיֵי כְּתֻבָּה; וְאִם הָיָה לָהּ בֵּן זָכָר, יוֹרֵשׁ כְּנֶגֶד כְּתֻבָּתָהּ הַזֹּאת שֶׁנִּמְכְּרָה מִנִּכְסֵי אָבִיו יוֹתֵר עַל חֶלְקוֹ כְּדִין תְּנָאי זֶה.&nbsp; אֲבָל הַמּוֹחֶלֶת כְּתֻבָּתָהּ לְבַעְלָהּ, אִבְּדָה כָּל תְּנָאיֵי כְּתֻבָּתָהּ; וְאַפִלּוּ מְזוֹנוֹת, אֵין לָהּ עָלָיו.&nbsp; וּמוֹחֶלֶת כְּתֻבָּתָהּ, אֵינָהּ צְרִיכָה קִנְיָן וְלֹא עֵדִים--כִּשְׁאָר הַמּוֹחֲלִים, שְׁאֵינָן צְרִיכִין לֹא עֵדִים, וְלֹא קִנְיָן, אֵלָא בִּדְבָרִים בִּלְבָד:&nbsp; וְהוּא, שֶׁיִּהְיוּ דְּבָרִים שֶׁהַדַּעַת סוֹמֶכֶת עֲלֵיהֶן, וְלֹא יִהְיוּ דִּבְרֵי שְׂחוֹק וְהֶתֶל אוֹ דִּבְרֵי תֵּמַהּ, אֵלָא בְּדַעַת נְכוֹנָה.
<br>&nbsp;</p>

<h2>הִלְכּוֹת אִישׁוּת פֵּרֶק יח</h2>

<p><b>יח,א</b>&nbsp;&nbsp;אַלְמָנָה נִזֹּנֶת מִנִּכְסֵי יוֹרְשִׁין כָּל זְמָן אַלְמְנוּתָהּ, עַד שֶׁתִּטֹּל כְּתֻבָּתָהּ; וּמִשֶּׁתִּתְבַּע כְּתֻבָּתָהּ בְּבֵית דִּין, אֵין לָהּ מְזוֹנוֹת.&nbsp; וְכֵן אִם מָכְרָה כְּתֻבָּתָהּ כֻּלָּהּ, אוֹ מִשְׁכְּנָה כְּתֻבָּתָהּ, אוֹ עָשְׂתָה כְּתֻבָּתָהּ הַפּוֹתִיקֵי לְאַחֵר וְהוּא שֶׁתֹּאמַר לוֹ פֹּה תִּקְנֶה חוֹבָךְ--בֵּין שֶׁעָשָׂת דְּבָרִים אֵלּוּ בְּבֵית דִּין מֻמְחִין, בֵּין שֶׁלֹּא בְּבֵית דִּין מֻמְחִין, בֵּין שֶׁעָשָׂת בְּחַיֵּי בַּעְלָהּ, בֵּין שֶׁעָשָׂת לְאַחַר מִיתַת בַּעְלָהּ--אֵין לָהּ מְזוֹנוֹת מִן הַיּוֹרְשִׁים; אֲבָל אִם מָכְרָה מִקְצָתָהּ, יֵשׁ לָהּ מְזוֹנוֹת.&nbsp; וּמִשֶּׁתִּתְאָרַס הָאַלְמָנָה, אִבְּדָה מְזוֹנוֹתֶיהָ.</p>

<p><b>יח,ב</b>&nbsp;&nbsp;כְּשֵׁם שֶׁנִּזֹּנֶת אַחַר מוֹתוֹ מִנְּכָסָיו, כָּךְ נוֹתְנִין לָהּ כְּסוּת וּכְלֵי תַּשְׁמִישׁ וּמָדוֹר--יוֹשֶׁבֶת בַּמָּדוֹר שֶׁהָיְתָה בּוֹ בְּחַיֵּי בַּעְלָהּ, וּמִשְׁתַּמֶּשֶׁת בְּכַרִּים וּכְסָתוֹת שֶׁנִּשְׁתַּמְּשָׁה בָּהֶן בְּחַיֵּי בַּעְלָהּ, וּבַעֲבָדִים וּשְׁפָחוֹת שֶׁנִּשְׁתַּמְּשָׁה בָּהֶן בְּחַיֵּי בַּעְלָהּ.</p>

<p><b>יח,ג</b>&nbsp;&nbsp;נָפַל הַמָּדוֹר, אֵין הַיּוֹרְשִׁין חַיָּבִין לִבְנוֹתוֹ; וְאִם אָמְרָה הַנִּיחוּ לִי, וַאֲנִי אֶבְנֶנּוּ מִשֶּׁלִּי--אֵין שׁוֹמְעִין לָהּ.&nbsp; וְכֵן לֹא תְחַזַּק בִּדְקוֹ, וְלֹא טָחָה אוֹתוֹ, אֵלָא תֵּשֵׁב בּוֹ כְּמוֹ שְׁהוּא, אוֹ תֵּצֵא.&nbsp; וְיוֹרְשִׁין שֶׁמָּכְרוּ מְדוֹר אַלְמָנָה, לֹא עָשׂוּ כְּלוּם.</p>

<p><b>יח,ד</b>&nbsp;&nbsp;[ג] נָפַל הַבַּיִת, אוֹ שֶׁלֹּא הָיָה לְבַעְלָהּ בַּיִת אֵלָא בְּשָׂכָר--נוֹתְנִין לָהּ מָדוֹר לְפִי כְּבוֹדָהּ; וְכֵן מְזוֹנוֹתֶיהָ וּכְסוּתָהּ, כְּפִי כְּבוֹדָהּ.&nbsp; וְאִם הָיָה כְּבוֹד הַבַּעַל גָּדוֹל מִכְּבוֹדָהּ, נוֹתְנִין לָהּ לְפִי כְּבוֹדוֹ, מִפְּנֵי שֶׁעוֹלָה עִמּוֹ, וְאֵינָהּ יוֹרֶדֶת אַפִלּוּ לְאַחַר מִיתָה.</p>

<p><b>יח,ה</b>&nbsp;&nbsp;[ד] בִּרְכַת הַבַּיִת, מְרֻבָּה.&nbsp; כֵּיצַד:&nbsp; חֲמִשָּׁה שֶׁהָיָה מְזוֹנוֹת כָּל אֶחָד מֵהֶן קַב, כְּשֶׁיֹּאכַל לְבַדּוֹ, אִם הָיוּ חֲמִשְׁתָּן בְּבַיִת אֶחָד וְאוֹכְלִין בְּעֵרוּב, מַסְפִּיק לָהֶן אַרְבַּעַת קַבִּין; וְהוּא הַדִּין, לִשְׁאָר צָרְכֵּי הַבַּיִת.&nbsp; לְפִיכָּךְ אַלְמָנָה שֶׁאָמְרָה, אֵינִי זָזָה מִבֵּית אָבִי, פִּסְקוּ לִי מְזוֹנוֹת, וּתְנוּ לִי שָׁם--יְכוּלִין הַיּוֹרְשִׁין לוֹמַר לָהּ, אִם אַתְּ אֶצְלֵנוּ, יֵשׁ לָךְ מְזוֹנוֹת, וְאִם לָאו, אֵין אָנוּ נוֹתְנִים לָךְ אֵלָא כְּפִי בִּרְכַת הַבַּיִת.&nbsp; וְאִם הָיְתָה טוֹעֶנֶת, מִפְּנֵי שְׁהִיא יַלְדָּה, וְהֶם יְלָדִים--נוֹתְנִין לָהּ מְזוֹנוֹת הַמַּסְפִּיקִין לָהּ לְבַדָּהּ, וְהִיא בְּבֵית אָבִיהָ.&nbsp; וּמוֹתַר מְזוֹנוֹת הָאַלְמָנָה וּמוֹתַר הַכְּסוּת, לַיּוֹרְשִׁין.</p>

<p><b>יח,ו</b>&nbsp;&nbsp;[ה] אַלְמָנָה שֶׁחָלְתָה--אִם צְרִיכָה לִרְפוּאָה שְׁאֵין לָהּ קִצְבָּה--הֲרֵי זוֹ כִּמְזוֹנוֹת, וְיוֹרְשִׁין חַיָּבִין בָּהּ; וְאִם הִיא רְפוּאָה שֶׁיֵּשׁ לָהּ קִצְבָּה, הֲרֵי זוֹ מִתְרַפָּא מִכְּתֻבָּתָהּ.</p>

<p><b>יח,ז</b>&nbsp;&nbsp;נִשְׁבָּת--אֵין הַיּוֹרְשִׁין חַיָּבִין לִפְדּוֹתָהּ, אַפִלּוּ הָיְתָה יְבָמָה; וְאַפִלּוּ נִשְׁבָּת בְּחַיֵּי בַּעְלָהּ, וּמֵת וְהִיא בַּשִּׁבְיָה--אֵין חַיָּבִין לִפְדּוֹתָהּ מִנְּכָסָיו, אֵלָא נִפְדֵית מִשֶּׁלְּעַצְמָהּ, אוֹ תִּטֹּל כְּתֻבָּתָהּ, וְתִפְדֶּה עַצְמָהּ.&nbsp; [ו] מֵתָה הָאַלְמָנָה, יוֹרְשֵׁי הַבַּעַל חַיָּבִין בִּקְבוּרָתָהּ; וְאִם נִשְׁבְּעָה שְׁבוּעַת אַלְמָנָה וְאַחַר כָּךְ מֵתָה--יוֹרְשֶׁיהָ יוֹרְשִׁין כְּתֻבָּתָהּ, וְהֶן חַיָּבִין בִּקְבוּרָתָהּ, אֲבָל לֹא יוֹרְשֵׁי הַבַּעַל.</p>

<p><b>יח,ח</b>&nbsp;&nbsp;מַעֲשֵׂה יְדֵי הָאַלְמָנָה, לַיּוֹרְשִׁין.&nbsp; וְיוֹרֵשׁ שֶׁאָמַר לָאַלְמָנָה, טְלִי מַעֲשֵׂה יָדַיִךְ בִּמְזוֹנוֹתַיִךְ--אֵין שׁוֹמְעִין לוֹ; אֲבָל הִיא שֶׁרָצָת בְּזֶה, שׁוֹמְעִין לָהּ.&nbsp; [ז] וְכָל מְלָאכוֹת שֶׁהָאִשָּׁה עוֹשָׂה לְבַעְלָהּ, אַלְמָנָה עוֹשָׂה לַיְּתוֹמִים--חוּץ מִמְּזִיגַת הַכּוֹס, וְהַצָּעַת הַמִּטָּה, וְהַרְחָצַת פָּנָיו יָדָיו וְרַגְלָיו.</p>

<p><b>יח,ט</b>&nbsp;&nbsp;[ח] מְצִיאַת הָאַלְמָנָה, וּפֵרוֹת נְכָסִים שֶׁהִכְנִיסָה לַבַּעַל--לְעַצְמָהּ, וְאֵין לַיּוֹרֵשׁ בָּהֶם כְּלוּם.&nbsp; [ט] וְהַנְּכָסִים עַצְמָם שְׁהֶם נְדוּנְיָתָהּ, נוֹטֶלֶת אוֹתָן בְּלֹא שְׁבוּעָה; וְאֵין לַיּוֹרְשִׁים בָּהֶם דִּין לְעוֹלָם, אֵלָא אִם כֵּן הוֹתִירוּ בְּחַיֵּי הַבַּעַל וְהָיוּ נִכְסֵי צֹאן בַּרְזֶל שֶׁהַמּוֹתָר לַבַּעַל.&nbsp; וְאִם מֵתָה הָאַלְמָנָה בְּלֹא שְׁבוּעָה--יוֹרְשֶׁיהָ יוֹרְשִׁים נְדוּנְיָתָהּ, וְאַף עַל פִּי שְׁהִיא נִכְסֵי צֹאן בַּרְזֶל; וְאִם הָיָה בָּהֶן מוֹתָר, הַמּוֹתָר לְיוֹרְשֵׁי הַבַּעַל.</p>

<p><b>יח,י</b>&nbsp;&nbsp;אַלְמָנָה שֶׁתָּפְסָה מִטַּלְטְלִין כְּדֵי שֶׁתִּזּוֹן מֵהֶן--בֵּין שֶׁתָּפְסָה מֵחַיִּים בֵּין שֶׁתָּפְסָה אַחַר מוֹתוֹ, אַפִלּוּ תָּפְסָה כִּכַּר זָהָב--אֵין מוֹצִיאִין מִיָּדָהּ, אֵלָא כּוֹתְבִין עָלֶיהָ בֵּית דִּין מַה שֶׁתָּפְסָה, וּפוֹסְקִין לָהּ מְזוֹנוֹת וּמְחַשְּׁבִין עִמָּהּ; וְהִיא נִזֹּנֶת מִמַּה שֶׁבְּיָדָהּ עַד שֶׁתָּמוּת, אוֹ עַד שֶׁלֹּא יִהְיוּ לָהּ מְזוֹנוֹת, וְיִקְּחוּ הַיּוֹרְשִׁין אֶת הַשְּׁאָר.&nbsp; [יא] וְכֵן אִם תָּפְסָה מִטַּלְטְלִין בִּכְתֻבָּתָהּ מֵחַיֵּי בַּעְלָהּ, וּמֵת--גּוֹבָה מֵהֶן; אֲבָל אִם תָּפְסָה אַחַר מוֹתוֹ לִכְתֻבָּתָהּ, אֵינָהּ גּוֹבָה מֵהֶן.</p>

<p><b>יח,יא</b>&nbsp;&nbsp;אַף עַל פִּי שֶׁתִּקְּנוּ הַגְּאוֹנִים שֶׁתִּגְבֶּה הָאִשָּׁה הַכְּתֻבָּה וּתְנָאיֵי הַכְּתֻבָּה מִן הַמִּטַּלְטְלִין, וּלְפִיכָּךְ תִּזּוֹן הָאַלְמָנָה מִן הַמִּטַּלְטְלִין אַף עַל פִּי שֶׁלֹּא תָפְסָה--[יב] אִם הִנִּיחַ בַּעְלָהּ מִטַּלְטְלִין, וְלֹא תָפְסָה אוֹתָן--הַיּוֹרְשִׁים נוֹטְלִין אוֹתָן, וְהֶן מַעֲלִין לָהּ מְזוֹנוֹת.&nbsp; וְאֵינָהּ יְכוּלָה לְעַכַּב עֲלֵיהֶן וְלוֹמַר, יִהְיוּ הַמִּטַּלְטְלִין מֻנָּחִין בְּבֵית דִּין עַד שֶׁאִזּוֹן מֵהֶן, שֶׁמֶּא יֹאבְדוּ, וְלֹא יִהְיֶה לִי מְזוֹנוֹת; וְאַפִלּוּ הִתְנָת עָלָיו בַּפֵּרוּשׁ שֶׁתִּזּוֹן מִן הַמִּטַּלְטְלִין, אֵינָהּ מְעַכֶּבֶת.&nbsp; וּבְזֶה דָּנִין תָּמִיד, בְּכָל בָּתֵּי דִּינִין.</p>

<p><b>יח,יב</b>&nbsp;&nbsp;[יג] אֲבָל אִם הִנִּיחַ קַרְקָע, יְכוּלָה הִיא לְעַכַּב עֲלֵיהֶן שֶׁלֹּא יִמְכֹּרוּ; וְאִם מָכְרוּ--אֵינָהּ מוֹצִיאָה מִיַּד הַלָּקוֹחוֹת, שְׁאֵין הָאִשָּׁה וְהַבָּנוֹת נִזּוֹנוֹת אֵלָא מִנְּכָסִים בְּנֵי חוֹרִין.&nbsp; [יד] הִנִּיחַ נָשִׁים רַבּוֹת--אַף עַל פִּי שֶׁנְּשָׂאָן זוֹ אַחַר זוֹ, נִזּוֹנוֹת בְּשׁוֹוֶה, שְׁאֵין דִּין קְדִימָה, בִּמְזוֹנוֹת.</p>

<p><b>יח,יג</b>&nbsp;&nbsp;[טו] אַלְמָנָה שֶׁנָּפְלָה לִפְנֵי יָבָם--בִּשְׁלוֹשָׁה חֳדָשִׁים הָרִאשׁוֹנִים, נִזֹּנֶת מִשֶּׁלַּבַּעַל; וְאִם הֻכַּר הָעֹבֶר, וְכֵן אִם הִנִּיחָהּ מְעֻבֶּרֶת--נִזֹּנֶת וְהוֹלֶכֶת, עַד שֶׁתֵּלֵד.&nbsp; יָלְדָה בֵּן שֶׁלְּקַיָּמָה--נִזֹּנֶת וְהוֹלֶכֶת כָּל יְמֵי אַלְמְנוּתָהּ, כִּשְׁאָר הַנָּשִׁים.&nbsp; לֹא נִמְצֵאת מְעֻבֶּרֶת אַחַר הַשְּׁלוֹשָׁה חֳדָשִׁים, אוֹ שֶׁהִפִּילָה--אֵינָהּ נִזֹּנֶת לֹא מִשֶּׁלַּבַּעַל, וְלֹא מִשֶּׁלַּיָּבָם; אֵלָא תּוֹבַעַת יְבָמָהּ לִכְנֹס, אוֹ לַחְלֹץ.</p>

<p><b>יח,יד</b>&nbsp;&nbsp;[טז] תָּבְעָה יְבָמָהּ לִכְנֹס אוֹ לַחְלֹץ, וְעָמַד בַּדִּין, וּבָרַח, אוֹ שֶׁחָלָה, אוֹ שֶׁהָיָה הַיָּבָם בִּמְדִינַת הַיָּם--הֲרֵי זוֹ נִזֹּנֶת מִשֶּׁלַּיָּבָם, בְּלֹא שְׁבוּעָה כְּלָל.&nbsp; [יז] נָפְלָה לִפְנֵי יָבָם קָטָן--אֵין לָהּ מְזוֹנוֹת, עַד שֶׁיִּגְדַּל וְיִהְיֶה כִּשְׁאָר הַיְּבָמִין.</p>

<p><b>יח,טו</b>&nbsp;&nbsp;[יח] מִי שֶׁיֵּחַד קַרְקָע לְאִשְׁתּוֹ בְּשָׁעַת מִיתָה לִמְזוֹנוֹתֶיהָ וְאָמַר, יִהְיֶה מָקוֹם פְּלוֹנִי לִמְזוֹנוֹת--הֲרֵי רִבָּה לָהּ מְזוֹנוֹת.&nbsp; וְאִם הָיָה שְׂכָרוֹ פָּחוּת מִמְּזוֹנוֹת הָרְאוּיִים לָהּ, נוֹטֶלֶת הַשְּׁאָר מִשְּׁאָר נְכָסִים; וְאִם הָיָה שְׂכָרוֹ יוֹתֵר מִן הָרָאוּי לָהּ, נוֹטֶלֶת הַכֹּל.&nbsp; אֲבָל אִם אָמַר לָהּ, יִהְיֶה מָקוֹם פְּלוֹנִי בִּמְזוֹנוֹת, וְשָׁתְקָה--אֵין לָהּ אֵלָא פֵּרוֹת אוֹתוֹ מָקוֹם בִּלְבָד, שֶׁהֲרֵי קָצַץ לָהּ מְזוֹנוֹת.</p>

<p><b>יח,טז</b>&nbsp;&nbsp;[יט] אַלְמָנָה שֶׁבָּאת לְבֵית דִּין לִתְבֹּעַ מְזוֹנוֹת--יֵשׁ מִי שֶׁהוֹרָה שֶׁפּוֹסְקִין לָהּ מְזוֹנוֹת, וְאֵין מַשְׁבִּיעִין אוֹתָהּ; וְאֵין רָאוּי לִסְמֹךְ עַל הוֹרָאָה זוֹ, מִפְּנֵי שֶׁנִּתְחַלַּף לוֹ הַדָּבָר בְּאִשָּׁה שֶׁהָלַךְ בַּעְלָהּ לִמְדִינַת הַיָּם.&nbsp; וְרִבּוֹתַי הוֹרוּ שְׁאֵין לָהּ מְזוֹנוֹת מִבֵּית דִּין, עַד שֶׁתִּשָּׁבַע, שֶׁהֲרֵי זוֹ בָּאָה לְהִפָּרַע מִנִּכְסֵי יְתוֹמִים, וְכָל הַנִּפְרָע מִנִּכְסֵי יְתוֹמִים לֹא יִפָּרַע אֵלָא בִּשְׁבוּעָה; וּלְזֶה דַּעְתִּי נוֹטָה, וּבוֹ רָאוּי לָדוּן.</p>

<p><b>יח,יז</b>&nbsp;&nbsp;[כ] אַלְמָנָה שֶׁבָּאָה לְבֵית דִּין לִתְבֹּעַ מְזוֹנוֹת--מַשְׁבִּיעִין אוֹתָהּ בַּתְּחִלָּה, וּמוֹכְרִין בְּלֹא הַכְרָזָה, וְנוֹתְנִין לָהּ מְזוֹנוֹת; וְכֵן יֵשׁ לָהּ לִמְכֹּר לִמְזוֹנוֹת שֶׁלֹּא בְּבֵית דִּין מֻמְחִין אֵלָא בִּשְׁלוֹשָׁה נֶאֱמָנִים, בְּלֹא הַכְרָזָה.&nbsp; וְכֵן אִם מָכְרָה לִמְזוֹנוֹת בֵּינָהּ לְבֵין עַצְמָהּ שׁוֹוֶה בְּשׁוֹוֶה, מִכְרָהּ קַיָּם; וּכְשֶׁיָּבוֹאוּ הַיּוֹרְשִׁין לְהַשְׁבִּיעַ אוֹתָהּ, נִשְׁבַּעַת.</p>

<p><b>יח,יח</b>&nbsp;&nbsp;[כא] וְכַמָּה מוֹכְרִין לִמְזוֹנוֹת--כְּדֵי לָזוּן מֵהֶם שִׁשָּׁה חֳדָשִׁים, אוֹ יָתֵר עַל זֶה.&nbsp; וּמוֹכְרִין עַל מְנָת שֶׁיִּהְיֶה הַלּוֹקֵחַ נוֹתֵן לָהּ מָזוֹן שְׁלוֹשִׁים יוֹם שְׁלוֹשִׁים יוֹם, וְחוֹזֶרֶת וּמוֹכֶרֶת פַּעַם שְׁנִיָּה לְשִׁשָּׁה חֳדָשִׁים; וְכֵן מוֹכֶרֶת וְהוֹלֶכֶת לְעוֹלָם, עַד שֶׁיִּשָּׁאֵר מִן הַנְּכָסִים כְּדֵי כְּתֻבָּתָהּ, וְגוֹבָה כְּתֻבָּתָהּ מִן הַשְּׁאָר, וְהוֹלֶכֶת לָהּ.</p>

<p><b>יח,יט</b>&nbsp;&nbsp;[כב] אַלְמָנָה שֶׁפָּסְקוּ לָהּ בֵּית דִּין מְזוֹנוֹת--אֵין מְחַשְּׁבִין עִמָּהּ עַל מַעֲשֵׂה יָדֶיהָ, עַד שֶׁיָּבוֹאוּ הַיּוֹרְשִׁים וְיִתְבְּעוּהָ; וְאִם מָצְאוּ לָהּ מַעֲשֵׂה יָדֶיהָ, נוֹטְלִין אוֹתָן, וְאִם לָאו, הוֹלְכִין לְדַרְכָּם.&nbsp; וַאֲנִי אוֹמֵר שְׁאִם הָיוּ הַיּוֹרְשִׁים קְטַנִּים--בֵּית דִּין מְחַשְּׁבִין עִמָּהּ, וּפוֹסְקִין לָהּ מַעֲשֵׂה יָדֶיהָ, כְּדֶרֶךְ שֶׁפּוֹסְקִין לָהּ מְזוֹנוֹת.</p>

<p><b>יח,כ</b>&nbsp;&nbsp;[כג] אַלְמָנָה שְׁאֵין שְׁטָר כְּתֻבָּה יוֹצֶא מִתַּחַת יָדָהּ, אֵין לָהּ מְזוֹנוֹת--שֶׁמֶּא מָחֲלָה כְּתֻבָּתָהּ, אוֹ מָכְרָה אוֹתָהּ, אוֹ מִשְׁכְּנָה אוֹתָהּ; וְאַף עַל פִּי שֶׁלֹּא טָעַן יוֹרֵשׁ, אָנוּ טוֹעֲנִין לוֹ וְאוֹמְרִים לָהּ הָבִיאִי כְּתֻבָּתִיךְ, וְהִשָּׁבְעִי, וּטְלִי מְזוֹנוֹת--אֵלָא אִם אֵין דַּרְכָּם לִכְתֹּב כְּתֻבָּה.</p>

<p><b>יח,כא</b>&nbsp;&nbsp;[כד] הָאִשָּׁה שֶׁהָלְכָה הִיא וּבַעְלָהּ לִמְדִינַת הַיָּם, וּבָאָה וְאָמְרָה מֵת בַּעְלִי--רָצָת, נִזֹּנֶת כְּדִין כָּל הָאַלְמָנוֹת, רָצָת, נוֹטֶלֶת כְּתֻבָּתָהּ; אָמְרָה גֵּרְשַׁנִי בַּעְלִי, אֵינָהּ נֶאֱמֶנֶת.&nbsp; וְנִזֹּנֶת מִנְּכָסָיו, עַד כְּדֵי כְּתֻבָּתָהּ מִכָּל פָּנִים--שְׁאִם עֲדַיִן הִיא אִשְׁתּוֹ, יֵשׁ לָהּ מְזוֹנוֹת, וְאִם גֵּרְשָׁהּ כְּשֶׁאָמְרָה, יֵשׁ לָהּ כְּתֻבָּה שֶׁהֲרֵי כְּתֻבָּתָהּ בְּיָדָהּ; לְפִיכָּךְ נוֹטֶלֶת מְזוֹנוֹת עַד כְּדֵי כְּתֻבָּתָהּ, וְהוֹלֶכֶת לָהּ.</p>

<p><b>יח,כב</b>&nbsp;&nbsp;[כה] הָאִשָּׁה שֶׁהָיָה לָהּ סְפֵק גֵּרוּשִׁין, וּמֵת בַּעְלָהּ--אֵינָהּ נִזֹּנֶת מִנְּכָסָיו, שְׁאֵין מוֹצִיאִין מִיַּד הַיּוֹרֵשׁ מִסָּפֵק; אֲבָל בְּחַיֵּי בַּעְלָהּ, יֵשׁ לָהּ מְזוֹנוֹת עַד שֶׁתִּתְגָּרַשׁ גֵּרוּשִׁין גְּמוּרִין.</p>

<p><b>יח,כג</b>&nbsp;&nbsp;[כו] אַלְמָנָה עֲנִיָּה שֶׁשָּׁהָת שְׁתֵּי שָׁנִים וְלֹא תָבְעָה מְזוֹנוֹת, אוֹ עֲשִׁירָה שֶׁשָּׁהָת שָׁלוֹשׁ שָׁנִים וְלֹא תָבְעָה--וִתְּרָה וְאֵין לָהּ מְזוֹנוֹת בַּשָּׁנִים שֶׁעָבְרוּ, אֵלָא מִשָּׁעָה שֶׁתָּבְעָה; וְאִם שָׁהָת פָּחוּת מִזֶּה, אַפִלּוּ בְּיוֹם אֶחָד--לֹא וִתְּרָה, אֵלָא תּוֹבַעַת וְנוֹטֶלֶת מְזוֹן אוֹתָן הַשָּׁנִים שֶׁעָבְרוּ.</p>

<p><b>יח,כד</b>&nbsp;&nbsp;[כז] אַלְמָנָה שֶׁתָּבְעָה מְזוֹנוֹת מִן הַיּוֹרְשִׁים--הֶם אוֹמְרִים, נָתַנּוּ, וְהִיא אוֹמֶרֶת, לֹא נָטַלְתִּי--כָּל זְמָן שֶׁלֹּא נִשֵּׂאת, עַל הַיְּתוֹמִים לְהָבִיא רְאָיָה, אוֹ תִּשָּׁבַע שְׁבוּעַת הֶסֵּת, וְתִטֹּל; וּמִשֶּׁנִּשֵּׂאת, עָלֶיהָ לְהָבִיא רְאָיָה, אוֹ יִשָּׁבְעוּ הַיּוֹרְשִׁים שְׁבוּעַת הֶסֵּת, שֶׁנָּתְנוּ לָהּ.</p>

<p><b>יח,כה</b>&nbsp;&nbsp;[כח] דִּין תּוֹסֶפֶת כְּתֻבָּה, כְּדִין הָעִיקָר.&nbsp; לְפִיכָּךְ אַלְמָנָה שֶׁתָּבְעָה, אוֹ מָכְרָה, אוֹ מָחֲלָה, אוֹ מִשְׁכְּנָה תּוֹסֶפֶת כְּתֻבָּתָהּ עִם הָעִיקָר--אֵין לָהּ מְזוֹנוֹת; וְאִם תָּבְעָה מִקְצָת, וְהִנִּיחָה מִקְצָת--הֲרֵי זוֹ כְּמִי שֶׁתָּבְעָה מִקְצַת הָעִיקָר, וְהִנִּיחָה מִקְצָתוֹ.&nbsp; וְכָל הַמּוֹכֶרֶת אוֹ הַמּוֹחֶלֶת סְתָם, מָכְרָה וּמָחֲלָה הַתּוֹסֶפֶת עִם הָעִיקָר--שֶׁשְּׁנֵיהֶם, כְּתֻבָּה שְׁמָם בְּכָל מָקוֹם.
<br>&nbsp;</p>

<h2>הִלְכּוֹת אִישׁוּת פֵּרֶק יט</h2>

<p><b>יט,א</b>&nbsp;&nbsp;מִתְּנָאיֵי הַכְּתֻבָּה שֶׁיִּהְיוּ בָּנָיו הַזְּכָרִים יוֹרְשִׁים כְּתֻבַּת אִמָּן, וּנְדוּנְיָתָהּ שֶׁהִכְנִיסָה בְּתוֹרַת נִכְסֵי צֹאן בַּרְזֶל, וְאַחַר כָּךְ חוֹלְקִין שְׁאָר הַיְּרֻשָּׁה עִם אֲחֵיהֶם, בְּשׁוֹוֶה.&nbsp; [ב] כֵּיצַד:&nbsp; נָשָׂא אִשָּׁה כְּתֻבָּתָהּ וּנְדוּנְיָתָהּ אֶלֶף, וְיָלְדָה בֵּן וּמֵתָה בְּחַיָּיו, וְאַחַר כָּךְ נָשָׂא אִשָּׁה אַחֶרֶת כְּתֻבָּתָהּ וּנְדוּנְיָתָהּ מָאתַיִם, וְהוֹלִידָה בֵּן וּמֵתָה בְּחַיָּיו, וְאַחַר כָּךְ מֵת הוּא, וְהִנִּיחַ אַלְפַּיִם--בְּנוֹ מִן הָרִאשׁוֹנָה יוֹרֵשׁ אֶלֶף שֶׁבִּכְתֻבַּת אִמּוֹ, וּבְנוֹ מִן הַשְּׁנִיָּה יוֹרֵשׁ מָאתַיִם שֶׁבִּכְתֻבַּת אִמּוֹ, וְהַשְּׁאָר יוֹרְשִׁים אוֹתוֹ בְּשׁוֹוֶה.&nbsp; נִמְצָא בְּיַד בֶּן הָרִאשׁוֹנָה אֶלֶף וְאַרְבַּע מֵאוֹת, וּבְיַד בֶּן הַשְּׁנִיָּה שֵׁשׁ מֵאוֹת.</p>

<p><b>יט,ב</b>&nbsp;&nbsp;[ג] בַּמֶּה דְּבָרִים אֲמוּרִים, בְּשֶׁהִנִּיחַ יוֹתֵר עַל כְּדֵי שְׁתֵּי הַכְּתֻבּוֹת דֵּינָר אֶחָד אוֹ יוֹתֵר, כְּדֵי שֶׁיַּחְלְקוּ הַשְּׁאָר בְּשׁוֹוֶה; אֲבָל אִם לֹא הִנִּיחַ יוֹתֵר דֵּינָר, חוֹלְקִים הַכֹּל בְּשׁוֹוֶה:&nbsp; שְׁאִם יִירְשׁוּ אֵלּוּ כְּתֻבַּת אִמָּן וְאֵלּוּ כְּתֻבַּת אִמָּן, וְלֹא יִשָּׁאֵר דֵּינָר אֶחָד לַחְלֹק אוֹתוֹ בֵּין הַיּוֹרְשִׁים--נִמְצָא תְּנָאי זֶה מְבַטֵּל חִלּוּק יְרֻשָּׁה בֵּין הַבָּנִים בְּשׁוֹוֶה, שְׁהוּא מִן הַתּוֹרָה.</p>

<p><b>יט,ג</b>&nbsp;&nbsp;[ד] וְהוּא הַדִּין לְמִי שֶׁנָּשָׂא נָשִׁים רַבּוֹת, בֵּין בְּזוֹ אַחַר זוֹ בֵּין בְּבַת אַחַת, וּמֵתוּ כֻּלָּן בְּחַיָּיו, וְלוֹ מֵהֶן בָּנִים זְכָרִים--אִם הָיָה שָׁם יוֹתֵר עַל כְּדֵי כָּל הַכְּתֻבּוֹת דֵּינָר--כָּל אֶחָד וְאֶחָד יוֹרֵשׁ כְּתֻבַּת אִמּוֹ, וְהַשְּׁאָר חוֹלְקִין אוֹתוֹ בְּשׁוֹוֶה.</p>

<p><b>יט,ד</b>&nbsp;&nbsp;[ה] אָמְרוּ הַיְּתוֹמִים, הֲרֵי אָנוּ מַעֲלִין עַל נִכְסֵי אָבִינוּ יוֹתֵר דֵּינָר, כְּדֵי שֶׁיִּטְּלוּ כְּתֻבַּת אִמָּן--אֵין שׁוֹמְעִין לָהֶם, אֵלָא שָׁמִין אֶת הַנְּכָסִים בְּבֵית דִּין כַּמָּה הָיוּ שׁוֹוִין בְּשָׁעַת מִיתַת אֲבִיהֶן; אַף עַל פִּי שֶׁנִּתְרַבּוּ אוֹ נִתְמַעֲטוּ אַחַר מִיתַת אֲבִיהֶן, קֹדֶם שֶׁיָּבוֹאוּ לַחְלֹק--אֵין שָׁמִין אוֹתָן, אֵלָא כְּשָׁעַת מִיתַת אֲבִיהֶן.</p>

<p><b>יט,ה</b>&nbsp;&nbsp;[ו] הָיָה שָׁם יוֹתֵר עַל כְּדֵי כָּל הַכְּתֻבּוֹת--אַף עַל פִּי שֶׁיֵּשׁ עָלָיו שְׁטָר חוֹב כְּנֶגֶד הַיּוֹתֵר--אֵינוּ מְמַעֵט, אֵלָא כָּל אֶחָד וְאֶחָד מֵהֶן יוֹרֵשׁ כְּתֻבַּת אִמּוֹ.</p>

<p><b>יט,ו</b>&nbsp;&nbsp;[ז] מִי שֶׁהָיָה נָשׂוּי שְׁתֵּי נָשִׁים, וּמֵתָה אַחַת מֵהֶן בְּחַיָּיו, וְאַחַת אַחַר מוֹתוֹ, וְלוֹ בָּנִים מִשְּׁתֵּיהֶן--אַף עַל פִּי שֶׁלֹּא הִנִּיחַ יָתֵר עַל שְׁתֵּי הַכְּתֻבּוֹת--אִם נִשְׁבְּעָה הַשְּׁנִיָּה שְׁבוּעַת אַלְמָנָה קֹדֶם שֶׁתָּמוּת, בָּנֶיהָ קוֹדְמִים לִירָשׁ כְּתֻבָּתָהּ:&nbsp; מִפְּנֵי שְׁאֵינָן יוֹרְשִׁין כְּתֻבַּת אִמָּן בִּתְנָאי זֶה, אֵלָא יְרֻשָּׁה שֶׁלַּתּוֹרָה.&nbsp; וְאַחַר כָּךְ יוֹרְשִׁין בְּנֵי הָרִאשׁוֹנָה כְּתֻבַּת אִמָּן, בִּתְנָאי זֶה; וְאִם נִשְׁאָר שָׁם כְּלוּם, חוֹלְקִין אוֹתוֹ בְּשׁוֹוֶה.&nbsp; וְאִם מֵתָה קֹדֶם שֶׁתִּשָּׁבַע, בְּנֵי הָרִאשׁוֹנָה יוֹרְשִׁים כְּתֻבַּת אִמָּן בִּלְבָד; וְהַשְּׁאָר, חוֹלְקִין בְּשׁוֹוֶה.</p>

<p><b>יט,ז</b>&nbsp;&nbsp;[ח] הָיָה נָשׂוּי שְׁתֵּי נָשִׁים, וְלוֹ מֵהֶן בָּנִים, וּמֵת, וְאַחַר כָּךְ מֵתוּ הַנָּשִׁים--אִם נִשְׁבְּעוּ וְאַחַר כָּךְ מֵתוּ--כָּל אֶחָד וְאֶחָד יוֹרֵשׁ כְּתֻבַּת אִמּוֹ בִּירֻשָּׁה שֶׁלַּתּוֹרָה, לֹא בִּתְנָאי זֶה; לְפִיכָּךְ אֵין מַשְׁגִּיחִין אִם יֵשׁ שָׁם מוֹתָר דֵּינָר אוֹ אֵין שָׁם, וְיוֹרְשֵׁי הָרִאשׁוֹנָה קוֹדְמִין לְיוֹרְשֵׁי הַשְּׁנִיָּה.&nbsp; וְאִם לֹא נִשְׁבְּעוּ--חוֹלְקִין הַבָּנִים הַכֹּל בְּשׁוֹוֶה, וְאֵין שָׁם יְרֻשַּׁת כְּתֻבָּה, לְפִי שְׁאֵין לְאַלְמָנָה כְּתֻבָּה, עַד שֶׁתִּשָּׁבַע.</p>

<p><b>יט,ח</b>&nbsp;&nbsp;[ט] אַחַת נִשְׁבְּעָה, וְאַחַת לֹא נִשְׁבְּעָה--זוֹ שֶׁנִּשְׁבְּעָה, בָּנֶיהָ יוֹרְשִׁין כְּתֻבָּתָהּ תְּחִלָּה; וְהַשְּׁאָר, חוֹלְקִין אוֹתוֹ בְּשׁוֹוֶה.&nbsp; וְכָל הַיּוֹרֵשׁ כְּתֻבַּת אִמּוֹ שֶׁמֵּתָה בְּחַיֵּי אָבִיו, אֵינוּ טוֹרֵף מִנְּכָסִים מְשֻׁעְבָּדִים, אֵלָא מִבְּנֵי חוֹרִין, כְּכָל הַיּוֹרְשִׁין.</p>

<p><b>יט,ט</b>&nbsp;&nbsp;[י] וּמִתְּנָאיֵי כְּתֻבָּה שֶׁתִּהְיֶינָה הַבָּנוֹת נִזּוֹנוֹת מִנִּכְסֵי אֲבִיהֶן אַחַר מוֹתוֹ, עַד שֶׁיִּתְאָרְסוּ, אוֹ עַד שֶׁיִּבְגֹּרוּ; בָּגְרָה הַבַּת, אַף עַל פִּי שֶׁלֹּא נִתְאָרְסָה, אוֹ שֶׁנִּתְאָרְסָה, אַף עַל פִּי שֶׁלֹּא בָגְרָה--אֵין לָהּ מְזוֹנוֹת.&nbsp; וּבַת הַנִּזֹּנֶת מִנִּכְסֵי אָבִיהָ לְאַחַר מוֹתוֹ--מַעֲשֵׂה יָדֶיהָ וּמְצִיאָתָהּ לְעַצְמָהּ, לֹא לָאַחִים.</p>

<p><b>יט,י</b>&nbsp;&nbsp;[יא] פּוֹסְקִין לַבַּת מְזוֹנוֹת וּכְסוּת וּמָדוֹר מִנִּכְסֵי אָבִיהָ, כְּדֶרֶךְ שֶׁפּוֹסְקִין לָאַלְמָנָה; וּמוֹכְרִין לִמְזוֹן הַבָּנוֹת וּכְסוּתָן בְּלֹא הַכְרָזָה, כְּדֶרֶךְ שֶׁמּוֹכְרִין לִמְזוֹן הָאַלְמָנָה וּכְסוּתָהּ:&nbsp; אֵלָא שֶׁהָאִשָּׁה, פּוֹסְקִין לָהּ לְפִי כְּבוֹדָהּ וּכְבוֹד בַּעְלָהּ.&nbsp; וְלַבָּנוֹת, פּוֹסְקִין לָהֶן דָּבָר הַמְּסַפֵּק לָהֶן בִּלְבָד; וְאֵין הַבָּנוֹת נִשְׁבָּעוֹת.</p>

<p><b>יט,יא</b>&nbsp;&nbsp;[יב] אֵין הַבָּנִים יוֹרְשִׁין כְּתֻבַּת אִמָּן, וְלֹא הַבָּנוֹת נִזּוֹנוֹת בִּתְנָאִים אֵלּוּ, עַד שֶׁיִּהְיֶה שְׁטָר כְּתֻבָּה יוֹצֶא מִתַּחַת יָדָם; אֲבָל אִם אֵין שָׁם שְׁטָר כְּתֻבָּה--אֵין לָהֶם כְּלוּם, שֶׁמֶּא מָחֲלָה אִמָּן כְּתֻבָּתָהּ.&nbsp; וְאִם אֵין דַּרְכָּם לִכְתֹּב כְּתֻבָּה, יֵשׁ לָהֶן כְּפִי הַתְּנָאִים.</p>

<p><b>יט,יב</b>&nbsp;&nbsp;[יג] מִי שֶׁצִּוָּה בְּשָׁעַת מִיתָתוֹ לַעְקֹר אֶחָד מִתְּנָאיֵי כְּתֻבָּה, כְּגוֹן שֶׁאָמַר אַל יִזּוֹנוּ בְּנוֹתָיו מִנְּכָסָיו, וְאַל תִּזּוֹן אַלְמְנָתוֹ, אוֹ אַל יִירְשׁוּ בָּנָיו כְּתֻבַּת אִמָּן--אֵין שׁוֹמְעִין לוֹ.&nbsp; נָתַן כָּל נְכָסָיו בְּמַתָּנָה לַאֲחֵרִים--הוֹאִיל וּמַתְּנַת שְׁכִיב מְרַע אֵינָהּ קוֹנָה אֵלָא לְאַחַר מִיתָה כְּמוֹ שֶׁיִּתְבָּאַר--הֲרֵי הַמַּתָּנָה וְחִיּוּב הַנְּכָסִים בִּתְנָאִין אֵלּוּ, בָּאִין כְּאֶחָד; וּלְפִיכָּךְ אַלְמְנָתוֹ וּבְנוֹתָיו נִזּוֹנוֹת מִנְּכָסָיו, וּבָנָיו יוֹרְשִׁים כְּתֻבַּת אִמָּן שֶׁמֵּתָה בְּחַיֵּי בַּעְלָהּ.</p>

<p><b>יט,יג</b>&nbsp;&nbsp;[יד] בַּת הַמְּמָאֶנֶת--הֲרֵי הִיא כִּשְׁאָר הַבָּנוֹת, וְיֵשׁ לָהּ מְזוֹנוֹת.&nbsp; אֲבָל בַּת הַיְּבָמָה, וּבַת הַשְּׁנִיָּה, וּבַת הָאֲרוּסָה, וּבַת הָאֲנוּסָה--אֵין לָהֶן מְזוֹנוֹת אַחַר מִיתַת אֲבִיהֶן בִּתְנָאי זֶה; אֲבָל בְּחַיֵּי אֲבִיהֶן, הוּא חַיָּב בִּמְזוֹנוֹתָן כְּדִין שְׁאָר הַבָּנִים וְהַבָּנוֹת בְּחַיֵּי אֲבִיהֶן.</p>

<p><b>יט,יד</b>&nbsp;&nbsp;[טו] הַמְּאָרֵס בַּת הַנִּזֹּנֶת מִן הָאַחִין, חַיָּב בִּמְזוֹנוֹתֶיהָ מִשָּׁעַת אֵרוּסִין--שֶׁהֲרֵי אֵין לָהּ מְזוֹנוֹת מֵאַחֶיהָ מִשֶּׁנִּתְאָרְסָה, וְאֵינָהּ בּוֹגֶרֶת כְּדֵי שֶׁתָּזוּן עַצְמָהּ אֵלָא קְטַנָּה אוֹ נַעֲרָה, וְאֵין אָדָם רוֹצֶה שֶׁתִּתְבַּזֶּה אֲרוּסָתוֹ, וְתֵלֵךְ וְתִשְׁאַל עַל הַפְּתָחִים.</p>

<p><b>יט,טו</b>&nbsp;&nbsp;[טז] נִשֵּׂאת הַבַּת, וּמֵאֲנָה אוֹ נִתְגָּרְשָׁה אוֹ נִתְאַלְמְנָה, אַפִלּוּ הִיא שׁוֹמֶרֶת יָבָם--הוֹאִיל וְחָזְרָה לְבֵית אָבִיהָ, וַעֲדַיִן לֹא בָגְרָה--הֲרֵי זוֹ נִזֹּנֶת מִנִּכְסֵי אָבִיהָ, עַד שֶׁתִּבְגֹּר אוֹ עַד שֶׁתִּתְאָרַס.</p>

<p><b>יט,טז</b>&nbsp;&nbsp;[יז] מִי שֶׁמֵּת וְהִנִּיחַ בָּנִים וּבָנוֹת--יִירְשׁוּ הַבָּנִים כָּל הַנְּכָסִים, וְהֶם זָנִין אֶת אַחְיוֹתֵיהֶם עַד שֶׁיִּבְגֹּרוּ אוֹ עַד שֶׁיִּתְאָרְסוּ.&nbsp; בַּמֶּה דְּבָרִים אֲמוּרִים, בְּשֶׁהִנִּיחַ נְכָסִים שֶׁאִפְשָׁר שֶׁיִּזּוֹנוּ מֵהֶם הַבָּנִים וְהַבָּנוֹת כְּאֶחָד, עַד שֶׁיִּבְגֹּרוּ הַבָּנוֹת; וְאֵלּוּ הֶן הַנִּקְרָאִין נְכָסִים מְרֻבִּין.&nbsp; אֲבָל אִם אֵין בַּנְּכָסִים שֶׁהִנִּיחַ אֵלָא פָּחוּת מִזֶּה--מוֹצִיאִין מֵהֶם מְזוֹנוֹת לַבָּנוֹת עַד שֶׁיִּבְגֹּרוּ, וְנוֹתְנִין הַשְּׁאָר לַבָּנִים; וְאִם אֵין שָׁם אֵלָא כְּדֵי מְזוֹן הַבָּנוֹת בִּלְבָד--הַבָּנוֹת נִזּוֹנוֹת מֵהֶן עַד שֶׁיִּבְגֹּרוּ אוֹ עַד שֶׁיִּתְאָרְסוּ, וְהַבָּנִים יִשְׁאֲלוּ עַל הַפְּתָחִים.</p>

<p><b>יט,יז</b>&nbsp;&nbsp;[יח] בַּמֶּה דְּבָרִים אֲמוּרִים, בְּשֶׁהִנִּיחַ קַרְקָע.&nbsp; אֲבָל אִם הִנִּיחַ מִטַּלְטְלִין--הוֹאִיל וּבְתַקָּנַת הַגְּאוֹנִים הוּא שֶׁיִּזּוֹנוּ הַבָּנוֹת מִן הַמִּטַּלְטְלִין, הֲרֵי הַבָּנִים וְהַבָּנוֹת נִזּוֹנוֹת כְּאַחַת מִן הַנְּכָסִים הָאֵלּוּ הַמּוּעָטִין:&nbsp; שֶׁלֹּא תִקְּנוּ לָהֶם בַּמִּטַּלְטְלִין, אֵלָא שֶׁיִּהְיוּ כַּבָּנִים.&nbsp; וּכְזֶה הוֹרוּ הַגְּאוֹנִים.</p>

<p><b>יט,יח</b>&nbsp;&nbsp;[יט] הִנִּיחַ קַרְקָע, וְהָיוּ הַנְּכָסִים מְרֻבִּין, וְנִתְמָעֲטוּ אַחַר כֵּן--כְּבָר זָכוּ בָּהֶן יוֹרְשִׁים; הָיוּ מוּעָטִין בְּשָׁעַת מִיתָה, וְנִתְרַבּוּ אַחַר כֵּן--הַבָּנִים יוֹרְשִׁין אוֹתָן.&nbsp; וְאַפִלּוּ לֹא נִתְרַבּוּ, אִם קָדְמוּ הַבָּנִים וּמָכְרוּ נְכָסִים מוּעָטִין, מִכְרָן קַיָּם.</p>

<p><b>יט,יט</b>&nbsp;&nbsp;[כ] הָיוּ הַנְּכָסִים מְרֻבִּין, וְיֵשׁ עָלָיו חוֹב, אוֹ שֶׁהִתְנָה עִם אִשְׁתּוֹ שֶׁיָּזוּן אֶת בִּתָּהּ--אֵין הַחוֹב וְלֹא מְזוֹנוֹת בַּת אִשְׁתּוֹ מְמַעֲטִין בַּנְּכָסִים; אֵלָא יִירְשׁוּ הַבָּנִים הַכֹּל, וְיִתְּנוּ לְבַעַל חוֹב חוֹבוֹ, וְיָזוּנוּ בַּת אֵשֶׁת אֲבִיהֶן עַד זְמָן שֶׁפָּסַק, וְיָזוּנוּ אַחְיוֹתֵיהֶן עַד שֶׁיִּבְגֹּרוּ אוֹ עַד שֶׁיִּתְאָרְסוּ מִתַּחַת יְדֵיהֶם.</p>

<p><b>יט,כ</b>&nbsp;&nbsp;[כא] הִנִּיחַ אַלְמָנָה, וּבַת בֵּין מִמֶּנָּה בֵּין מֵאִשָּׁה אַחֶרֶת, וְאֵין בַּנְּכָסִים כְּדֵי שֶׁיִּזּוֹנוּ שְׁתֵּיהֶן--הָאַלְמָנָה נִזֹּנֶת, וְהַבַּת תִּשְׁאַל עַל הַפְּתָחִים.&nbsp; וְכֵן אֲנִי אוֹמֵר, שֶׁמְּזוֹנוֹת הַבַּת קוֹדְמִין לִירֻשַּׁת הַבֵּן כְּתֻבַּת אִמּוֹ שֶׁמֵּתָה בְּחַיֵּי אָבִיו, וְאַף עַל פִּי שֶׁשְּׁנֵיהֶם מִתְּנָאיֵי כְּתֻבָּה; קַל וְחֹמֶר הַדְּבָרִים, וּמַה אִם נִדְחֵית יְרֻשָּׁה שֶׁלַּתּוֹרָה, מִפְּנֵי מְזוֹנוֹת הַבַּת, לֹא תִדָּחֶה יְרֻשַּׁת הַכְּתֻבָּה שְׁהִיא תְּנָאי בֵּית דִּין, מִפְּנֵי מְזוֹנוֹת הַבַּת.</p>

<p><b>יט,כא</b>&nbsp;&nbsp;[כב] מִי שֶׁמֵּת וְהִנִּיחַ בָּנוֹת גְּדוֹלוֹת וּקְטַנּוֹת, וְלֹא הִנִּיחַ בֵּן--אֵין אוֹמְרִים יִזּוֹנוּ הַבָּנוֹת הַקְּטַנּוֹת עַד שֶׁיִּבְגֹּרוּ וְיַחְלְקוּ שְׁאָר הַנְּכָסִים בְּשׁוֹוֶה, אֵלָא כֻּלָּן חוֹלְקוֹת בְּשׁוֹוֶה.
<br>&nbsp;</p>

<h2>הִלְכּוֹת אִישׁוּת פֵּרֶק כ</h2>

<p><b>כ,א</b>&nbsp;&nbsp;צִוּוּ חֲכָמִים שֶׁיִּתֵּן אָדָם מִנְּכָסָיו מְעַט לְבִתּוֹ, כְּדֵי שֶׁתִּנָּשֵׂא בּוֹ; וְזֶה הוּא הַנִּקְרָא פַּרְנָסָה.&nbsp; הַמַּשִּׂיא אֶת בִּתּוֹ סְתָם, לֹא יִפְחֹת לָהּ מִכְּסוּת שֶׁפּוֹסְקִין לְאֵשֶׁת עָנִי שֶׁבְּיִשְׂרָאֵל כְּמוֹ שֶׁבֵּאַרְנוּ.&nbsp; בַּמֶּה דְּבָרִים אֲמוּרִים, בְּשֶׁהָיָה הָאָב עָנִי; אֲבָל אִם הָיָה עָשִׁיר, הֲרֵי זֶה רָאוּי לִתֵּן לָהּ כְּפִי עָשְׁרוֹ.&nbsp; [ב] פֵּרַשׁ עַל הַבַּעַל שְׁאֵין לָהּ כְּלוּם, וְשֶׁיַּכְנִיסֶנָּה עֲרֻמָּה--אֵין לָהּ כְּלוּם; וְלֹא יֹאמַר הַבַּעַל, כְּשֶׁתָּבוֹא לְבֵיתִי אֲכַסֶּנָּה, אֵלָא מְכַסֶּה, וְהִיא בְּבֵית אָבִיהָ.</p>

<p><b>כ,ב</b>&nbsp;&nbsp;[ג] הָאָב שֶׁמֵּת וְהִנִּיחַ בַּת--אוֹמְדִין דַּעְתּוֹ כַּמָּה הָיָה בְּלִבּוֹ לִתֵּן לָהּ לְפַרְנָסָתָהּ, וְנוֹתְנִין לָהּ; וּמְנַיִן יוֹדְעִין אֻמְדַּן דַּעְתּוֹ--מֵרֵעָיו וּמְיֻדָּעָיו, וּמִמַּשָּׂאוֹ וּמַתָּנוֹ וּכְבוֹדוֹ.&nbsp; וְכֵן אִם הִשִּׂיא בַּת בְּחַיָּיו, אוֹמְדִין בָּהּ.&nbsp; וְאִם לֹא יִוָּדַע לְבֵית דִּין אֻמְדַּן דַּעְתּוֹ, נוֹתְנִין לָהּ מִנְּכָסָיו עִשּׂוּר לְפַרְנָסָתָהּ.</p>

<p><b>כ,ג</b>&nbsp;&nbsp;[ד] הִנִּיחַ בָּנוֹת רַבּוֹת--כָּל שֶׁתָּבוֹא לְהִנָּשֵׂא, נוֹתְנִין לָהּ עִשּׂוּר הַנְּכָסִים; וְשֶׁלְּאַחֲרֶיהָ, עִשּׂוּר מַה שֶׁשִּׁיְּרָה רִאשׁוֹנָה; וְשֶׁלְּאַחֲרֶיהָ, עִשּׂוּר מַה שֶׁשִּׁיְּרָה שְׁנִיָּה.&nbsp; וְאִם בָּאוּ כֻּלָּן לְהִנָּשֵׂא כְּאַחַת--רִאשׁוֹנָה נוֹטֶלֶת עִשּׂוּר, וְהַשְּׁנִיָּה עִשּׂוּר מַה שֶׁשִּׁיְּרָה רִאשׁוֹנָה, וְהַשְּׁלִישִׁית עִשּׂוּר מַה שֶׁשִּׁיְּרָה שְׁנִיָּה, וְכֵן אַפִלּוּ הֶן עֶשֶׂר; וְחוֹזְרוֹת וְחוֹלְקוֹת כָּל הָעִשּׂוּרִים בְּשׁוֹוֶה, וּשְׁאָר הַנְּכָסִים לָאַחִים.</p>

<p><b>כ,ד</b>&nbsp;&nbsp;[ה] עִשּׂוּר זֶה שְׁהוּא לְפַרְנָסָה, אֵינוּ מִתְּנָאיֵי כְּתֻבָּה; לְפִיכָּךְ אַפִלּוּ לְתַקָּנַת אַחֲרוֹנִים, אֵינוּ נִטָּל אֵלָא מִן הַקַּרְקָע.&nbsp; וְיֵשׁ לָהּ לִגְבּוֹת עִשּׂוּר זֶה, מִשְּׂכִירוּת הַקַּרְקָע; וְאִם רָצוּ הָאַחִין לִתֵּן לָהּ מָעוֹת כְּנֶגֶד עִשּׂוּר הַקַּרְקָע, נוֹתְנִין.</p>

<p><b>כ,ה</b>&nbsp;&nbsp;[ו] הַבַּת בְּעִשּׂוּר זֶה, כְּבַעַל חוֹב שֶׁלָּאַחִין הִיא; לְפִיכָּךְ נוֹטֶלֶת אוֹתוֹ מִן הַבֵּינוֹנִית, בְּלֹא שְׁבוּעָה.&nbsp; וְאִם מֵתוּ הָאַחִין, נוֹטֶלֶת אוֹתוֹ מִבְּנֵיהֶם מִן הַזִּבּוֹרִית וּבִשְׁבוּעָה--שֶׁהֲרֵי הִיא נִפְרַעַת, מִנִּכְסֵי יְתוֹמִים, וְהַבָּא לִפָּרַע מִנִּכְסֵי יְתוֹמִים, לֹא יִפָּרַע אֵלָא מִן הַזִּבּוֹרִית וּבִשְׁבוּעָה כְּמוֹ שֶׁיִּתְבָּאַר בְּהִלְכּוֹת הַלְוָאָה.&nbsp; [ז] וְהָאַחִים שֶׁמָּכְרוּ אוֹ מִשְׁכְּנוּ קַרְקַע אֲבִיהֶם--הַבַּת טוֹרֶפֶת מִן הַלָּקוֹחוֹת פַּרְנָסָתָהּ, כְּדֶרֶךְ שֶׁטּוֹרְפִים כָּל בַּעֲלֵי חוֹבוֹת מִן הַלָּקוֹחוֹת, כְּמוֹ שֶׁיִּתְבָּאַר בְּהִלְכּוֹת הַלְוָאָה.</p>

<p><b>כ,ו</b>&nbsp;&nbsp;[ח] מִי שֶׁהִשִּׂיא בָּנוֹת גְּדוֹלוֹת, וְנִשְׁאֲרוּ קְטַנּוֹת, וּמֵת בְּלֹא בֵּן--אֵין נוֹטְלִין פַּרְנָסָה לַקְּטַנּוֹת וְאַחַר כָּךְ חוֹלְקוֹת אֶת הַנְּכָסִים, אֵלָא חוֹלְקוֹת כֻּלָּן בְּשׁוֹוֶה.&nbsp; [ט] מִי שֶׁמֵּת וְהִנִּיחַ שְׁתֵּי בָּנוֹת וּבֵן, וְקָדְמָה רִאשׁוֹנָה וְנָטְלָה עִשּׂוּר נְכָסִים, וְלֹא הִסְפִּיקָה הַשְּׁנִיָּה לִגְבּוֹת עַד שֶׁמֵּת הַבֵּן, וְנָפְלוּ כָּל הַנְּכָסִים לִשְׁתֵּיהֶן--אֵין הַשְּׁנִיָּה נוֹטֶלֶת עִשּׂוּר, אֵלָא חוֹלְקוֹת בְּשׁוֹוֶה; וְזָכָת רִאשׁוֹנָה, בָּעִשּׂוּר שֶׁלָּהּ.&nbsp; [י] מִי שֶׁצִּוָּה בְּשָׁעַת מִיתָה, אַל תְּפַרְנְסוּ בְּנוֹתַי מִנְּכָסַי--שׁוֹמְעִים לוֹ, שְׁאֵין זֶה מִתְּנָאיֵי כְּתֻבָּה.</p>

<p><b>כ,ז</b>&nbsp;&nbsp;[יא] מִי שֶׁמֵּת וְהִנִּיחַ אַלְמָנָה וּבַת, כְּבָר בֵּאַרְנוּ שֶׁמְּזוֹנוֹת הָאַלְמָנָה קוֹדְמִין לִמְזוֹנוֹת הַבַּת.&nbsp; וְכֵן אִם נִשֵּׂאת הַבַּת--אֵינָהּ נוֹטֶלֶת עִשּׂוּר נְכָסִים, מִפְּנֵי מְזוֹנוֹת הָאַלְמָנָה; וְאַפִלּוּ מֵתָה הַבַּת אַחַר שֶׁנִּשֵּׂאת, אֵין הַבַּעַל יוֹרֵשׁ פַּרְנָסָה הָרְאוּיָה לְהִנָּתֵן לָהּ, שֶׁהֲרֵי הַנְּכָסִים כֻּלָּן, בְּחֶזְקַת הָאַלְמָנָה שֶׁתְּהֶא נִזֹּנֶת מֵהֶן.</p>

<p><b>כ,ח</b>&nbsp;&nbsp;[יב] קְטַנָּה יְתוֹמָה שֶׁהִשִּׂיאַתָּהּ אִמָּהּ אוֹ אָחִיהָ לְדַעְתָּהּ, וְנָתְנוּ לָהּ מֵאָה אוֹ חֲמִשִּׁים זוּז--יְכוּלָה הִיא מִשֶּׁתַּגְדִּיל לְהוֹצִיא מִיָּדָם פַּרְנָסָה הָרְאוּיָה לָהּ, אוֹ בְּאֻמְדַּן דַּעַת הָאָב אוֹ עִשּׂוּר הַקַּרְקָעוֹת:&nbsp; וְאַפִלּוּ לֹא הָיוּ הָאַחִין זָנִין אוֹתָהּ; וְאַף עַל פִּי שֶׁלֹּא מִחָת בְּשָׁעַת נִשּׂוּאִין, מִפְּנֵי שֶׁהַקְּטַנָּה אֵינָהּ בַּת מֶחָאָה.</p>

<p><b>כ,ט</b>&nbsp;&nbsp;[יג] נִשֵּׂאת הַבַּת אַחַר שֶׁגָּדְלָה, בֵּין נַעֲרָה בֵּין בּוֹגֶרֶת, וְלֹא תָבְעָה פַּרְנָסָתָהּ--אִבְּדָה פַּרְנָסָתָהּ; וְאִם מִחָת בְּעֵת נִשּׂוּאֶיהָ, הֲרֵי זוֹ מוֹצִיאָה אֶת הָרָאוּי לָהּ כָּל זְמָן שֶׁתִּרְצֶה.</p>

<p><b>כ,י</b>&nbsp;&nbsp;בָּגְרָה וְעוֹדָהּ בְּבֵית אָבִיהָ, בֵּין שֶׁבָּגְרָה אַחַר מוֹתוֹ בֵּין שֶׁהִנִּיחָהּ בּוֹגֶרֶת--אִם פָּסְקוּ הָאַחִין מְזוֹנוֹתֶיהָ שֶׁהֲרֵי אֵין לָהּ מְזוֹנוֹת כְּמוֹ שֶׁבֵּאַרְנוּ, וְשָׁתְקָה וְלֹא תָבְעָה פַּרְנָסָתָהּ--אִבְּדָה פַּרְנָסָתָהּ; וְאִם מִחָת, לֹא אִבְּדָה פַּרְנָסָתָהּ.</p>

<p><b>כ,יא</b>&nbsp;&nbsp;לֹא פָסְקוּ הָאַחִין מְזוֹנוֹתֶיהָ, וְזָנוּ אוֹתָהּ בַּבְּגָר--אַף עַל פִּי שֶׁלֹּא מִחָת, לֹא אִבְּדָה פַּרְנָסָתָהּ כָּל זְמָן שְׁהֶן זָנִין אוֹתָהּ:&nbsp; שֶׁיֵּשׁ לָהּ לִטְעֹן, מִפְּנֵי שְׁהֶן זָנִין אוֹתָהּ, אַף עַל פִּי שְׁאֵינָן חַיָּבִין, וְהִיא עֲדַיִן לֹא נִשֵּׂאת; מִפְּנֵי זֶה לֹא תָבְעָה פַּרְנָסָתָהּ.</p>

<p><b>כ,יב</b>&nbsp;&nbsp;[יד] מִי שֶׁצִּוָּה לִתֵּן לְבִתּוֹ כָּךְ וְכָּךְ מָעוֹת לְפַרְנָסָתהּ לִקַּח בָּהֶן קַרְקָע, בֵּין שֶׁהָיָה שְׁכִיב מְרַע בֵּין שֶׁהָיָה בָּרִיא, וּמֵת, וַהֲרֵי הַמָּעוֹת בְּיַד הַשָּׁלִישׁ, וְאָמְרָה הַבַּת תְּנוּ אוֹתָם לְבַעְלִי, כָּל מַה שֶׁיִּרְצֶה יַעֲשֶׂה בָּהֶן--אִם הָיְתָה גְּדוֹלָה וְנִשֵּׂאת, הָרְשׁוּת בְּיָדָהּ; וְאִם עֲדַיִן מְאֹרֶסֶת הִיא, יַעֲשֶׂה שָׁלִישׁ מַה שֶׁהֻשְׁלַשׁ בְּיָדוֹ; וְאִם עֲדַיִן קְטַנָּה הִיא--אַפִלּוּ נִשֵּׂאת--אֵין שׁוֹמְעִין לָהּ, אֵלָא יַעֲשֶׂה הַשָּׁלִישׁ כְּמוֹ שֶׁצִּוָּהוּ הָאָב.
<br>&nbsp;</p>

<h2>הִלְכּוֹת אִישׁוּת פֵּרֶק כא</h2>

<p><b>כא,א</b>&nbsp;&nbsp;מְצִיאַת הָאִשָּׁה וּמַעֲשֵׂה יָדֶיהָ, לְבַעְלָהּ.&nbsp; וּמַה הִיא עוֹשָׂה לוֹ, הַכֹּל כְּמִנְהַג הַמְּדִינָה:&nbsp; מְקוֹם שֶׁדַּרְכָּן לֶאֱרֹג אוֹרֶגֶת, לִרְקֹם רוֹקֶמֶת, לִטְווֹת צֶמֶר אוֹ פִּשְׁתִּים טוֹוָה.&nbsp; וְאִם הָיָה דֶּרֶךְ נְשֵׁי הָעִיר לַעֲשׂוֹת כָּל הַמְּלָאכוֹת הָאֵלּוּ, אֵינוּ כּוֹפֶה אֵלָא לִטְווֹת אֶת הַצֶּמֶר בִּלְבָד--שֶׁהַפִּשְׁתָּן מַזִּיק אֶת הַפֶּה וְאֶת הַשְּׂפָתַיִם, וְהַטִּוּוּי הִיא הַמְּלָאכָה הַמְּיֻחֶדֶת לַנָּשִׁים:&nbsp; שֶׁנֶּאֱמָר "וְכָל-אִשָּׁה חַכְמַת-לֵב, בְּיָדֶיהָ טָווּ" (שמות לה,כה).&nbsp; [ב] דָּחֲקָה עַצְמָהּ וְעָשְׂתָה יוֹתֵר מִן הָרָאוּי לָהּ, הַמּוֹתָר לַבַּעַל.</p>

<p><b>כא,ב</b>&nbsp;&nbsp;הָיָה לָהּ וְלוֹ מָמוֹן הַרְבֵּה, אַפִלּוּ הָיוּ לָהֶן כַּמָּה שְׁפָחוֹת--אֵינָהּ יוֹשֶׁבֶת לְהַבְטָלָה בְּלֹא מְלָאכָה כְּלָל, שֶׁהַבְטָלָה מֵבִיאָה לִידֵי זִמָּה; אֲבָל אֵין כּוֹפִין אוֹתָהּ לַעֲשׂוֹת מְלָאכָה כָּל הַיּוֹם כֻּלּוֹ, אֵלָא לְפִי רֹב הַמָּמוֹן מְמַעֶטֶת בַּמְּלָאכָה.&nbsp; [ג] וְהַמַּדִּיר אֶת אִשְׁתּוֹ שֶׁלֹּא תַעֲשֶׂה מְלָאכָה כְּלָל--יוֹצִיא וְיִתֵּן כְּתֻבָּה, שֶׁהַבְטָלָה מֵבִיאָה לִידֵי זִמָּה.</p>

<p><b>כא,ג</b>&nbsp;&nbsp;וְכֵן כָּל אִשָּׁה רוֹחֶצֶת לְבַעְלָהּ פָּנָיו יָדָיו וְרַגְלָיו, וּמוֹזֶגֶת לוֹ אֶת הַכּוֹס, וּמַצַּעַת לוֹ אֶת הַמִּטָּה, וְעוֹמֶדֶת וּמְשַׁמֶּשֶׁת בִּפְנֵי בַּעְלָהּ, כְּגוֹן שֶׁתִּתֵּן לוֹ מַיִם אוֹ כְּלִי אוֹ תִּטֹּל מִלְּפָנָיו וְכַיּוֹצֶא בִּדְבָרִים אֵלּוּ; אֲבָל אֵינָהּ עוֹמֶדֶת וּמְשַׁמֶּשֶׁת בִּפְנֵי אָבִיו, אוֹ בִּפְנֵי בְּנוֹ.&nbsp; [ד] וּמְלָאכוֹת אֵלּוּ, עוֹשָׂה אוֹתָן הִיא בְּעַצְמָהּ; וְאַפִלּוּ הָיוּ לָהֶן כַּמָּה שְׁפָחוֹת, אֵין עוֹשֶׂה מְלָאכוֹת אֵלּוּ לַבַּעַל אֵלָא אִשְׁתּוֹ.</p>

<p><b>כא,ד</b>&nbsp;&nbsp;[ה] יֵשׁ מְלָאכוֹת אֲחֵרוֹת שֶׁהָאִשָּׁה עוֹשָׂה אוֹתָן לְבַעְלָהּ, בִּזְמָן שְׁהֶן עֲנִיִּים; וְאֵלּוּ הֶן:&nbsp; אוֹפָה אֶת הַפַּת בַּתַּנּוּר, וְעֶזְרָא תִּקַּן שֶׁתִּהְיֶה אִשָּׁה מַשְׁכֶּמֶת וְאוֹפָה כְּדֵי שֶׁתִּהְיֶה הַפַּת מְצוּיָה לָעֲנִיִּים; וּמְבַשֶּׁלֶת אֶת הַתַּבְשִׁילִין, וּמְכַבֶּסֶת בְּגָדִים, וּמְנִיקָה אֶת בְּנָהּ, וְנוֹתֶנֶת תֶּבֶן לִפְנֵי בְּהֶמְתּוֹ אֲבָל לֹא לִפְנֵי בְּקָרוֹ, וּמַטְחֶנֶת.&nbsp; כֵּיצַד מַטְחֶנֶת--יוֹשֶׁבֶת בָּרֵחַיִם וּמְשַׁמֶּרֶת אֶת הַקֶּמַח, וְאָצָה בַּטּוֹחֶנֶת, אוֹ מְחַמֶּרֶת אַחַר הַבְּהֵמָה, כְּדֵי שֶׁלֹּא יִבָּטְלוּ הָרֵחַיִם; וְאִם הָיָה דַּרְכָּן לִטְחֹן בָּרֵחַיִם שֶׁלַּיָּד, טוֹחֶנֶת.</p>

<p><b>כא,ה</b>&nbsp;&nbsp;[ו] בַּמֶּה דְּבָרִים אֲמוּרִים, בַּעֲנִיִּים; אֲבָל אִם הִכְנִיסָה לוֹ שִׁפְחָה אַחַת, אוֹ נְכָסִים שֶׁרְאוּיִין לִקְנוֹת מֵהֶן שִׁפְחָה אַחַת, אוֹ שֶׁהָיְתָה לוֹ שִׁפְחָה אַחַת, אוֹ שֶׁהָיָה לוֹ מָמוֹן כְּדֵי לִקְנוֹת שִׁפְחָה אַחַת--אֵינָהּ מַטְחֶנֶת, וְלֹא אוֹפָה, וְלֹא מְכַבֶּסֶת, וְלֹא נוֹתֶנֶת תֶּבֶן לִפְנֵי בְּהֶמְתּוֹ.</p>

<p><b>כא,ו</b>&nbsp;&nbsp;הִכְנִיסָה לוֹ שְׁתֵּי שְׁפָחוֹת, אוֹ נְכָסִים הָרְאוּיִין לִקְנוֹת מֵהֶן שְׁתֵּי שְׁפָחוֹת, אוֹ שֶׁהָיוּ לוֹ שְׁתֵּי שְׁפָחוֹת, אוֹ שֶׁהָיָה רָאוּי לִקְנוֹת שְׁתֵּי שְׁפָחוֹת--אֵינָהּ מְבַשֶּׁלֶת, וְאֵינָהּ מְנִיקָה אֶת בְּנָהּ, אֵלָא נוֹתֶנֶת אוֹתוֹ לְשִׁפְחָה לְהָנִיק.</p>

<p><b>כא,ז</b>&nbsp;&nbsp;נִמְצְאוּ כָּל הַמְּלָאכוֹת שֶׁכָּל אִשָּׁה עוֹשָׂה אוֹתָן לְבַעְלָהּ, חָמֵשׁ מְלָאכוֹת--טוֹוָה, וְרוֹחֶצֶת פָּנָיו יָדָיו וְרַגְלָיו, וּמוֹזֶגֶת הַכּוֹס, וּמַצַּעַת אֶת הַמִּטָּה, וְעוֹמֶדֶת לְשַׁמַּשׁ בְּפָנָיו; וְהַמְּלָאכוֹת שֶׁמִּקְצַת הַנָּשִׁים עוֹשׂוֹת אוֹתָן וּמִקְצָתָן אֵינָן עוֹשׂוֹת, שֵׁשׁ מְלָאכוֹת--מַטְחֶנֶת, וְאוֹפָה, וּמְבַשֶּׁלֶת, וּמְכַבֶּסֶת, וּמְנִיקָה, וְנוֹתֶנֶת תֶּבֶן לִפְנֵי בְּהֶמְתּוֹ.</p>

<p><b>כא,ח</b>&nbsp;&nbsp;כָּל מְלָאכוֹת שֶׁהָאִשָּׁה עוֹשָׂה לְבַעְלָהּ, נִדָּה עוֹשָׂה לְבַעְלָהּ--חוּץ מִמְּזִיגַת הַכּוֹס, וְהַצָּעַת הַמִּטָּה, וְהַרְחָצַת פָּנָיו יָדָיו וְרַגְלָיו:&nbsp; גְּזֵרָה מִשּׁוֹם הִרְהוּר, שֶׁמֶּא יָבוֹא לִבְעֹל.&nbsp; לְפִיכָּךְ מַצַּעַת מִטָּתוֹ כִּשְׁהִיא נִדָּה, שֶׁלֹּא בְּפָנָיו; וּמוֹזֶגֶת הַכּוֹס, וְאֵינָהּ נוֹתֶנֶת אוֹתוֹ בְּיָדוֹ כְּדַרְכָּהּ תָּמִיד, אֵלָא מַנַּחַת אוֹתוֹ עַל הָאָרֶץ אוֹ עַל הַכְּלִי, וְהוּא נוֹטְלוֹ.</p>

<p><b>כא,ט</b>&nbsp;&nbsp;הָאִשָּׁה שֶׁשָּׁבְרָה כֵּלִים, בְּעֵת שֶׁעוֹשָׂה מַלְאֲכוֹתֶיהָ בְּתוֹךְ בֵּיתָהּ--פְּטוּרָה:&nbsp; וְאֵין זֶה מִן הַדִּין, אֵלָא תַּקָּנָה, שְׁאִם אֵין אַתָּה אוֹמֵר כֵּן, אֵין שָׁלוֹם בְּתוֹךְ הַבַּיִת לְעוֹלָם--אֵלָא נִמְצֵאת נִזְהֶרֶת וְנִמְנַעַת מֵרֹב הַמְּלָאכוֹת, וְנִמְצֵאת קְטָטָה בֵּינֵיהֶם.</p>

<p><b>כא,י</b>&nbsp;&nbsp;כָּל אִשָּׁה שֶׁתִּמָּנַע מִלַּעֲשׂוֹת מְלָאכָה מִן הַמְּלָאכוֹת שְׁהִיא חַיֶּבֶת לַעֲשׂוֹתָן--כּוֹפִין אוֹתָהּ וְעוֹשָׂה, וְאַפִלּוּ בַּשּׁוֹט.&nbsp; טָעַן הוּא שְׁאֵינָהּ עוֹשָׂה, וְהִיא אוֹמֶרֶת שְׁאֵינִי נִמְנַעַת מִלַּעֲשׂוֹת--מוֹשִׁיבִין אִשָּׁה בֵּינֵיהֶן אוֹ שְׁכֵנִים; וְדָבָר זֶה, כְּמוֹ שֶׁיִּרְאֶה הַדַּיָּן שֶׁאִפְשָׁר בַּדָּבָר.</p>

<p><b>כא,יא</b>&nbsp;&nbsp;הָאִשָּׁה, כָּל זְמָן שְׁהִיא מְנִיקָה--פּוֹחֲתִין לָהּ מִמַּעֲשֵׂה יָדֶיהָ, וּמוֹסִיפִין לָהּ בִּמְזוֹנוֹתֶיהָ יַיִן וּדְבָרִים שֶׁיָּפִין לֶחָלָב.&nbsp; פָּסְקוּ לָהּ מְזוֹנוֹת הָרְאוּיוֹת לָהּ, וַהֲרֵי הִיא מִתְאַוָּה לֶאֱכֹל יוֹתֵר, אוֹ לֶאֱכֹל מַאֲכָלוֹת אֲחֵרוֹת, מִפְּנֵי חֹלִי תַּאֲוָה שֶׁיֵּשׁ לָהּ בְּבִטְנָהּ--הֲרֵי זוֹ אוֹכֶלֶת מִשֶּׁלָּהּ כָּל מַה שֶׁתִּרְצֶה:&nbsp; וְאֵין הַבַּעַל יָכוֹל לְעַכַּב וְלוֹמַר, שְׁאִם תֹּאכַל יוֹתֵר מִדַּי, אוֹ תֹּאכַל מַאֲכָל רָע, יָמוּת הַוֶּלֶד--מִפְּנֵי שֶׁצַּעַר גּוּפָהּ קוֹדֵם.</p>

<p><b>כא,יב</b>&nbsp;&nbsp;יָלְדָה תְּאוֹמִים, אֵין כּוֹפִין אוֹתָהּ לְהָנִיק שְׁנֵיהֶם, אֵלָא מְנִיקָה אֶחָד, וְשׂוֹכֵר הַבַּעַל מְנִיקָה לַשֵּׁנִי; הֲרֵי שֶׁרָצָת הָאִשָּׁה לְהָנִיק בֶּן חֲבִרְתָּהּ עִם בְּנָהּ, הַבַּעַל מְעַכֵּב וְאֵינוּ מַנִּיחָהּ אֵלָא לְהָנִיק בְּנוֹ בִּלְבָד.&nbsp; [יג] נָדְרָה שֶׁלֹּא לְהָנִיק אֶת בְּנָהּ--כּוֹפָהּ וּמְנִיקַתּוּ עַד שֶׁיִּהְיֶה בֶּן עֶשְׂרִים וְאַרְבָּעָה חֹדֶשׁ, אֶחָד הַזָּכָר וְאֶחָד הַנְּקֵבָה.</p>

<p><b>כא,יג</b>&nbsp;&nbsp;הִיא אוֹמֶרֶת, אֲנִי אָנִיק אֶת בְּנִי, וְהוּא אֵינוּ רוֹצֶה שֶׁתָּנִיק אִשְׁתּוֹ, כְּדֵי שֶׁלֹּא תִתְנַוַּל--אַף עַל פִּי שֶׁיֵּשׁ לָהֶן כַּמָּה שְׁפָחוֹת, שׁוֹמְעִין לָהּ:&nbsp; שֶׁצַּעַר הוּא לָהּ, לִפְרֹשׁ מִבְּנָהּ.&nbsp; [יד] הָיְתָה עֲנִיָּה שְׁהִיא חַיֶּבֶת לְהָנִיק, וְהָיָה הוּא עָשִׁיר שֶׁרָאוּי שֶׁלֹּא תָנִיק אִשְׁתּוֹ--אַף עַל פִּי שְׁאֵין לוֹ שְׁפָחוֹת--אִם לֹא רָצָת לְהָנִיק, שׂוֹכֵר מְנִיקָה אוֹ קוֹנֶה שִׁפְחָה:&nbsp; מִפְּנֵי שֶׁהָאִשָּׁה עוֹלָה עִם בַּעְלָהּ, וְאֵינָהּ יוֹרֶדֶת.&nbsp; [טו] הִיא אוֹמֶרֶת, רָאוּי הוּא לִשְׂכֹּר אוֹ לִקְנוֹת שִׁפְחָה, וְהוּא אוֹמֵר, אֵינִי רָאוּי--עָלֶיהָ לְהָבִיא רְאָיָה, וְאֵין כָּאן מָקוֹם לִשְׁבוּעָה.</p>

<p><b>כא,יד</b>&nbsp;&nbsp;[טז] הָאִשָּׁה שֶׁנִּתְגָּרְשָׁה, אֵין כּוֹפִין אוֹתָהּ לְהָנִיק--אֵלָא אִם רָצָת, נוֹתֵן לָהּ שְׂכָרָהּ וּמְנִיקַתּוּ, וְאִם לֹא רָצָת, נוֹתֶנֶת לוֹ אֶת בְּנוֹ וְהוּא מִטַּפֵּל בּוֹ.&nbsp; בַּמֶּה דְּבָרִים אֲמוּרִים, שֶׁלֹּא הֵנִיקָה אוֹתוֹ עַד שֶׁהִכִּירָהּ.&nbsp; אֲבָל אִם הִכִּירָהּ, וְאַפִלּוּ הָיָה סוֹמֶה--אֵין מַפְרִישִׁין אוֹתוֹ מֵאִמּוֹ, מִפְּנֵי סַכָּנַת הַוֶּלֶד, אֵלָא כּוֹפִין אוֹתָהּ, וּמְנִיקָה אוֹתוֹ בְּשָׂכָר עַד עֶשְׂרִים וְאַרְבָּעָה חֹדֶשׁ.</p>

<p><b>כא,טו</b>&nbsp;&nbsp;[יז] הַגְּרוּשָׁה--אֵין לָהּ מְזוֹנוֹת, אַף עַל פִּי שְׁהִיא מְנִיקָה אֶת בְּנוֹ; אֲבָל נוֹתֵן הוּא לָהּ יוֹתֵר עַל שְׂכָרָהּ, דְּבָרִים שֶׁהַקָּטָן צָרִיךְ לָהֶן מִכְּסוּת וּמַאֲכָל וּמַשְׁקֶה וְסִיכָה וְכַיּוֹצֶא בָּהּ.&nbsp; אֲבָל הַמְּעֻבֶּרֶת, אֵין לָהּ כְּלוּם.</p>

<p><b>כא,טז</b>&nbsp;&nbsp;שָׁלְמוּ חֳדָשָׁיו וּגְמָלַתּוּ--אִם רָצָת הַמְּגֹרֶשֶׁת שֶׁיִּהְיֶה בְּנָהּ אֶצְלָהּ--אֵין מַפְרִישִׁין אוֹתוֹ מִמֶּנָּה, עַד שֶׁיִּהְיֶה בֶּן שֵׁשׁ שָׁנִים גְּמוּרוֹת; אֵלָא כּוֹפִין אֶת אָבִיו, וְנוֹתֵן לוֹ מְזוֹנוֹת וְהוּא אֵצֶל אִמּוֹ.&nbsp; וְאַחַר שֵׁשׁ שָׁנִים, יֵשׁ לָאָב לוֹמַר--אִם הוּא אֶצְלִי, אֶתֵּן לוֹ מְזוֹנוֹת, וְאִם הוּא אֵצֶל אִמּוֹ, אֵינִי נוֹתֵן לוֹ כְּלוּם.&nbsp; וְהַבַּת אֵצֶל אִמָּהּ לְעוֹלָם, וְאַפִלּוּ לְאַחַר שֵׁשׁ.</p>

<p><b>כא,יז</b>&nbsp;&nbsp;[יח] כֵּיצַד:&nbsp; הָיָה הָאָב רָאוּי לִצְדָקָה--מוֹצִיאִין מִמֶּנּוּ הָרָאוּי לוֹ בְּעַל כָּרְחוֹ, וְזָנִין אוֹתָהּ וְהִיא אֵצֶל אִמָּהּ.&nbsp; וְאַפִלּוּ נִשֵּׂאת הָאֵם לְאַחֵר--בִּתָּהּ אֶצְלָהּ, וְאָבִיהָ זָן אוֹתָהּ מִשּׁוֹם צְדָקָה עַד שֶׁיָּמוּת הָאָב; וְתִזּוֹן מִנְּכָסָיו אַחַר מוֹתוֹ בִּתְנָאיֵי כְּתֻבָּה, וְהִיא אֵצֶל אִמָּהּ.&nbsp; וְאִם לֹא רָצָת הָאֵם שֶׁיִּהְיוּ בָּנֶיהָ אֶצְלָהּ אַחַר שֶׁגְּמָלַתָּן, אֶחָד זְכָרִים וְאֶחָד נְקֵבוֹת--הָרְשׁוּת בְּיָדָהּ, וְנוֹתֶנֶת אוֹתָן לַאֲבִיהֶן; אוֹ מַשְׁלֶכֶת אוֹתָן לַקָּהָל, אִם אֵין לָהֶן אָב, וְהֶן מִטַּפְּלִין בָּהֶן.
<br>&nbsp;</p>

<h2>הִלְכּוֹת אִישׁוּת פֵּרֶק כב</h2>

<p><b>כב,א</b>&nbsp;&nbsp;הַבַּעַל קוֹדֵם לְכָל אָדָם בִּירֻשַּׂת אִשְׁתּוֹ.&nbsp; וּמֵאֵימָתַי יִזְכֶּה בִּירֻשָּׁתָהּ:&nbsp; מִשֶּׁתֵּצֵא מֵרְשׁוּת אָבִיהָ, וְאַף עַל פִּי שֶׁעֲדַיִן לֹא נִכְנְסָה לַחֻפָּה--הוֹאִיל וְנַעֲשָׂת בִּרְשׁוּת בַּעְלָהּ, יִירָשֶׁנָּה.&nbsp; [ב] כֵּיצַד:&nbsp; הָאִשָּׁה שֶׁנִּתְאָרְסָה וּמְסָרָהּ אָבִיהָ לְבַעְלָהּ, אוֹ לִשְׁלוּחֵי בַּעְלָהּ, אוֹ מְסָרוּהָ שְׁלוּחֵי הָאָב לְבַעְלָהּ, אוֹ לִשְׁלוּחֵי בַּעְלָהּ, וּמֵתָה בַּדֶּרֶךְ, קֹדֶם שֶׁתִּכָּנֵס לַחֻפָּה--אַף עַל פִּי שֶׁכְּתֻבָּתָהּ עֲדַיִן בְּבֵית אָבִיהָ, בַּעְלָהּ יוֹרְשָׁהּ; וְכֵן אִם הָלַךְ הָאָב אוֹ שְׁלוּחֵי הָאָב עִם הַבַּעַל, וְנִכְנַס עִמָּהּ בַּעְלָהּ בַּדֶּרֶךְ לְחָצֵר וְנִתְיַחַד עִמָּהּ שָׁם לְשֵׁם נִשּׂוּאִין, וּמֵתָה--הֲרֵי זוֹ יִירָשֶׁנָּה בַּעְלָהּ.</p>

<p><b>כב,ב</b>&nbsp;&nbsp;אֲבָל אִם עֲדַיִן הָאָב עִם הַבַּעַל לְהוֹלִיכָהּ לְבֵית בַּעְלָהּ, אוֹ שֶׁהָלְכוּ שְׁלוּחֵי הָאָב עִם שְׁלוּחֵי הַבַּעַל, אוֹ עִם הַבַּעַל, וְאַפִלּוּ נִכְנַס הַבַּעַל עִמָּהּ לְחָצֵר לָלוּן כְּדֶרֶךְ שֶׁלָּנִין עוֹבְרֵי דְּרָכִים בְּפֻנְדָּק אֶחָד--הוֹאִיל וְהָאָב אוֹ שְׁלוּחָיו עִמָּהּ, וַעֲדַיִן לֹא נִתְיַחַד עִמָּהּ לְשֵׁם נִשּׂוּאִין--אִם מֵתָה, יִירָשֶׁנָּה אָבִיהָ, וְאַף עַל פִּי שֶׁכְּתֻבָּתָהּ בְּבֵית בַּעְלָהּ.&nbsp; [ג] וְכֵן אִם הָיְתָה בּוֹגֶרֶת אוֹ יְתוֹמָה אוֹ אַלְמָנָה, וְהָלְכָה הִיא בְּעַצְמָהּ מִבֵּית אָבִיהָ לְבֵית בַּעְלָהּ, וְאֵין עִמָּהּ לֹא בַּעַל וְלֹא שְׁלוּחָיו, וּמֵתָה בַּדֶּרֶךְ--אֵין הַבַּעַל יוֹרֵשׁ אוֹתָהּ.</p>

<p><b>כב,ג</b>&nbsp;&nbsp;[ד] הַנּוֹשֵׂא אִשָּׁה שְׁהִיא אֲסוּרָה לוֹ--הוֹאִיל וְיֵשׁ לוֹ בָּהּ קִדּוּשִׁין--אִם מֵתָה תַּחְתָּיו, יִירָשֶׁנָּה; וְכֵן הַנּוֹשֵׂא אֶת הַקְּטַנָּה--אַף עַל פִּי שְׁאֵין קִדּוּשֶׁיהָ גְּמוּרִים--אִם מֵתָה תַּחְתָּיו, יִירָשֶׁנָּה.&nbsp; אֲבָל הַפִּקֵּחַ שֶׁנָּשָׂא חֵרֶשֶׁת--אִם מֵתָה, לֹא יִירָשֶׁנָּה.&nbsp; וְהַחֵרֵשׁ שֶׁנָּשָׂא פִּקַּחַת, וּמֵתָה--יִירָשֶׁנָּה:&nbsp; שֶׁהֲרֵי הִיא בַּת דַּעַת, וּלְדַעְתָּהּ נִשֵּׂאת וְזִכְּתָה לוֹ מְמוֹנָהּ.</p>

<p><b>כב,ד</b>&nbsp;&nbsp;[ה] קְטַנָּה שֶׁנִּתְקַדְּשָׁה לְדַעַת אָבִיהָ, וְנִשֵּׂאת שֶׁלֹּא לְדַעַת אָבִיהָ, בֵּין בְּפָנָיו בֵּין שֶׁלֹּא בְּפָנָיו--יָכוֹל הָאָב לְמַחוֹת, כְּמוֹ שֶׁבֵּאַרְנוּ; וְאַפִלּוּ שָׁתַק הָאָב--אִם מֵתָה--אֵין הַבַּעַל יוֹרְשָׁהּ, אֵלָא אִם כֵּן רָצָה הָאָב בְּנִשּׂוּאֶיהָ.</p>

<p><b>כב,ה</b>&nbsp;&nbsp;[ו] הוֹרוּ הַגְּאוֹנִים שֶׁהָאִשָּׁה שֶׁחָלְתָה, וּבִקְּשָׁה מִבַּעְלָהּ שֶׁיְּגָרְשֶׁנָּה, וְתֵצֵא בְּלֹא כְּתֻבָּה, כְּדֵי שֶׁלֹּא יִירָשֶׁנָּה--אֵין שׁוֹמְעִין לָהּ; וְאַפִלּוּ אָמְרָה, אֲנִי שׂוֹנְאָה אוֹתוֹ, וְאֵינִי רוֹצָה לַעֲמֹד עִמּוֹ--אֵין שׁוֹמְעִין לָהּ, וְאֵין דָּנִין לָהּ דִּין מוֹרֶדֶת.&nbsp; וְדִין יָפֶה הוּא זֶה.</p>

<p><b>כב,ו</b>&nbsp;&nbsp;[ז] כָּל נְכָסִים שֶׁיֵּשׁ לָאִשָּׁה, בֵּין נִכְסֵי צֹאן בַּרְזֶל בֵּין נִכְסֵי מְלוֹג--הַבַּעַל אוֹכֵל כָּל פֵּרוֹתֵיהֶן בְּחַיֶּיהָ; וְאִם מֵתָה בְּחַיֵּי בַּעְלָהּ, יִירַשׁ בַּעְלָהּ הַכֹּל.&nbsp; לְפִיכָּךְ אִם מָכְרָה הָאִשָּׁה נִכְסֵי מְלוֹג אַחַר שֶׁנִּשֵּׂאת--אַף עַל פִּי שֶׁאוֹתָן הַנְּכָסִים נָפְלוּ לָהּ קֹדֶם שֶׁתִּתְאָרַס--הַבַּעַל מוֹצִיא הַפֵּרוֹת מִיַּד הַלָּקוֹחוֹת, כָּל יְמֵי חַיֶּיהָ, אֲבָל לֹא גּוּף הַקַּרְקָע, שְׁאֵין לוֹ כְּלוּם בְּגוּף נִכְסֵי מְלוֹג עַד שֶׁתָּמוּת.</p>

<p><b>כב,ז</b>&nbsp;&nbsp;מֵתָה בְּחַיָּיו, מוֹצִיא הַגּוּף מִן הַלָּקוֹחוֹת בְּלֹא דָּמִים; וְאִם הַדָּמִים שֶׁלָּקְחָה מִן הַלָּקוֹחוֹת קַיָּמִין בְּעַצְמָן, מַחְזִירָן לַלָּקוֹחוֹת, וְאֵינוּ יָכוֹל לוֹמַר, שֶׁמֶּא מְצִיאָה הֶן.&nbsp; [ח] בַּמֶּה דְּבָרִים אֲמוּרִים, בַּנְּכָסִים הַיְּדוּעִין לַבַּעַל; אֲבָל אִם נָפְלוּ לָהּ נְכָסִים בִּמְדִינָה אַחֶרֶת, וְלֹא יָדַע בָּהֶן הַבַּעַל, וּמָכְרָה אוֹתָן--מִכְרָהּ קַיָּם.&nbsp; וְכֵן אֲרוּסָה שֶׁמָּכְרָה קֹדֶם הַנִּשּׂוּאִין, מִכְרָהּ קַיָּם, שְׁאֵין לַבַּעַל בְּנִכְסֵי אֲרוּסָתוֹ כְּלוּם, עַד שֶׁיִּכְנֹס.</p>

<p><b>כב,ח</b>&nbsp;&nbsp;[ט] הָאִשָּׁה שֶׁכָּתְבָה כָּל נְכָסֶיהָ לְאַחֵר, בֵּין רָחוֹק בֵּין קָרוֹב, קֹדֶם שֶׁתִּנָּשֵׂא--אַף עַל פִּי שְׁאִם נִתְגָּרְשָׁה, אוֹ נִתְאַלְמְנָה, תִּבָּטֵל הַמַּתָּנָה, כְּמוֹ שֶׁיִּתְבָּאַר בְּהִלְכּוֹת מַתָּנָה--אֵין הַבַּעַל אוֹכֵל פֵּרוֹתֵיהֶן; וְאִם מֵתָה, אֵינוּ יוֹרְשָׁן--שֶׁהֲרֵי נָתְנָה אוֹתָן, קֹדֶם שֶׁתִּנָּשֵׂא.&nbsp; וּכְשֶׁתָּמוּת בְּחַיֵּי בַּעְלָהּ, יִקְנֶה מְקַבֵּל מַתָּנָה מַתָּנָתוֹ קִנְיָן גָּמוּר.&nbsp; וְלֹא עוֹד אֵלָא אַפִלּוּ נָתְנָה מִקְצַת נְכָסֶיהָ אוֹ כֻּלָּם, קֹדֶם נִשּׂוּאֶיהָ, וְכָתְבָה לַמְּקַבֵּל קְנֵה מֵהַיּוֹם וְלִכְשֶׁאֶרְצֶה, שֶׁהֲרֵי לֹא קָנָה קִנְיָן גָּמוּר עַד שֶׁתִּרְצֶה--אֵין הַבַּעַל אוֹכֵל פֵּרוֹת אוֹתָהּ מַתָּנָה; וְאִם מֵתָה, אֵינוּ יוֹרְשָׁהּ.</p>

<p><b>כב,ט</b>&nbsp;&nbsp;[י] שׁוֹמֶרֶת יָבָם, יֵשׁ לָהּ לִמְכֹּר וְלִתֵּן בַּנְּכָסִים שֶׁנָּפְלוּ לָהּ כִּשְׁהִיא שׁוֹמֶרֶת יָבָם; וְאֵין לַיָּבָם פֵּרוֹת וְאַפִלּוּ בְּנִכְסֵי צֹאן בַּרְזֶל שֶׁהִכְנִיסָה לְאָחִיו, עַד שֶׁיִּכְנֹס.&nbsp; מֵתָה כִּשְׁהִיא שׁוֹמֶרֶת יָבָם--יוֹרְשֶׁיהָ מֵאָבִיהָ יוֹרְשִׁין נִכְסֵי מְלוֹג שֶׁלָּהּ וַחֲצִי נִכְסֵי צֹאן בַּרְזֶל, וְיוֹרְשֵׁי הַבַּעַל יוֹרְשִׁין כְּתֻבָּתָהּ וַחֲצִי נִכְסֵי צֹאן בַּרְזֶל; וְיוֹרְשֵׁי הַבַּעַל חַיָּבִין בִּקְבוּרָתָהּ.</p>

<p><b>כב,י</b>&nbsp;&nbsp;[יא] שׁוֹמֶרֶת יָבָם, כְּתֻבָּתָהּ עַל כָּל נִכְסֵי בַּעְלָהּ; לְפִיכָּךְ אֵין הַיָּבָם יָכוֹל לִמְכֹּר בְּנִכְסֵי אָחִיו, בֵּין קֹדֶם יִבּוּם בֵּין אַחַר יִבּוּם.&nbsp; וְאִם מָכַר, אוֹ נָתַן מַתָּנָה, אוֹ חָלַק עִם אֶחָיו בְּנִכְסֵי הַמֵּת, בֵּין קֹדֶם יִבּוּם בֵּין אַחַר יִבּוּם--לֹא עָשָׂה כְּלוּם, שֶׁכְּבָר נִתְחַיְּבוּ נְכָסִים אֵלּוּ לָאַלְמָנָה לִגְבּוֹת מֵהֶן כְּתֻבָּתָהּ.</p>

<p><b>כב,יא</b>&nbsp;&nbsp;[יב] כָּנַס אֶת יְבִמְתּוֹ, וְהִנִּיחַ אָחִיו פֵּרוֹת מְחֻבָּרִין לַקַּרְקָע--יִמָּכְרוּ וְיִלָּקַח בָּהֶן קַרְקָע, וְהַיָּבָם אוֹכֵל פֵּרוֹתֵיהֶן.&nbsp; [יג] הִנִּיחַ פֵּרוֹת תְּלוּשִׁין מִן הַקַּרְקָע, וְכֵן אִם הִנִּיחַ מָעוֹת וּמִטַּלְטְלִין--הַכֹּל שֶׁלַּיָּבָם; וּמִשְׁתַּמֵּשׁ בָּהֶן כְּמוֹ שֶׁיִּרְצֶה, וְאֵינָהּ יְכוּלָה לְעַכַּב:&nbsp; שֶׁהַמִּטַּלְטְלִין--אֵין הַכְּתֻבָּה נִגְבֵּית מֵהֶן אֵלָא בְּתַקָּנַת הַגְּאוֹנִים, וְאֵין כּוֹחַ בְּתַקָּנָה זוֹ לְמָנְעוֹ מִנִּכְסֵי אָחִיו וּלְאָסְרָן עָלָיו בְּאַחְרָיוּת זוֹ שֶׁלֹּא יִשָּׂא וְיִתֵּן בָּהֶם.</p>

<p><b>כב,יב</b>&nbsp;&nbsp;[יד] יְבָמָה שֶׁלֹּא הָיְתָה לָהּ כְּתֻבָּה, אוֹ שֶׁמָּחֲלָה כְּתֻבָּתָהּ--זָכָה בְּנִכְסֵי אָחִיו, וּמוֹכֵר וְנוֹתֵן כְּחֶפְצוֹ; וּכְשֶׁיִּכְנֹס אֶת יְבִמְתּוֹ, יִכְתֹּב לָהּ כְּתֻבָּה מֵאָה, וְיִהְיוּ כָּל נְכָסָיו אַחְרָאִין לִכְתֻבָּתָהּ, כִּשְׁאָר כָּל הַנָּשִׁים שֶׁיֵּשׁ לָהֶן כְּתֻבָּה.</p>

<p><b>כב,יג</b>&nbsp;&nbsp;[טו] הָאִשָּׁה שֶׁמָּכְרָה אוֹ שֶׁנָּתְנָה, אַחַר שֶׁנִּשֵּׂאת, בְּנִכְסֵי צֹאן בַּרְזֶל, בֵּין לְבַעְלָהּ בֵּין לַאֲחֵרִים--לֹא עָשָׂת כְּלוּם; וְכֵן הַבַּעַל שֶׁמָּכַר קַרְקָע בְּנִכְסֵי אִשְׁתּוֹ, בֵּין נִכְסֵי צֹאן בַּרְזֶל בֵּין נִכְסֵי מְלוֹג--לֹא עָשָׂה כְּלוּם.&nbsp; [טז] מָכַר מִטַּלְטְלִין שֶׁלְּנִכְסֵי צֹאן בַּרְזֶל--אַף עַל פִּי שְׁאֵינוּ רַשָּׁאי--אִם מָכַר, מִמְכָּרוֹ קַיָּם.</p>

<p><b>כב,יד</b>&nbsp;&nbsp;מָכְרוּ שְׁנֵיהֶם בְּנִכְסֵי מְלוֹג, בֵּין שֶׁלָּקַח מִן הָאִישׁ תְּחִלָּה וְחָזַר וְלָקַח מִן הָאִשָּׁה, בֵּין שֶׁלָּקַח מִן הָאִשָּׁה וְחָזַר וְלָקַח מִן הָאִישׁ--מִכְרָן קַיָּם.&nbsp; [יז] וְכֵן הָאִשָּׁה שֶׁמָּכְרָה אוֹ נָתְנָה נִכְסֵי מְלוֹג לְבַעְלָהּ--מִכְרָהּ וּמַתָּנָתָהּ קַיָּמִין, וְאֵינָהּ יְכוּלָה לוֹמַר בְּנִכְסֵי מְלוֹג, נַחַת רוּחַ עָשִׂיתִי לְבַעְלִי; אֲבָל בִּשְׁאָר נְכָסִים, יֵשׁ לָהּ לוֹמַר.</p>

<p><b>כב,טו</b>&nbsp;&nbsp;[יח] כֵּיצַד:&nbsp; הָאִשָּׁה שֶׁמָּכְרָה אוֹ נָתְנָה לְבַעְלָהּ מִנִּכְסֵי צֹאן בַּרְזֶל, בֵּין קַרְקָע בֵּין מִטַּלְטְלִין, אוֹ שָׂדֶה שֶׁיֵּחַד לָהּ בִּכְתֻבָּתָהּ, אוֹ שָׂדֶה שֶׁכָּתַב לָהּ בִּכְתֻבָּתָהּ, אוֹ שָׂדֶה שֶׁהִכְנִיס לָהּ שׁוּם מִשֶּׁלּוֹ--לֹא קָנָה הַבַּעַל; וְאַף עַל פִּי שֶׁקָּנוּ מִיַּד הָאִשָּׁה בִּרְצוֹנָהּ, חוֹזֶרֶת כָּל עֵת שֶׁתִּרְצֶה, שֶׁלֹּא נָתְנָה לוֹ וְלֹא מָכְרָה לוֹ, אֵלָא מִפְּנֵי שְׁלוֹם בֵּיתָהּ.&nbsp; וּלְפִיכָּךְ אֵין לַבַּעַל רְאָיָה כְּלָל בְּנִכְסֵי אִשְׁתּוֹ, חוּץ מִנִּכְסֵי מְלוֹג, כְּמוֹ שֶׁבֵּאַרְנוּ.</p>

<p><b>כב,טז</b>&nbsp;&nbsp;[יט] נִכְסֵי צֹאן בַּרְזֶל שֶׁאָבְדוּ אוֹ נִגְנְבוּ, וּמָחֲלָה אוֹתָם הָאִשָּׁה לְבַעְלָהּ, וְקָנוּ מִמֶּנָּה בְּעֵדִים--יֵרָאֶה לִי, שְׁאֵינָהּ יְכוּלָה לוֹמַר, נַחַת רוּחַ עָשִׂיתִי לְבַעְלִי.&nbsp; הַא לְמַה זֶה דּוֹמֶה:&nbsp; לְמִי שֶׁקָּנוּ מִיָּדָהּ שְׁאֵין לָהּ אַחְרָיוּת, וְשֶׁהִחְזִירָה נְכָסִים אֵלּוּ נִכְסֵי מְלוֹג--שֶׁהֲרֵי אֵין הַבַּעַל מֵבִיא רְאָיָה זוֹ לִטֹּל כְּלוּם וְלֹא לְהַחְזִיק בִּנְכָסֶיהָ בִּכְלוּם, אֵלָא לְהִפָּטֵר מִתְּבִיעָתָהּ לְשַׁלַּם.&nbsp; אֲבָל אִם נָתְנָה לוֹ מַתָּנָה מִטַּלְטְלֵי צֹאן בַּרְזֶל הַקַּיָּמִין, לֹא קָנָה, מִפְּנֵי שֶׁיֵּשׁ לָהּ לוֹמַר, נַחַת רוּחַ עָשִׂיתִי לְבַעְלִי.</p>

<p><b>כב,יז</b>&nbsp;&nbsp;[כ] בַּעַל שֶׁמָּכַר קַרְקָע לַפֵּרוֹת--לֹא עָשָׂה כְּלוּם, מִפְּנֵי שֶׁלֹּא הִתְקִינוּ פֵּרוֹת לָאִישׁ אֵלָא כְּדֵי לְהַרְוִיחַ בְּהוֹצָאַת הַבַּיִת; לְפִיכָּךְ אִם מָכַר לַפֵּרוֹת, וְלָקַח אוֹתָן הַמָּעוֹת לַעֲשׂוֹת בָּהֶן סְחוֹרָה--שׁוֹמְעִין לוֹ.</p>

<p><b>כב,יח</b>&nbsp;&nbsp;[כא] הָיוּ לָאִשָּׁה כְּסָפִים--אִם נִכְסֵי צֹאן בַּרְזֶל הֶן, הֲרֵי זֶה נוֹשֵׂא וְנוֹתֵן בָּהֶן; וְאִם נִכְסֵי מְלוֹג הֶן--בֵּין שֶׁהִכְנִיסָה אוֹתָן לוֹ, בֵּין שֶׁנָּפְלוּ לָהּ בִּירֻשָּׁה, אוֹ נִתְּנוּ לָהּ בְּמַתָּנָה, אוֹ נָפְלוּ לָהּ מִטַּלְטְלִין, אוֹ נִתְּנוּ לָהּ--הֲרֵי אֵלּוּ יִמָּכְרוּ, וְיִלָּקַח בַּכֹּל קַרְקָע, וְהוּא אוֹכֵל פֵּרוֹתֵיהֶן.&nbsp; [כב] וְכֵן הָאִשָּׁה שֶׁחָבְלוּ בָּהּ אֲחֵרִים--כָּל הַמָּעוֹת הָרְאוּיוֹת לָתֵת לָהּ, יִלָּקַח בָּהֶן קַרְקָע, וְהַבַּעַל אוֹכֵל פֵּרוֹתֵיהֶן, כְּמוֹ שֶׁיִּתְבָּאַר בְּהִלְכּוֹת חוֹבֵל.</p>

<p><b>כב,יט</b>&nbsp;&nbsp;[כג] נָפְלוּ לָהּ עֲבָדִים--אַף עַל פִּי שְׁהֶן זְקֵנִים--הֲרֵי אֵלּוּ לֹא יִמָּכְרוּ, מִפְּנֵי שְׁבָח בֵּית אָבִיהָ.&nbsp; נָפְלוּ לָהּ זֵיתִים וּגְפָנִים, וְלֹא הָיָה לָהּ בְּגוּף הַקַּרְקָע שֶׁהָאִילָנוֹת בָּהּ כְּלוּם--אִם עוֹשִׂין כְּדֵי טִפּוּלָן--לֹא יִמָּכְרוּ, מִפְּנֵי שְׁבָח בֵּית אָבִיהָ; וְאִם לָאו--הֲרֵי אֵלּוּ יִמָּכְרוּ לְעֵצִים, וְיִלָּקַח בָּהֶן קַרְקָע, וְהוּא אוֹכֵל פֵּרוֹת.</p>

<p><b>כב,כ</b>&nbsp;&nbsp;[כד] נָפְלוּ לָהּ פֵּרוֹת מְחֻבָּרִין לַקַּרְקָע, הֲרֵי אֵלּוּ שֶׁלַּבַּעַל; תְּלוּשִׁין מִן הַקַּרְקָע, שֶׁלָּהּ, וְיִמָּכְרוּ וְיִלָּקַח בָּהֶן קַרְקָע, וְהוּא אוֹכֵל פֵּרוֹת.&nbsp; אֲבָל הַמְּגָרֵשׁ אֶת אִשְׁתּוֹ, וְהָיוּ לָהּ פֵּרוֹת מְחֻבָּרִין לַקַּרְקָע בְּשָׁעַת גֵּרוּשִׁין--הֲרֵי אֵלּוּ שֶׁלָּהּ; וְאִם הָיוּ תְּלוּשִׁין, הֲרֵי אֵלּוּ שֶׁלּוֹ.</p>

<p><b>כב,כא</b>&nbsp;&nbsp;[כה] עַבְדֵי נִכְסֵי מְלוֹג, וּבֶהֱמַת נִכְסֵי מְלוֹג--הַבַּעַל חַיָּב בִּמְזוֹנוֹתֵיהֶן, וּבְכָל צָרְכֵּיהֶם; וְהֶן עוֹשִׂין לוֹ, וְהוּא אוֹכֵל פֵּרוֹתֵיהֶם.&nbsp; לְפִיכָּךְ וֶלֶד שִׁפְחַת מְלוֹג וּוֶלֶד בֶּהֱמַת מְלוֹג, לַבַּעַל; וְאִם גֵּרַשׁ, וְרָצָת הָאִשָּׁה לִתֵּן דָּמִים וְלִטֹּל וֶלֶד הַשִּׁפְחָה, מִפְּנֵי שְׁבָח בֵּית אָבִיהָ--שׁוֹמְעִין לָהּ.</p>

<p><b>כב,כב</b>&nbsp;&nbsp;[כו] הִכְנִיסָה לוֹ שְׁתֵּי שְׁפָחוֹת אוֹ שְׁנֵי כֵּלִים, בְּתוֹרַת נִכְסֵי צֹאן בַּרְזֶל, וְשָׁמוּ אוֹתָן עָלָיו בְּאֶלֶף זוּז, וְהוּקְרוּ וְעָמְדוּ בְּאַלְפַּיִם, וְגֵרְשָׁהּ--נוֹטֶלֶת אֶחָד בְּאֶלֶף שֶׁלָּהּ; וְהַשֵּׁנִי--אִם רָצָת שֶׁתִּתֵּן דָּמָיו וְתִטֹּל, מִשּׁוֹם שְׁבָח בֵּית אָבִיהָ--שׁוֹמְעִין לָהּ.</p>

<p><b>כב,כג</b>&nbsp;&nbsp;[כז] הַנּוֹתֵן מַתָּנָה לְאִשְׁתּוֹ--בֵּין שֶׁנָּתַן לָהּ קַרְקָע, בֵּין שֶׁנָּתַן לָהּ מָעוֹת וְלָקְחָה בָּהֶן קַרְקָע--אֵין לַבַּעַל פֵּרוֹת בְּמַתָּנָה זוֹ; וְכֵן הַנּוֹתֵן מַתָּנָה לָאִשָּׁה, עַל מְנָת שֶׁלֹּא יִהְיֶה הַבַּעַל אוֹכֵל פֵּרוֹתֶיהָ, אֵלָא יִהְיוּ פֵּרוֹתֶיהָ לָאִשָּׁה, לְמַה שֶׁתִּרְצֶה--אֵין הַבַּעַל אוֹכֵל פֵּרוֹת מַתָּנָה זוֹ.&nbsp; וְכֵן הַמּוֹכֶרֶת כְּתֻבָּתָהּ בְּטוֹבַת הֲנָאָה--אוֹתָן הַדָּמִים לָאִשָּׁה, וְאֵין הַבַּעַל אוֹכֵל פֵּרוֹתֵיהֶן.</p>

<p><b>כב,כד</b>&nbsp;&nbsp;[כח] וֶלֶד בֶּהֱמַת מְלוֹג שֶׁנִּגְנַב, וְנִמְצָא הַגַּנָּב וְשִׁלַּם שְׁנַיִם--הַכֵּפֶל לָאִשָּׁה, שְׁאֵין זֶה הַפְּרִי שֶׁתִּקְּנוּ לוֹ חֲכָמִים.&nbsp; הַחוֹבֵל בְּאִשְׁתּוֹ--כָּל הַנֶּזֶק וְהַצַּעַר וְהַבֹּשֶׁת, שֶׁלָּהּ, וְאֵין הַבַּעַל אוֹכֵל פֵּרוֹתֵיהֶן, כְּמוֹ שֶׁיִּתְבָּאַר בְּהִלְכּוֹת חוֹבֵל.</p>

<p><b>כב,כה</b>&nbsp;&nbsp;[כט] הַמּוֹכֵר קַרְקָע לְאִשְׁתּוֹ--אִם הָיוּ הַמָּעוֹת שֶׁלָּקְחָה בָּהֶן הַקַּרְקָע מִבַּעְלָהּ גְּלוּיִין וִידוּעִין לַבַּעַל--קָנָת, וְהַבַּעַל אוֹכֵל פֵּרוֹת אוֹתָהּ קַרְקָע.&nbsp; וְאִם הָיוּ מָעוֹת טְמוּנִין--לֹא קָנָת, שֶׁהַבַּעַל אוֹמֵר לֹא מָכַרְתִּי אֵלָא כְּדֵי לְהַרְאוֹת הַמָּעוֹת שֶׁטָּמְנָה; וְאוֹתָן הַמָּעוֹת שֶׁנִּרְאוּ--יִלָּקַח בָּהֶן קַרְקָע, וְהַבַּעַל אוֹכֵל פֵּרוֹת.</p>

<p><b>כב,כו</b>&nbsp;&nbsp;[ל] הֲרֵי שֶׁנִּמְצְאוּ מָעוֹת אוֹ מִטַּלְטְלִין בְּיַד הָאִשָּׁה--הִיא אוֹמֶרֶת, בְּמַתָּנָה נִתְּנוּ לִי, וְהוּא אוֹמֵר, מִמַּעֲשֵׂה יָדַיִךְ הֶם שְׁהֶם שֶׁלִּי--הֲרֵי זוֹ נֶאֱמֶנֶת; וְיֵשׁ לוֹ לְהַחְרִים עַל מִי שֶׁטּוֹעֶנֶת דָּבָר שְׁאֵינוּ כֵּן, וְיִלָּקַח בָּהֶן קַרְקָע, וְהוּא אוֹכֵל פֵּרוֹת.&nbsp; וְאִם אָמְרָה, עַל מְנָת כֵּן נִתְּנוּ לִי, עַל מְנָת שֶׁלֹּא יִהְיֶה לְבַעְלִי רְשׁוּת בָּהֶן, אֵלָא אֶעֱשֶׂה בָּהֶן מַה שֶׁאֶרְצֶה--עָלֶיהָ לְהָבִיא רְאָיָה:&nbsp; שֶׁכָּל מָמוֹן הַנִּמְצָא בְּיַד הָאִשָּׁה--בְּחֶזְקַת הַבַּעַל הוּא שֶׁיֹּאכַל פֵּרוֹתָיו, עַד שֶׁתָּבִיא רְאָיָה.&nbsp; [לא] אָמְרָה לוֹ, אַתָּה נְתַתָּם לִי מַתָּנָה--נִשְׁבַּעַת שְׁבוּעַת הֶסֵּת שֶׁנָּתַן לָהּ הַבַּעַל, וְאֵינוּ אוֹכֵל פֵּרוֹתֵיהֶן.</p>

<p><b>כב,כז</b>&nbsp;&nbsp;[לב] אֵין מְקַבְּלִין פִּקְדוֹנוֹת לֹא מִן הַנָּשִׁים, וְלֹא מִן הָעֲבָדִים, וְלֹא מִן הַקְּטַנִּים.&nbsp; וְאִם עָבַר וְקִבַּל מִן הָאִשָּׁה, יַחְזִיר לָאִשָּׁה; מֵתָה, יַחְזִיר לְבַעְלָהּ.&nbsp; קִבַּל מִן הָעֶבֶד, יַחְזִיר לָעֶבֶד; וְאִם מֵת, יַחְזִיר לְרִבּוֹ.&nbsp; קִבַּל מִן הַקָּטָן, יִקְנֶה לוֹ בּוֹ סֵפֶר תּוֹרָה אוֹ דָּבָר שֶׁאוֹכֵל פֵּרוֹתָיו.&nbsp; וְכֻלָּם שֶׁאָמְרוּ בְּשָׁעַת מִיתָתָן, פִּקָּדוֹן זֶה שֶׁלִּפְלוֹנִי הוּא--אִם הָיוּ בְּחֶזְקַת נֶאֱמָנִין אֵצֶל זֶה שֶׁהַפִּקָּדוֹן אֶצְלוֹ, יַעֲשֶׂה כְּמוֹ שֶׁצִּוּוּ; וְאִם לָאו, יִתֵּן לְיוֹרְשֵׁיהֶם.</p>

<p><b>כב,כח</b>&nbsp;&nbsp;[לג] אִשָּׁה שֶׁהָיוּ לָהּ כְּסָפִים הָרְאוּיוֹת לַבַּעַל לֶאֱכֹל פֵּרוֹתֵיהֶם--הוּא אוֹמֵר, כָּךְ וְכָּךְ יִלָּקַח בָּהֶם, וְהִיא אוֹמֶרֶת, אֵינִי לוֹקַחַת בָּהֶן אֵלָא כָּךְ וְכָּךְ--לוֹקְחִים דָּבָר שֶׁפֵּרוֹתָיו מְרֻבִּים, וִיצִיאָתוֹ מְעוּטָה, בֵּין שֶׁהָיָה הַדָּבָר כִּרְצוֹנוֹ, בֵּין שֶׁהָיָה כִּרְצוֹנָהּ; וְאֵין לוֹקְחִין אֵלָא דָּבָר שֶׁגִּזְעוֹ מַחְלִיף--שֶׁמֶּא יֹאכַל הַכֹּל, וְנִמְצָא הַקֶּרֶן אָבַד.</p>

<p><b>כב,כט</b>&nbsp;&nbsp;[לד] הָאִשָּׁה שֶׁהִכְנִיסָה לְבַעְלָהּ עֵז לַחֲלֵבָהּ, וְרָחֵל לְגִזָּתָהּ, וְדֶקֶל לְפֵרוֹתָיו--אַף עַל פִּי שְׁאֵין לָהּ אֵלָא פֵּרוֹת אֵלּוּ בִּלְבָד, הֲרֵי זֶה אוֹכֵל וְהוֹלֵךְ עַד שֶׁתִּכְלֶה הַקֶּרֶן.&nbsp; וְכֵן אִם הִכְנִיסָה לוֹ כְּלֵי תַּשְׁמִישׁ בְּתוֹרַת נִכְסֵי מְלוֹג--הֲרֵי זֶה מִשְׁתַּמֵּשׁ בָּהֶן, וְלוֹבֵשׁ וּמַצִּיעַ וּמְכַסֶּה, עַד שֶׁיִּכְלֶה הַקֶּרֶן; וּכְשֶׁיְּגָרַשׁ, אֵינוּ חַיָּב לְשַׁלַּם הַבְּלָיוֹת שֶׁלְּנִכְסֵי מְלוֹג.</p>

<p><b>כב,ל</b>&nbsp;&nbsp;[לה] הוֹרוּ הַגְּאוֹנִים שֶׁנִּכְסֵי צֹאן בַּרְזֶל--אַף עַל פִּי שֶׁפְּחִיתָתָן עַל הַבַּעַל--אִם הָיוּ הַבְּלָיוֹת קַיָּמִין וְהָיוּ עוֹשִׂין מֵעֵין מְלַאכְתָּן, נוֹטֶלֶת כֵּלֶיהָ כְּמַה שְׁהֶן; וְאִם לֹא הָיוּ עוֹשִׂין מֵעֵין מְלַאכְתָּן, הֲרֵי הֶן כְּמוֹ שֶׁנִּגְנְבוּ אוֹ אָבְדוּ, שְׁהוּא חַיָּב לְשַׁלַּם, כִּדְמֵיהֶם שֶׁשָּׁמוּ אוֹתָן עָלָיו בְּשָׁעַת נִשּׂוּאִין.&nbsp; וּמִנְהָג פָּשׁוּט הוּא זֶה.&nbsp; וְכָל הַנּוֹשֵׂא עַל מִנְהָג זֶה, קִבַּל עָלָיו אַחְרָיוּת הַנְּדוּנְיָה; וּכְשֵׁם שְׁאֵינוּ מְשַׁלֵּם הַפְּחָת--כָּךְ אֵינוּ נוֹטֵל הַשְּׁבָח אִם הוֹתִירוּ דְּמֵיהֶן, לְפִי מִנְהָג זֶה.</p>

<p><b>כב,לא</b>&nbsp;&nbsp;יֵשׁ לַבַּעַל לָכֹף מִקְצַת עַבְדֵי אִשְׁתּוֹ וְאַמְהוֹתֶיהָ, שֶׁיִּהְיוּ מְשַׁמְּשִׁין לוֹ בְּבֵית אִשָּׁה אַחֶרֶת שֶׁנָּשָׂא, בֵּין שֶׁהָיוּ עַבְדֵי מְלוֹג, בֵּין שֶׁהָיוּ עַבְדֵי צֹאן בַּרְזֶל; אֲבָל אֵינוּ יָכוֹל לְהוֹלִיכָן לְעִיר אַחֶרֶת, שֶׁלֹּא מִדַּעַת אִשְׁתּוֹ.
<br>&nbsp;</p>

<h2>הִלְכּוֹת אִישׁוּת פֵּרֶק כג</h2>

<p><b>כג,א</b>&nbsp;&nbsp;הָאִשָּׁה שֶׁהִתְנָת עַל בַּעְלָהּ לְבַטַּל זְכוּת מִדְּבָרִים שֶׁזּוֹכֶה בָּהֶן הַבַּעַל--אִם כָּתַב לָהּ וְעוֹדָהּ אֲרוּסָה, קֹדֶם הַנִּשּׂוּאִין--אֵינוּ צָרִיךְ לִקְנוֹת מִיָּדוֹ, אֵלָא כָּל מַה שֶׁכָּתַב לָהּ קַיָּם; וְאִם כָּתַב לָהּ אַחַר נִשּׂוּאִין, צָרִיךְ לִקְנוֹת מִיָּדוֹ.</p>

<p><b>כג,ב</b>&nbsp;&nbsp;הִתְנָה עִמָּהּ קֹדֶם אֵרוּסִין, שֶׁלֹּא יִהְיֶה לוֹ דִּין וּדְבָרִים בִּנְכָסֶיהָ--אִם מָכְרָה וְנָתְנָה, מִכְרָהּ קַיָּם וּמַתָּנָתָהּ קַיֶּמֶת; אֲבָל אוֹכֵל פֵּרוֹתֵיהֶן, כָּל זְמָן שְׁהֶן בִּרְשׁוּתָהּ.&nbsp; וְאִם קָנוּ מִיָּדוֹ כִּשְׁהִיא אֲרוּסָה, שְׁאֵין לוֹ דִּין וּדְבָרִים בִּנְכָסֶיהָ--הֲרֵי סִלַּק עַצְמוֹ מִגּוּף הַקַּרְקָע, וְאֵין לוֹ בִּנְכָסֶיהָ פֵּרוֹת לְעוֹלָם; וְאַפִלּוּ עִרְעַר עַל קִנְיָנוֹ וְאָמַר, לֹא עָלָה בְּדַעְתִּי שְׁאֵין לִי פֵּרוֹת מִפְּנֵי קִנְיָן זֶה, אֵלָא שְׁאִם מָכְרָה מִכְרָהּ קַיָּם, שְׁאֵין אָדָם נוֹשֵׂא אִשָּׁה בְּלֹא נְכָסִים--אֵין שׁוֹמְעִין לוֹ, אֵלָא כְּבָר סִלַּק עַצְמוֹ מִגּוּף הַקַּרְקָע.</p>

<p><b>כג,ג</b>&nbsp;&nbsp;הִתְנָה עִמָּהּ שֶׁלֹּא יֹאכַל פֵּרוֹת נְכָסֶיהָ--הֲרֵי זֶה אֵינוּ אוֹכֵל פֵּרוֹתֵיהֶן; אֲבָל מוֹכְרִין אֶת הַפֵּרוֹת, וְלוֹקְחִין בָּהֶן קַרְקָע, וְהוּא אוֹכֵל פֵּרוֹתֶיהָ, שֶׁלֹּא סִלַּק עַצְמוֹ אֵלָא מִפֵּרוֹת נְכָסִים אֵלּוּ בִּלְבָד.</p>

<p><b>כג,ד</b>&nbsp;&nbsp;הִתְנָה עִמָּהּ שֶׁלֹּא יֹאכַל פֵּרוֹת נְכָסֶיהָ, וְלֹא פֵּרֵי פֵּרוֹתֵיהֶן--לוֹקְחִין הַפֵּרוֹת, וְקוֹנִין בָּהֶם קַרְקָע, וְלוֹקְחִין פֵּרוֹת קַרְקָע זוֹ, וְקוֹנִין בָּהֶם קַרְקָע שְׁנִיָּה; וְהוּא אוֹכֵל פֵּרוֹת אֵלּוּ, שְׁהֶן פֵּרֵי פֵּרֵי פֵּרוֹת.&nbsp; וְכֵן הַדָּבָר תָּמִיד, עַד שֶׁיַּתְנֶה עִמָּהּ שֶׁלֹּא יִהְיֶה לוֹ לֹא פֵּרוֹת וְלֹא פֵּרֵי פֵּרוֹתֵיהֶן עַד עוֹלָם, וְאַחַר כָּךְ לֹא יִהְיֶה לוֹ פֵּרוֹת, בְּחַיֶּיהָ; אֲבָל אִם מֵתָה, יִירַשׁ הַכֹּל.</p>

<p><b>כג,ה</b>&nbsp;&nbsp;הִתְנָה עִמָּהּ שֶׁלֹּא יִירָשֶׁנָּה--הֲרֵי זֶה לֹא יִירָשֶׁנָּה, אֲבָל אוֹכֵל פֵּרוֹת בְּחַיֶּיהָ.&nbsp; וְכֵן אִם הִתְנָה עִמָּהּ שֶׁיִּירַשׁ מִקְצַת נְכָסֶיהָ, וְכֵן אִם הִתְנָה עִמָּהּ שְׁאִם מֵתָה בְּלֹא בָּנִים, יַחְזְרוּ נְכָסִין לְבֵית אָבִיהָ--הַכֹּל קַיָּם.</p>

<p><b>כג,ו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהִתְנָה עִמָּהּ קֹדֶם שֶׁתִּנָּשֵׂא:&nbsp; שֶׁהַנַּחֲלָה הַבָּאָה לוֹ לָאָדָם שֶׁלֹּא מִמִּשְׁפַּחְתּוֹ--מַתְנֶה עָלֶיהָ שֶׁלֹּא יִירָשֶׁנָּה, קֹדֶם שֶׁתִּהְיֶה רְאוּיָה לוֹ; אֲבָל אִם הִתְנָה עִמָּהּ אַחַר שֶׁנִּשֵּׂאת--תְּנָאוֹ בָּטֵל, וְיִירָשֶׁנָּה כְּמוֹ שֶׁבֵּאַרְנוּ.</p>

<p><b>כג,ז</b>&nbsp;&nbsp;הִתְנָה עִמָּהּ אַחַר נִשּׂוּאִין, שֶׁלֹּא יִהְיֶה לוֹ דִּין וּדְבָרִים בִּנְכָסֶיהָ, וְלֹא בִּפֵרֵי פֵּרוֹתֵיהֶן עַד עוֹלָם בְּחַיֶּיהָ, וּבְמוֹתָהּ--הֲרֵי זֶה אֵינוּ אוֹכֵל פֵּרוֹת כְּלָל; אֲבָל אִם מֵתָה, יִירָשֶׁנָּה כְּמוֹ שֶׁבֵּאַרְנוּ.</p>

<p><b>כג,ח</b>&nbsp;&nbsp;הַבַּעַל שֶׁהוֹצִיא הוֹצָאוֹת עַל נִכְסֵי מְלוֹג, בֵּין שֶׁהוֹצִיא מְעַט וְאָכַל פֵּרוֹת הַרְבֵּה, בֵּין שֶׁהוֹצִיא הַרְבֵּה וְאָכַל פֵּרוֹת מְעַט, אַפִלּוּ אָכַל גְּרֹגֶּרֶת אַחַת דֶּרֶךְ כָּבוֹד, אוֹ שֶׁאָכַל דֵּינָר אֶחָד אַפִלּוּ שֶׁלֹּא דֶּרֶךְ כָּבוֹד, וְאַפִלּוּ לֹא לָקַח בַּפֵּרוֹת מַה שֶׁהוֹצִיא אֵלָא חֲבִלָּה שֶׁלִּזְמוֹרוֹת--מַה שֶׁהוֹצִיא הוֹצִיא, וּמַה שֶׁאָכַל אָכַל.&nbsp; [ט] וְכֵן אִם נָפְלוּ לָהּ כְּסָפִים בְּמָקוֹם רָחוֹק, וְהוֹצִיא עֲלֵיהֶן הוֹצָאוֹת עַד שֶׁהֱבִיאָן, אוֹ עַד שֶׁהוֹצִיאָן מִיַּד מִי שֶׁהָיוּ אֶצְלוֹ, וְלָקַח בָּהֶן קַרְקָע, וְאָכַל פֵּרוֹתֶיהָ כַּשֵּׁעוּר--מַה שֶׁהוֹצִיא הוֹצִיא, וּמַה שֶׁאָכַל אָכַל.</p>

<p><b>כג,ט</b>&nbsp;&nbsp;הוֹצִיא וְלֹא אָכַל, אוֹ שֶׁאָכַל פָּחוּת מִכַּשֵּׁעוּר--שָׁמִין כַּמָּה הִשְׁבִּיחַ, וְשׁוֹאֲלִין אוֹתוֹ כַּמָּה הוֹצִיא:&nbsp; אִם הַשְּׁבָח יָתֵר עַל הַהוֹצָאָה--יִשָּׁבַע בִּנְקִיטַת חֵפֶץ כַּמָּה הוֹצִיא, וְנוֹטֵל הַהוֹצָאָה; וְאִם הַהוֹצָאָה יְתֵרָה עַל הַשְּׁבָח--אֵין לוֹ מִן הַהוֹצָאָה אֵלָא כְּשֵׁעוּר הַשְּׁבָח, וּבִשְׁבוּעָה.</p>

<p><b>כג,י</b>&nbsp;&nbsp;בַּמֶּה דְּבָרִים אֲמוּרִים, בִּמְגָרֵשׁ.&nbsp; אֲבָל הָאִשָּׁה שֶׁמָּרְדָה עַל בַּעְלָהּ אוֹ שֶׁמֵּאֲנָה--אַפִלּוּ אָכַל הַרְבֵּה, שָׁמִין לוֹ כַּמָּה אָכַל, וּפוֹחֲתִין אוֹתוֹ מִמַּה שֶׁרָאוּי לִתֵּן לוֹ מִן הַהוֹצָאָה אַחַר שֶׁיִּשָּׁבַע, וְנוֹטְלוֹ:&nbsp; שֶׁלֹּא הִקְנָה לָהּ, כְּדֵי שֶׁתִּטֹּל וְתֵצֵא מֵעַצְמָהּ.&nbsp; וְכֵן הַמּוֹצִיא הוֹצָאוֹת עַל נִכְסֵי אִשְׁתּוֹ קְטַנָּה, וּמֵאֲנָה--רוֹאִין כַּמָּה אָכַל וְכַמָּה הוֹצִיא וְכַמָּה הִשְׁבִּיחַ, וְשָׁמִין לוֹ כְּעָרִיס:&nbsp; שֶׁהֲרֵי בִּרְשׁוּת יָרַד.</p>

<p><b>כג,יא</b>&nbsp;&nbsp;מִנְהָגוֹת רַבּוֹת יֵשׁ בַּנְּדוּנְיָה--יֵשׁ מְקוֹמוֹת שֶׁנָּהֲגוּ שֶׁיִּכְתְּבוּ בַּכְּתֻבָּה הַנְּדוּנְיָה, בְּיָתֵר עַל דָּמֶיהָ בִּשְׁלִישׁ אוֹ בְּחָמִישׁ אוֹ בְּמֶחְצָה, כְּגוֹן שֶׁתִּהְיֶה נְדוּנְיָתָהּ מֵאָה, וְכוֹתְבִים שֶׁהִכְנִיסָה לוֹ מֵאָה וַחֲמִשִּׁים כְּדֵי לְהַרְבּוֹת בִּפְנֵי הָעָם; וּכְשֶׁתָּבוֹא לִגְבּוֹת, לֹא תִגְבֶּה אֵלָא הַמֵּאָה.</p>

<p><b>כג,יב</b>&nbsp;&nbsp;וְיֵשׁ מְקוֹמוֹת שֶׁנָּהֲגוּ לִכְתֹּב בְּפָחוּת, וְאִם פָּסְקָה לְהוֹצִיא לוֹ בְּמֵאָה כֵּלִים, נוֹתֶנֶת שׁוֹוֶה מֵאָה וְעֶשְׂרִים אוֹ מֵאָה וַחֲמִשִּׁים, וְכוֹתְבִין שֶׁהִכְנִיסָה לוֹ מֵאָה.&nbsp; וְיֵשׁ מְקוֹמוֹת שֶׁנָּהֲגוּ לִכְתֹּב שׁוֹוֶה בְּשׁוֹוֶה.&nbsp; וְיֵשׁ מְקוֹמוֹת שֶׁנָּהֲגוּ שֶׁיִּתֵּן הָאִישׁ מָעוֹת לְפִי הַנְּדוּנְיָה, דָּבָר קָצוּב שֶׁתִּתְקַשַּׁט בּוֹ הַכַּלָּה וְתִקְנֶה בּוֹ בְּשָׂמִים וְכַיּוֹצֶא בָּהֶן.&nbsp; וְיֵשׁ מְקוֹמוֹת שֶׁנָּהֲגוּ שֶׁיַּכְנִיס הָאִישׁ שׁוּם מִשֶּׁלּוֹ לָאִשָּׁה, יִצְטָרַף לִנְדוּנְיָתָהּ לְהִתְנָאוֹת בּוֹ.</p>

<p><b>כג,יג</b>&nbsp;&nbsp;[יב] הַנּוֹשֵׂא סְתָם, כּוֹתֵב וְנוֹתֵן כְּמִנְהַג הַמְּדִינָה; וְכֵן הִיא שֶׁפָּסְקָה לְהַכְנִיס, נוֹתֶנֶת כְּמִנְהַג הַמְּדִינָה; וּכְשֶׁתָּבוֹא לִגְבּוֹת כְּתֻבָּתָהּ, מַגְבִּין לָהּ מַה שֶׁבִּכְתֻבָּתָהּ כְּמִנְהַג הַמְּדִינָה.&nbsp; וּבְכָל הַדְּבָרִים הָאֵלּוּ וְכַיּוֹצֶא בָּהֶן, מִנְהַג הַמְּדִינָה עִיקָר גָּדוֹל; וְעַל פִּיו דָּנִין--וְהוּא, שֶׁיִּהְיֶה אוֹתוֹ מִנְהָג פָּשׁוּט בְּכָל הַמְּדִינָה.</p>

<p><b>כג,יד</b>&nbsp;&nbsp;[יג] אִישׁ וְאִשָּׁה שֶׁהָיוּ בֵּינֵיהֶם שִׁדּוּכִין--וְאָמַר לָהּ, כַּמָּה אַתְּ מַכְנֶסֶת לִי, כָּךְ וְכָּךְ; וְאָמְרָה לוֹ, כַּמָּה אַתָּה נוֹתֵן לִי אוֹ כּוֹתֵב לִי, כָּךְ וְכָּךְ; וְכֵן הָאָב שֶׁפָּסַק עַל יְדֵי בְּנוֹ וּבִתּוֹ, כַּמָּה אַתָּה נוֹתֵן לִבְנָךְ, כָּךְ וְכָּךְ; וְכַמָּה אַתָּה נוֹתֵן לְבִתָּךְ, כָּךְ וְכָּךְ; וְעָמְדוּ וְקִדְּשׁוּ:&nbsp; קָנוּ אוֹתָן בִּדְבָרִים, וְאַף עַל פִּי שֶׁלֹּא הָיָה בֵּינֵיהֶן קִנְיָן מִיָּדָם; וְאֵלּוּ הֶן, הַדְּבָרִים הַנִּקְנִין בַּאֲמִירָה.</p>

<p><b>כג,טו</b>&nbsp;&nbsp;[יד] בַּמֶּה דְּבָרִים אֲמוּרִים, בְּשֶׁפָּסַק הָאָב לְבִתּוֹ, בֵּין גְּדוֹלָה בֵּין קְטַנָּה, וּפָסַק הָאָב הָאַחֵר לִבְנוֹ, וּבְנִשּׂוּאִין רִאשׁוֹנִים--שֶׁדַּעְתּוֹ שֶׁלָּאָדָם קְרוֹבָה אֵצֶל בְּנוֹ, וּמֵרֹב שִׂמְחָתוֹ בַּנִּשּׂוּאִין הָרִאשׁוֹנִים גָּמַר וּמַקְנֶה לוֹ בַּאֲמִירָה; אֲבָל אָח שֶׁפָּסַק לַאֲחוֹתוֹ, אוֹ אִשָּׁה שֶׁפָּסְקָה לְבִתָּהּ, וְכֵן שְׁאָר קְרוֹבִים, אוֹ הָאָב שֶׁפָּסַק לִבְנוֹ אוֹ לְבִתּוֹ בְּנִשּׂוּאִין שְׁנִיִּים--לֹא קָנוּ אוֹתָן הַדְּבָרִים, עַד שֶׁיִּקְנוּ מִידֵי הַפּוֹסֵק שֶׁנָּתַן כָּךְ וְכָּךְ.</p>

<p><b>כג,טז</b>&nbsp;&nbsp;[טו] הָאָב שֶׁפָּסַק עַל יְדֵי בִּתּוֹ, לֹא קָנָת הַבַּת הַמַּתָּנָה עַד שֶׁיִּכְנֹס אוֹתָהּ בַּעְלָהּ; וְכֵן הַבֵּן, לֹא קָנָה עַד שֶׁיִּכְנֹס:&nbsp; שֶׁכָּל הַפּוֹסֵק, אֵינוּ פּוֹסֵק אֵלָא עַל מְנָת לִכְנֹס.&nbsp; לְפִיכָּךְ הַפּוֹסֵק מָעוֹת לַחֲתָנוֹ, וּמֵת קֹדֶם שֶׁיִּכְנֹס, וְנָפְלָה לִפְנֵי אָחִיו לְיִבּוּם--יָכוֹל הָאָב לוֹמַר לַיָּבָם, לְאָחִיךָ הָיִיתִי רוֹצֶה לִתֵּן, וְלָךְ אֵינִי רוֹצֶה לִתֵּן:&nbsp; וְאַפִלּוּ הָיָה הָרִאשׁוֹן עַם הָאָרֶץ, וְהַשֵּׁנִי חָכָם; וְאַף עַל פִּי שֶׁהַבַּת רוֹצָה בּוֹ.</p>

<p><b>כג,יז</b>&nbsp;&nbsp;[טז] הַפּוֹסֵק מָעוֹת לַחֲתָנוֹ, וְהָלַךְ הָאָב לִמְדִינָה אַחֶרֶת--יְכוּלָה הִיא לוֹמַר לַבַּעַל, אֲנִי לֹא פָסַקְתִּי עַל עַצְמִי, מַה אֲנִי יְכוּלָה לַעֲשׂוֹת, אוֹ כְּנֹס בְּלֹא נְדוּנְיָה, אוֹ פָּטְרֵנִי בְּגֶט; אֲבָל אִם פָּסְקָה הִיא עַל עַצְמָהּ, וְלֹא הִגִּיעָה יָדָהּ--הֲרֵי זוֹ יוֹשֶׁבֶת עַד שֶׁתִּמְצָא מַה שֶׁפָּסְקָה, אוֹ עַד שֶׁתָּמוּת.</p>

<p><b>כג,יח</b>&nbsp;&nbsp;וְלָמָּה לֹא תִפְטֹר עַצְמָהּ בְּמַרְדוּת:&nbsp; שֶׁהַמּוֹרֶדֶת כִּשְׁהִיא אֲרוּסָה--הַבַּעַל רוֹצֶה לְכָנְסָהּ, וְהִיא אֵינָהּ רוֹצָה; אֲבָל זוֹ אֵין הַבַּעַל רוֹצֶה בָּהּ, עַד שֶׁתִּתֵּן הַנְּדוּנְיָה שֶׁפָּסְקָה, וְהִיא רוֹצָה בּוֹ, שֶׁהֲרֵי הִיא אוֹמֶרֶת לוֹ אוֹ כְּנֹס אוֹ פְּטֹר.&nbsp; בַּמֶּה דְּבָרִים אֲמוּרִים, בַּגְּדוֹלָה; אֲבָל קְטַנָּה שֶׁפָּסְקָה עַל עַצְמָהּ--כּוֹפִין אוֹתוֹ לִתֵּן גֶּט, אוֹ יִכְנֹס בְּלֹא נְדוּנְיָה.</p>

<p><b>כג,יט</b>&nbsp;&nbsp;[יז] הַנּוֹשֵׂא אֶת הָאִשָּׁה, וּפָסְקָה עִמּוֹ שֶׁיִּהְיֶה זָן אֶת בִּתָּהּ כָּךְ וְכָּךְ שָׁנִים--חַיָּב לְזוּנָהּ אוֹתָם הַשָּׁנִים שֶׁקִּבַּל עַל עַצְמוֹ:&nbsp; וְהוּא, שֶׁיַּתְנוּ עַל דָּבָר זֶה בְּשָׁעַת קִדּוּשִׁין.&nbsp; אֲבָל שֶׁלֹּא בְּשָׁעַת קִדּוּשִׁין--עַד שֶׁיִּקְנוּ מִיָּדוֹ, אוֹ שֶׁיִּכְתֹּב בַּשְּׁטָר וְכַיּוֹצֶא בּוֹ, כְּמוֹ שֶׁיִּתְבָּאַר בְּהִלְכּוֹת מֶקָּח וּמִמְכָּר.</p>

<p><b>כג,כ</b>&nbsp;&nbsp;נִתְגָּרְשָׁה בְּתוֹךְ הַשָּׁנִים שֶׁקִּבַּל עַל עַצְמוֹ לָזוּן אֶת בִּתָּהּ, וְנִשֵּׂאת לְאַחֵר, וּפָסְקָה עִמּוֹ שֶׁיִּהְיֶה זָן אֶת הַבַּת כָּךְ וְכָּךְ שָׁנִים--לֹא יֹאמַר הָרִאשׁוֹן, אִם תָּבוֹא לְבֵיתִי אֲזוּנָהּ, אֵלָא מוֹלִיךְ מְזוֹנוֹתֶיהָ לִמְקוֹם שְׁהִיא שָׁם, אִמָּהּ.&nbsp; וְכֵן לֹא יֹאמְרוּ שְׁנֵיהֶם, הֲרֵי אָנוּ זָנִין אוֹתָהּ כְּאַחַת; אֵלָא אֶחָד זָנָהּ, וְאֶחָד נוֹתֵן לָהּ דְּמֵי מְזוֹנוֹת.</p>

<p><b>כג,כא</b>&nbsp;&nbsp;[יח] נִשֵּׂאת הַבַּת בְּתוֹךְ זְמָן זֶה, הַבַּעַל חַיָּב בִּמְזוֹנוֹתֶיהָ; וּבַעֲלֵי אִמָּהּ שְׁנֵיהֶם, כָּל אֶחָד מֵהֶן נוֹתֵן לָהּ דְּמֵי מְזוֹנוֹת.&nbsp; מֵתוּ אֵלּוּ שֶׁפָּסְקוּ לָזוּן אוֹתָהּ--אִם קָנוּ מִיָּדָן, אוֹ שֶׁחִיַּב עַצְמוֹ בַּשְּׁטָר--הֲרֵי זוֹ כְּבַעַל חוֹב בַּשְּׁטָר, וְטוֹרֶפֶת מְזוֹנוֹתֶיהָ מִנְּכָסִים הַמְּשֻׁעְבָּדִים עַד סוֹף הַזְּמָן שֶׁפָּסְקוּ; וְאִם פָּסְקוּ בְּשָׁעַת הַקִּדּוּשִׁין, וְלֹא הָיָה שָׁם קִנְיָן--הֲרֵי הֶם דְּבָרִים שֶׁלֹּא נִתְּנוּ לְהִכָּתֵב, וְאֵינָהּ טוֹרֶפֶת בִּמְזוֹנוֹתֶיהָ.
<br>&nbsp;</p>

<h2>הִלְכּוֹת אִישׁוּת פֵּרֶק כד</h2>

<p><b>כד,א</b>&nbsp;&nbsp;הַנּוֹשֵׂא אֶת הָאַיְלוֹנִית, וְלֹא הָיוּ לוֹ בָּנִים, וְלֹא אִשָּׁה אַחֶרֶת לִפְרוֹת וְלִרְבּוֹת מִמֶּנָּה--אַף עַל פִּי שֶׁכּוֹפִין אוֹתוֹ וּמוֹצִיא, הֲרֵי הִיא כְּכָל הַנָּשִׁים, וְיֵשׁ לָהּ כְּתֻבָּה, וּשְׁאָר תְּנָאיֵי כְּתֻבָּה; וְכֵן זוֹכֶה הַבַּעַל, בְּמַה שֶׁזּוֹכֶה בִּשְׁאָר הַנָּשִׁים.&nbsp; [ב] אֲבָל הַנּוֹשֵׂא אִשָּׁה, וְלֹא הִכִּיר בָּהּ, וְנִמְצֵאת אַיְלוֹנִית, אוֹ מֵחַיְּבֵי לָאוִין, וְכֵן הַנּוֹשֵׂא שְׁנִיָּה, בֵּין הִכִּיר בָּהּ בֵּין לֹא הִכִּיר בָּהּ--אֵין לָהֶן עִיקַר כְּתֻבָּה, וְלֹא תְּנָאי מִתְּנָאיֵי כְּתֻבָּה, אֲבָל תּוֹסֶפֶת, יֵשׁ לָהֶן; וְאֵין לָהֶן מְזוֹנוֹת, וְאַפִלּוּ לְאַחַר מוֹתוֹ.&nbsp; וּכְשֶׁכּוֹפִין אוֹתָן וּמַפְרִישִׁין בֵּינֵיהֶם, אֵין מוֹצִיאִין מִן הַבַּעַל פֵּרוֹת שֶׁאָכַל.</p>

<p><b>כד,ב</b>&nbsp;&nbsp;[ג] וְלָמָּה אֵין לָהֶן עִיקָר, וְיֵשׁ לָהֶן תּוֹסֶפֶת--הָעִיקָר שְׁהוּא תַּקָּנַת חֲכָמִים, כְּדֵי שֶׁלֹּא תִהְיֶה קַלָּה בְּעֵינָיו לְהוֹצִיאָהּ, הוֹאִיל וְלֹא הִכִּיר בָּהּ, אֵין לָהּ עִיקָר.&nbsp; אֲבָל הַתּוֹסֶפֶת שְׁהוּא חִיַּב עַצְמוֹ בָּהּ כָּל זְמָן שֶׁתִּרְצֶה וְתַעֲמֹד לְפָנָיו, הֲרֵי עָמְדָה בִּתְנָאי שֶׁלָּהּ, וַהֲרֵי הִקְנָת לוֹ הֲנָאָתָהּ, וַהֲרֵי הִיא עוֹמֶדֶת--אֲבָל הַתּוֹרָה אָסְרָה אוֹתָהּ עָלָיו, וּמַה הִיא יְכוּלָה לַעֲשׂוֹת; לְפִיכָּךְ יֵשׁ לָהּ תּוֹסֶפֶת--שְׁאֵין מַעֲשֶׂיהָ הֶן הַגּוֹרְמִין לָהּ לְהֵאָסֵר, אַחַר הַנִּשּׂוּאִין, אֵלָא אֲסוּרָה הָיְתָה, מִקֹּדֶם.</p>

<p><b>כד,ג</b>&nbsp;&nbsp;[ד] וְלָמָּה לֹא חָלְקוּ בַּשְּׁנִיָּה בֵּין הִכִּיר בָּהּ בֵּין לֹא הִכִּיר בָּהּ, אֵלָא אָמְרוּ אֵין לָהּ עִיקַר כְּתֻבָּה בְּכָל מָקוֹם--מִפְּנֵי שְׁהִיא מִדִּבְרֵי סוֹפְרִים, עָשׂוּ בָּהּ חִזּוּק.</p>

<p><b>כד,ד</b>&nbsp;&nbsp;אֲבָל אִם נָשָׂא אַחַת מֵחַיְּבֵי לָאוִין וְהִכִּיר בָּהּ, אוֹ אַחַת מֵחַיְּבֵי עֲשֵׂה בֵּין הִכִּיר בָּהּ בֵּין לֹא הִכִּיר בָּהּ--יֵשׁ לָהּ כְּתֻבָּה:&nbsp; שֶׁחַיְּבֵי לָאוִין שֶׁהִכִּיר בָּהּ, רָצָה לְהַזִּיק בִּנְכָסָיו; וְחַיְּבֵי עֲשֵׂה, אִסּוּרָן קַל.&nbsp; וְיֵשׁ לִשְׁתֵּיהֶן, מְזוֹנוֹת לְאַחַר מוֹתוֹ; וְכֵן אִם לָוְתָה וְאָכְלָה, חַיָּב לְשַׁלַּם.&nbsp; וּכְשֶׁכּוֹפִין אוֹתוֹ לְהוֹצִיא, מוֹצִיאִין מִן הַבַּעַל כָּל פֵּרוֹת שֶׁאָכַל מִכָּל נְכָסֶיהָ.</p>

<p><b>כד,ה</b>&nbsp;&nbsp;הַמְּמָאֶנֶת--אֵין לָהּ עִיקַר כְּתֻבָּה, אֲבָל תּוֹסֶפֶת יֵשׁ לָהּ; וְאֵין מוֹצִיאִין מִן הַבַּעַל פֵּרוֹת שֶׁאָכַל.&nbsp; וְאִם לָוְתָה כְּשֶׁהָיְתָה תַּחְתָּיו, וְאָכְלָה, וְאַחַר כָּךְ מֵאֲנָה--אֵין מוֹצִיאִין אוֹתָן מְזוֹנוֹת מִן הַבַּעַל.&nbsp; [ו] מִי שֶׁזִּנָּת תַּחַת בַּעְלָהּ--אֵין לָהּ כְּתֻבָּה, לֹא עִיקָר וְלֹא תוֹסֶפֶת, וְלֹא אֶחָד מִתְּנָאיֵי כְּתֻבָּה:&nbsp; שֶׁהֲרֵי מַעֲשֶׂיהָ גָּרְמוּ לָהּ לְהֵאָסֵר עַל בַּעְלָהּ.</p>

<p><b>כד,ו</b>&nbsp;&nbsp;[ז] וְהֵיאַךְ דִּין נָשִׁים אֵלּוּ בַּנְּדוּנְיָה שֶׁלָּהֶם:&nbsp; כָּל אִשָּׁה שֶׁנְּדוּנְיָתָהּ קַיֶּמֶת--אַפִלּוּ זִנָּת--נוֹטֶלֶת שֶׁלָּהּ, וְהוֹלֶכֶת.&nbsp; וְאִם הָיְתָה שְׁנִיָּה אוֹ מֵחַיְּבֵי עֲשֵׂה, בֵּין הִכִּיר בָּהּ בֵּין לֹא הִכִּיר בָּהּ, אוֹ שֶׁהָיְתָה אַיְלוֹנִית אוֹ מֵחַיְּבֵי לָאוִין, וְהִכִּיר בָּהּ--הֲרֵי הִיא בִּנְדוּנְיָתָהּ כְּכָל הַנָּשִׁים:&nbsp; [ח] נִכְסֵי צֹאן בַּרְזֶל, חַיָּב בְּאַחְרָיוּתָן; וְנִכְסֵי מְלוֹג, מַה שֶׁנִּגְנַב אוֹ אָבַד, אָבַד לָהּ.</p>

<p><b>כד,ז</b>&nbsp;&nbsp;הָיְתָה אַיְלוֹנִית אוֹ מֵחַיְּבֵי לָאוִין, וְלֹא הִכִּיר בָּהּ--כָּל מַה שֶׁאָבַד אוֹ נִגְנַב אוֹ בָּלָה עַד שֶׁנִּשְׁחַק מִנִּכְסֵי צֹאן בַּרְזֶל, אֵין הַבַּעַל חַיָּב לְשַׁלַּם:&nbsp; שֶׁהֲרֵי הִיא נָתְנָה לוֹ רְשׁוּת לִהְיוֹתָן אֶצְלוֹ.&nbsp; וְכָל שֶׁאָבַד אוֹ נִגְנַב מִנִּכְסֵי מְלוֹג, חַיָּב לְשַׁלַּם--הֵפֶךְ מִכָּל הַנָּשִׁים:&nbsp; מִפְּנֵי שְׁאֵין שָׁם אִישׁוּת גְּמוּרָה, לֹא זָכָה בְּנִכְסֵי מְלוֹג.&nbsp; [ט] וְהַמְּמָאֶנֶת, אֵין לָהּ בְּלָיוֹת כְּלָל:&nbsp; שְׁאֵין מוֹצִיאִין מִן הַבַּעַל דָּבָר מִמַּה שֶׁאָבַד אוֹ נִגְנַב, בֵּין מִנִּכְסֵי מְלוֹג בֵּין מִנִּכְסֵי צֹאן בַּרְזֶל; אֵלָא נוֹטֶלֶת הַנִּמְצָא לָהּ, וְיוֹצְאָה.</p>

<p><b>כד,ח</b>&nbsp;&nbsp;[י] מִי שֶׁזִּנָּת תַּחַת בַּעְלָהּ--אֵין לָהּ כְּתֻבָּה, לֹא עִיקָר וְלֹא תוֹסֶפֶת; וְאֵין מוֹצִיאִין מִן הַבַּעַל דָּבָר מִמַּה שֶׁאָבַד אוֹ נִגְנַב מִנִּכְסֵי צֹאן בַּרְזֶל שֶׁלָּהּ, וְאֵין צָרִיךְ לוֹמַר נִכְסֵי מְלוֹג.&nbsp; וְלֹא הַמְּזַנָּה בִּלְבָד, אֵלָא אַף הָעוֹבֶרֶת עַל דָּת מֹשֶׁה אוֹ דָּת יְהוּדִית, אוֹ הַיּוֹצְאָה מִשּׁוֹם שֵׁם רָע--אֵין לָהּ כְּתֻבָּה, לֹא עִיקָר וְלֹא תוֹסֶפֶת, וְלֹא תְּנָאי מִתְּנָאיֵי כְּתֻבָּה.&nbsp; וְכָל אַחַת מֵהֶן, נוֹטֶלֶת הַנִּמְצָא מִנְּדוּנְיָתָהּ וְיוֹצְאָה; וְאֵין הַבַּעַל חַיָּב לְשַׁלַּם כְּלוּם, לֹא מַה שֶׁפָּחַת וְלֹא מַה שֶׁאָבַד.</p>

<p><b>כד,ט</b>&nbsp;&nbsp;[יא] וְאֵלּוּ הֶן הַדְּבָרִים שְׁאִם עָשָׂת אֶחָד מֵהֶן עָבְרָה עַל דָּת מֹשֶׁה--יוֹצְאָה בַּשּׁוּק וּשְׂעַר רֹאשָׁהּ גָּלוּי, אוֹ שֶׁנּוֹדֶרֶת אוֹ נִשְׁבַּעַת וְאֵינָהּ מְקַיֶּמֶת, אוֹ שֶׁשִּׁמְּשָׁה מִטָּתָהּ וְהִיא נִדָּה, אוֹ שְׁאֵינָהּ קוֹצָה לָהּ חַלָּה; אוֹ שֶׁהֶאֱכִילָה אֶת בַּעְלָהּ דְּבָרִים אֲסוּרִים, וְאֵין צָרִיךְ לוֹמַר כְּגוֹן שְׁקָצִים וּנְבֵלוֹת, אֵלָא דְּבָרִים שְׁאֵינָן מְעֻשָּׂרִין.</p>

<p><b>כד,י</b>&nbsp;&nbsp;וְהֵיאַךְ יִוָּדַע דָּבָר זֶה:&nbsp; כְּגוֹן שֶׁאָמְרָה לוֹ, פֵּרוֹת אֵלּוּ פְּלוֹנִי כּוֹהֵן תִּקְּנָם לִי, וְעִיסָה זוֹ פְּלוֹנִי הִפְרִישׁ לִי חַלָּתָהּ, וּפְלוֹנִי הֶחָכָם טִהַר לִי אֶת הַכֶּתֶם--וְאַחַר שֶׁאָכַל, אוֹ בָּא עָלֶיהָ, שָׁאַל אוֹתוֹ פְּלוֹנִי וְאָמַר, לֹא הָיוּ דְּבָרִים אֵלּוּ מֵעוֹלָם; וְכֵן אִם הֻחְזְקָה נִדָּה בִּשְׁכוּנוֹתֶיהָ, וְאָמְרָה לְבַעְלָהּ טְהוֹרָה אֲנִי, וּבָא עָלֶיהָ.</p>

<p><b>כד,יא</b>&nbsp;&nbsp;[יב] וְאֵיזוֹ הִיא דָּת יְהוּדִית, הוּא מִנְהַג הַצְּנִיעוּת שֶׁנָּהֲגוּ בְּנוֹת יִשְׂרָאֵל; וְאֵלּוּ הֶן הַדְּבָרִים שְׁאִם עָשָׂת אֶחָד מֵהֶן, עָבְרָה עַל דָּת יְהוּדִית:&nbsp; יוֹצְאָה לַשּׁוּק אוֹ לְמָבוֹי מְפֻלָּשׁ, וְרֹאשָׁהּ פָּרוּעַ וְאֵין עָלֶיהָ רָדִיד כִּשְׁאָר הַנָּשִׁים, אַף עַל פִּי שֶׁשְּׂעָרָהּ מְכֻסֶּה בְּמִטְפַּחַת; אוֹ שֶׁהָיְתָה טוֹוָה בַּשּׁוּק, וּוֶרֶד וְכַיּוֹצֶא בּוֹ כְּנֶגֶד פָּנֶיהָ עַל פַּדַּחְתָּהּ אוֹ עַל לְחָיֶיהָ, כְּדֶרֶךְ שֶׁעוֹשׂוֹת הַגּוֹיוֹת הַפְּרוּצוֹת; אוֹ שֶׁטּוֹוָה בַּשּׁוּק, וּמַרְאָה זְרוֹעוֹתֶיהָ לִבְנֵי אָדָם; אוֹ שֶׁהָיְתָה מְשַׂחֶקֶת עִם הַבַּחוּרִים; אוֹ שֶׁהָיְתָה תּוֹבַעַת הַתַּשְׁמִישׁ מִבַּעְלָהּ בְּקוֹל רָם, עַד שֶׁשְּׁכֵנוֹתֶיהָ שׁוֹמְעוֹת אוֹתָהּ מְדַבֶּרֶת עַל עִסְקֵי תַּשְׁמִישׁ; אוֹ שֶׁהָיְתָה מְקַלֶּלֶת אֲבִי בַּעְלָהּ בִּפְנֵי בַּעְלָהּ.</p>

<p><b>כד,יב</b>&nbsp;&nbsp;[יג] עֶזְרָא תִּקַּן שֶׁתִּהְיֶה הָאִשָּׁה חוֹגֶרֶת בַּסֵּינָר תָּמִיד בְּתוֹךְ בֵּיתָהּ, מִשּׁוֹם צְנִיעוּת; וְאִם לֹא חָגְרָה--אֵינָהּ עוֹבֶרֶת עַל דָּת, וְלֹא הִפְסִידָה כְּתֻבָּתָהּ.&nbsp; וְכֵן אִם יָצְתָה בְּרֹאשָׁהּ פָּרוּעַ, מֵחָצֵר לְחָצֵר בְּתוֹךְ הַמָּבוֹי--הוֹאִיל וּשְׂעָרָהּ מְכֻסֶּה בַּמִּטְפַּחַת, אֵינָהּ עוֹבֶרֶת עַל דָּת.</p>

<p><b>כד,יג</b>&nbsp;&nbsp;[יד] הָעוֹבֶרֶת עַל דָּת--צְרִיכָה הַתְרָאָה וְעֵדִים, וְאַחַר כָּךְ תַּפְסִיד כְּתֻבָּתָהּ:&nbsp; עָבְרָה בֵּינוֹ לְבֵינָהּ, וְיָדַע שְׁהִיא עוֹבֶרֶת עַל דָּת, וְהִתְרָה בָּהּ בְּלֹא עֵדִים, וְחָזְרָה וְעָבְרָה--הוּא טוֹעֵן וְאוֹמֵר, עָבְרָה אַחַר הַתְרָאָה, וְהִיא אוֹמֶרֶת, לֹא עָבַרְתִּי כְּלָל, אוֹ לֹא הִתְרוּ בִּי--אִם רָצָה לְהוֹצִיא, הֲרֵי זֶה נוֹתֵן כְּתֻבָּה אַחַר שֶׁתִּשָּׁבַע שֶׁלֹּא עָבְרָה:&nbsp; שְׁאִם תּוֹדֶה שֶׁעָבְרָה אַחַר הַתְרָאָה, אֵין לָהּ כְּלוּם.</p>

<p><b>כד,יד</b>&nbsp;&nbsp;[טו] כֵּיצַד הִיא יוֹצְאָה מִשּׁוֹם שֵׁם רָע:&nbsp; כְּגוֹן שֶׁהָיוּ שָׁם עֵדִים שֶׁעָשָׂת דָּבָר מְכֹעָר בְּיוֹתֵר, שֶׁהַדְּבָרִים מַרְאִין שֶׁהָיְתָה שָׁם עֲבֵרָה, אַף עַל פִּי שְׁאֵין שָׁם עֵדוּת בְּרוּרָה בִּזְנוּת.&nbsp; כֵּיצַד--כְּגוֹן שֶׁהָיְתָה בֶּחָצֵר לְבַדָּהּ, וְרָאוּ רוֹכֵל יוֹצֶא וְנִכְנְסוּ מִיָּד בְּשָׁעַת יְצִיאָתוֹ, וּמָצְאוּ אוֹתָהּ עוֹמֶדֶת מֵעַל הַמִּטָּה, וְהִיא לוֹבֶשֶׁת הַמִּכְנָסַיִם אוֹ חוֹגֶרֶת אֵזוֹרָהּ; אוֹ שֶׁמָּצְאוּ רֹק לַח, לְמַעְלָה מִן הַכִּילָה; אוֹ שֶׁהָיוּ שְׁנֵיהֶם יוֹצְאִים מִמָּקוֹם אָפֵל, אוֹ מַעֲלִין זֶה אֶת זֶה מִן הַבּוֹר, וְכַיּוֹצֶא בּוֹ; אוֹ שֶׁרָאוּ אוֹתוֹ מְנַשֵּׁק עַל פִּי חֲלוּקָהּ; אוֹ שֶׁרָאוּ אוֹתָן מְנַשְּׁקִין זֶה אֶת זֶה, אוֹ מְגַפְּפִין זֶה אֶת זֶה; אוֹ שֶׁנִּכְנְסוּ זֶה אַחַר זֶה, וְהִגִּיפוּ הַדֶּלֶת; וְכַיּוֹצֶא בִּדְבָרִים אֵלּוּ.&nbsp; אִם רָצָה בַּעְלָהּ לְהוֹצִיאָהּ--תֵּצֵא, וְאֵין לָהּ כְּתֻבָּה; וְאֵין זוֹ צְרִיכָה הַתְרָאָה.</p>

<p><b>כד,טו</b>&nbsp;&nbsp;[טז] עוֹבֶרֶת עַל דָּת מֹשֶׁה אוֹ דָּת יְהוּדִית, וְכֵן זוֹ שֶׁעָשָׂת דָּבָר מְכֹעָר--אֵין כּוֹפִין אֶת הַבַּעַל לְהוֹצִיא; אֲבָל אִם רָצָה לְהוֹצִיא, יוֹצִיא.&nbsp; אַף עַל פִּי שֶׁלֹּא הוֹצִיא, אֵין לָהֶן כְּתֻבָּה:&nbsp; שֶׁהַכְּתֻבָּה תַּקָּנַת חֲכָמִים הִיא, כְּדֵי שֶׁלֹּא תִהְיֶה קַלָּה בְּעֵינָיו לְהוֹצִיאָהּ, וְלֹא הִקְפִּידוּ, אֵלָא עַל בְּנוֹת יִשְׂרָאֵל הַצְּנוּעוֹת; אֲבָל אֵלּוּ הַפְּרוּצוֹת, אֵין לָהֶן תַּקָּנָה זוֹ, אֵלָא תִּהְיֶה קַלָּה, וְקַלָּה לְהוֹצִיאָהּ.</p>

<p><b>כד,טז</b>&nbsp;&nbsp;[יז] מִי שֶׁרָאָה אִשְׁתּוֹ שֶׁזִּנָּת, אוֹ שֶׁאָמְרָה לוֹ אַחַת מִקְּרוֹבוֹתָיו אוֹ מִקְּרוֹבוֹתֶיהָ שְׁהוּא מַאֲמִינָם וְסוֹמֶכֶת דַּעְתּוֹ עַל דִּבְרֵיהֶם שֶׁזִּנָּת אִשְׁתּוֹ, בֵּין שֶׁהָיָה הָאוֹמֵר אִישׁ, בֵּין שֶׁהָיְתָה אִשָּׁה--הוֹאִיל וְסָמְכָה דַּעְתּוֹ לְדָבָר זֶה שְׁהוּא אֱמֶת--הֲרֵי זֶה חַיָּב לְהוֹצִיא וְאָסוּר לוֹ לָבוֹא עָלֶיהָ, וְיִתֵּן כְּתֻבָּתָהּ; וְאִם הוֹדָת לוֹ שֶׁזִּנָּת, תֵּצֵא בְּלֹא כְּתֻבָּה.&nbsp; לְפִיכָּךְ מַשְׁבִּיעָהּ בִּנְקִיטַת חֵפֶץ שֶׁלֹּא זִנָּת תַּחְתָּיו, אִם רָאָה אוֹתָהּ בְּעַצְמוֹ, וְאַחַר כָּךְ תִּגְבֶּה כְּתֻבָּתָהּ; אֲבָל בְּדִבְרֵי אֶחָד, אֵינוּ יָכוֹל לְהַשְׁבִּיעָהּ אֵלָא עַל יְדֵי גִּלְגּוּל.</p>

<p><b>כד,יז</b>&nbsp;&nbsp;[יח] אָמְרָה לוֹ אִשְׁתּוֹ שֶׁזִּנָּת תַּחְתָּיו בִּרְצוֹנָהּ--אֵין מַשְׁגִּיחִין בִּדְבָרֶיהָ, שֶׁמֶּא עֵינֶיהָ נָתְנָה בְּאַחֵר; אֲבָל אִבְּדָה כְּתֻבָּתָהּ עִיקָר וְתוֹסֶפֶת, וְאִבְּדָה הַבְּלָיוֹת--שֶׁהֲרֵי הוֹדָת בִּזְנוּת.&nbsp; וְאִם הָיָה מַאֲמִינָהּ וְסוֹמֶכֶת דַּעְתּוֹ עַל דְּבָרֶיהָ, הֲרֵי זֶה חַיָּב לְהוֹצִיא.&nbsp; וְאֵין בֵּית דִּין כּוֹפִין אֶת הָאִישׁ לְגָרַשׁ אֶת אִשְׁתּוֹ, בְּדָבָר מִדְּבָרִים אֵלּוּ, עַד שֶׁיָּבוֹאוּ שְׁנֵי עֵדִים וְיָעִידוּ שֶׁזִּנָּת אֵשֶׁת זֶה בִּפְנֵיהֶם לִרְצוֹנָהּ, וְאַחַר כָּךְ כּוֹפִין אוֹתוֹ לְהוֹצִיא.</p>

<p><b>כד,יח</b>&nbsp;&nbsp;[יט] הָאִשָּׁה שֶׁזִּנָּת תַּחַת בַּעְלָהּ בִּשְׁגָגָה, אוֹ בְּאֹנֶס--הֲרֵי זוֹ מֻתֶּרֶת לְבַעְלָהּ:&nbsp; שֶׁנֶּאֱמָר "וְהִיא לֹא נִתְפָּשָׂה" (במדבר ה,יג)--הַא נִתְפְּסָה, מֻתֶּרֶת, בֵּין שֶׁאֲנָסָהּ יִשְׂרָאֵל, בֵּין שֶׁאֲנָסָהּ גּוֹי.&nbsp; וְכָל שֶׁתְּחִלַּת בִּיאָתָהּ בְּאֹנֶס, אַף עַל פִּי שֶׁסּוֹפָהּ בְּרָצוֹן, וְאַפִלּוּ אָמְרָה הַנִּיחוּ לוֹ, שֶׁאִלְמָלֵא לֹא אָנַס אוֹתִי הָיִיתִי שׂוֹכְרַתּוּ--הֲרֵי זוֹ מֻתֶּרֶת, שֶׁהַיֵּצֶר לְבָשָׁהּ:&nbsp; מִתְּחִלָּתָהּ, בְּאֹנֶס הָיְתָה.</p>

<p><b>כד,יט</b>&nbsp;&nbsp;[כ] נָשִׁים שֶׁגָּנְבוּ אוֹתָן לִסְטִים--הֲרֵי הֶן כִּשְׁבוּיוֹת שְׁהֶן אֲנוּסוֹת, וּמֻתָּרוֹת לְבַעְלֵיהֶן; וְאִם הִנִּיחוּם, וְהָלְכוּ לַלִּסְטִים מֵעַצְמָן--הֲרֵי אֵלּוּ בְּרָצוֹן, וַאֲסוּרוֹת לְבַעְלֵיהֶן.&nbsp; וְדִין הַשּׁוֹגֶגֶת וְדִין הַנֶּאֱנֶסֶת אֶחָד הוּא, שֶׁהַשְּׁגָגָה צַד אֹנֶס יֵשׁ בָּהּ.</p>

<p><b>כד,כ</b>&nbsp;&nbsp;[כא] בַּמֶּה דְּבָרִים אֲמוּרִים, בְּשֶׁהָיָה בַּעְלָהּ יִשְׂרָאֵל; אֲבָל אֵשֶׁת כּוֹהֵן שֶׁשָּׁגְגָה אוֹ שֶׁנֶּאְנְסָה, אֲסוּרָה לְבַעְלָהּ--שֶׁהֲרֵי נַעֲשָׂת זוֹנָה מִכָּל מָקוֹם, וְהוּא אָסוּר בְּזוֹנָה כְּמוֹ שֶׁיִּתְבָּאַר בְּהִלְכּוֹת אִסּוּרֵי בִּיאָה.&nbsp; [כב] וְאֶחָד אֵשֶׁת יִשְׂרָאֵל אוֹ אֵשֶׁת כּוֹהֵן שֶׁנֶּאְנְסָה--כְּתֻבָּתָהּ קַיֶּמֶת, הָעִיקָר וְהַתּוֹסֶפֶת; וְלֹא הִפְסִידָה כְּלוּם.&nbsp; וְכוֹפִין אֶת הַכּוֹהֵן לִתֵּן לָהּ כְּתֻבָּתָהּ, וּלְגָרְשָׁהּ.</p>

<p><b>כד,כא</b>&nbsp;&nbsp;[כג] אֵשֶׁת כּוֹהֵן שֶׁאָמְרָה לְבַעְלָהּ, נֶאֱנַסְתִּי, אוֹ שֶׁשָּׁגִיתִי וְנִבְעַלְתִּי לְאַחֵר--אֵינוּ חוֹשֵׁשׁ לִדְבָרֶיהָ, שֶׁמֶּא עֵינֶיהָ נָתְנָה בְּאַחֵר; וְאִם הָיְתָה נֶאֱמֶנֶת לוֹ, אוֹ שֶׁאָמַר לוֹ אָדָם שְׁהוּא סוֹמֵךְ עַל דְּבָרָיו--יוֹצִיא, וְיִתֵּן כְּתֻבָּה.</p>

<p><b>כד,כב</b>&nbsp;&nbsp;[כד] הָאוֹמֵר לְאִשְׁתּוֹ בִּפְנֵי שְׁנַיִם, אַל תִּסָּתְרִי עִם פְּלוֹנִי, וְנִכְנְסָה עִמּוֹ לְסֵתֶר בִּפְנֵי עֵדִים, וְשָׁהָת כְּדֵי טֻמְאָה--הֲרֵי זוֹ אֲסוּרָה עַל בַּעְלָהּ, עַד שֶׁיַּשְׁקֶנָּה מֵי הַמָּרִים כְּמוֹ שֶׁיִּתְבָּאַר בְּהִלְכּוֹת סוֹטָה.</p>

<p><b>כד,כג</b>&nbsp;&nbsp;וְאִם מֵת קֹדֶם שֶׁיַּשְׁקֶנָּה--אֵין לָהּ כְּתֻבָּה, וְאַף עַל פִּי שֶׁלֹּא מָצְאוּ דָּבָר מְכֹעָר:&nbsp; שְׁאֵין לָךְ דָּבָר מְכֹעָר יוֹתֵר מִזֶּה.&nbsp; וְהַיּוֹם, שְׁאֵין שָׁם מֵי סוֹטָה, נֶאְסְרָה עָלָיו אִסּוּר עוֹלָם; וְתֵצֵא בְּלֹא כְּתֻבָּה, לֹא עִיקָר וְלֹא תוֹסֶפֶת, שֶׁהֲרֵי מַעֲשֶׂיהָ הָרָעִים גָּרְמוּ לָהּ לְהֵאָסֵר.</p>

<p><b>כד,כד</b>&nbsp;&nbsp;[כה] אָמַר לָהּ בֵּינוֹ לְבֵינָהּ, אַל תִּסָּתְרִי עִם פְּלוֹנִי, וְרָאָה אוֹתָהּ שֶׁנִּסְתְּרָה עִמּוֹ, וְשָׁהָת כְּדֵי טֻמְאָה--הֲרֵי זוֹ אֲסוּרָה עָלָיו בַּזְּמָן הַזֶּה שְׁאֵין שָׁם מֵי סוֹטָה; וְחַיָּב לְהוֹצִיא, וְיִתֵּן כְּתֻבָּה.&nbsp; וְאִם הוֹדָת שֶׁנִּסְתְּרָה אַחַר שֶׁהִתְרָה בָּהּ, תֵּצֵא בְּלֹא כְּתֻבָּה; וּלְפִיכָּךְ מַשְׁבִּיעָהּ עַל זֶה, וְאַחַר כָּךְ יִתֵּן כְּתֻבָּה.
<br>&nbsp;</p>

<h2>הִלְכּוֹת אִישׁוּת פֵּרֶק כה</h2>

<p><b>כה,א</b>&nbsp;&nbsp;הַנּוֹשֵׂא אִשָּׁה סְתָם, וְנִמְצְאוּ עָלֶיהָ נְדָרִים--תֵּצֵא בְּלֹא כְּתֻבָּה, לֹא עִיקָר וְלֹא תוֹסֶפֶת:&nbsp; בְּאֵלּוּ נְדָרִים אָמְרוּ--שֶׁלֹּא תֹאכַל בָּשָׂר, אוֹ שֶׁלֹּא תִשְׁתֶּה יַיִן, אוֹ שֶׁלֹּא תִתְקַשַּׁט בְּמִינֵי צִבְעוֹנִין; וְהוּא הַדִּין, לִשְׁאָר הַמִּינִים שֶׁדֶּרֶךְ כָּל אַנְשֵׁי הַמָּקוֹם לְהִתְקַשַּׁט בָּהֶן.&nbsp; אֲבָל אִם נִמְצָא עָלֶיהָ נֶדֶר אַחֵר חוּץ מֵאֵלּוּ, לֹא הִפְסִידָה כְּלוּם.</p>

<p><b>כה,ב</b>&nbsp;&nbsp;וְכֵן הַכּוֹנֵס אִשָּׁה סְתָם, וְנִמְצָא בָּהּ מוּם מִמּוּמֵי נָשִׁים שֶׁכְּבָר בֵּאַרְנוּם, וְלֹא יָדַע הַבַּעַל בְּמוּם זֶה, וְלֹא שָׁמַע בּוֹ וְרָצָה--הֲרֵי זוֹ תֵּצֵא בְּלֹא כְּתֻבָּה, לֹא עִיקָר וְלֹא תוֹסֶפֶת.</p>

<p><b>כה,ג</b>&nbsp;&nbsp;כֵּיצַד:&nbsp; הָיָה מֶרְחֵץ בָּעִיר, וְהָיוּ לוֹ קְרוֹבִים--אֵינוּ יָכוֹל לוֹמַר לֹא יָדַעְתִּי מוּמִין אֵלּוּ, וְאַפִלּוּ מוּמִין שֶׁבַּסֵּתֶר, מִפְּנֵי שְׁהוּא בּוֹדֵק בִּקְרוֹבוֹתָיו, וַחֲזָקָה שֶׁשָּׁמַע וְרָצָה.&nbsp; וְאִם אֵין שָׁם מֶרְחֵץ, אוֹ שֶׁלֹּא הָיוּ לוֹ קְרוֹבִים--טוֹעֵן בְּמוּמִין שֶׁבַּסֵּתֶר; וְנִכְפֶּה בְּעִתִּים יְדוּעִים, הֲרֵי הוּא מִמּוּמֵי סֵתֶר.&nbsp; אֲבָל בְּמוּמִין שֶׁבַּגָּלוּי, אֵינוּ יָכוֹל לִטְעֹן, שֶׁהֲרֵי הַכֹּל רוֹאִין אוֹתָן וְאוֹמְרִין לוֹ, וְחֶזְקָתוֹ שֶׁשָּׁמַע וְנִתְפַּיַּס.</p>

<p><b>כה,ד</b>&nbsp;&nbsp;דָּבָר יָדוּעַ הוּא שְׁאֵין דִּין זֶה אֵלָא בְּאוֹתָן הַמְּקוֹמוֹת שֶׁהָיָה מִנְהַג הַנָּשִׁים שָׁם לְהַלַּךְ בַּשּׁוּק וּפְנֵיהֶן גְּלוּיוֹת, וְהַכֹּל יוֹדְעִין אוֹתָן וְאוֹמְרִין זוֹ הִיא בִּתּוֹ שֶׁלִּפְלוֹנִי וְזוֹ הִיא אֲחוֹתוֹ שֶׁלִּפְלוֹנִי, כְּמוֹ עָרֵי אֱדוֹם בַּזְּמָן הַזֶּה.&nbsp; אֲבָל מְקוֹמוֹת שְׁאֵין דֶּרֶךְ הַבָּנוֹת שָׁם לָצֵאת לַשּׁוּק כְּלָל, וְאִם תֵּצֵא הַבַּת לַמֶּרְחֵץ בַּנֶּשֶׁף, תֵּצֵא מִתְנַכְּרָה וְלֹא יִרְאֶה אוֹתָהּ אָדָם חוּץ מִקְּרוֹבוֹתֶיהָ--הֲרֵי זֶה טוֹעֵן אַף בְּמוּמִין שֶׁבַּגָּלוּי:&nbsp; וְהוּא שֶׁלֹּא הָיָה שָׁם מֶרְחֵץ, אוֹ שֶׁלֹּא הָיְתָה לוֹ קְרוֹבָה לִבְדֹּק בָּהּ.</p>

<p><b>כה,ה</b>&nbsp;&nbsp;אֲבָל אִם הָיָה שָׁם מֶרְחֵץ בְּעִיר זוֹ שְׁאֵין דֶּרֶךְ הַנָּשִׁים לָצֵאת בָּהּ וּפְנֵיהֶם מְגֻלּוֹת, וְיֵשׁ לוֹ קְרוֹבָה--אֵינוּ יָכוֹל לִטְעֹן, שֶׁהֲרֵי הַכֹּל רוֹאִין אוֹתָהּ עֲרֻמָּה בַּמֶּרְחֵץ.&nbsp; וְאִם דַּרְכָּן לְהֵחָבֵא וּלְהִתְנַכַּר אַף בַּמֶּרְחֵץ, וְשֶׁתִּהְיֶה הַבַּת רוֹחֶצֶת בַּלַּיְלָה, אוֹ בְּבַיִת קָטָן שֶׁבַּמֶּרְחֵץ לְבַדָּהּ, עַד שֶׁלֹּא תֵרָאֶה וְלֹא תִוָּדַע--הֲרֵי זֶה טוֹעֵן אַף בְּמוּמִין שֶׁבַּגָּלוּי:&nbsp; שֶׁדְּבָרִים אֵלּוּ דְּבָרִים שֶׁלְּטַעַם הֶם, וְאֵינָם גְּזֵרַת הַכָּתוּב.</p>

<p><b>כה,ו</b>&nbsp;&nbsp;[ג] הוֹרוּ מִקְצַת הַגְּאוֹנִים שֶׁזֶּה שֶׁאָמְרוּ חֲכָמִים מִפְּנֵי שְׁהוּא בּוֹדֵק בִּקְרוֹבוֹתָיו--אֵינָן קְרוֹבוֹתָיו בִּלְבָד, אֵלָא מְיֻדָּעָיו; וְאַפִלּוּ הָיָה גָּר בָּעִיר, וְאֵין לוֹ קָרוֹב כְּלָל--אִם יֵשׁ שָׁם מֶרְחֵץ, אֵינוּ יָכוֹל לִטְעֹן:&nbsp; שֶׁאִפְשָׁר שֶׁיִּהְיוּ לוֹ רֵעִים, וְאוֹמֵר לְאֶחָד מֵרֵעָיו שֶׁתִּבְדֹּק לוֹ אִשְׁתּוֹ אוֹ אֲחוֹתוֹ עַל פְּלוֹנִית; וּלְפִיכָּךְ חֶזְקָתוֹ שֶׁשָּׁמַע וְנִתְפַּיַּס.&nbsp; וְלֹא יֵרָאֶה לִי דִּין זֶה, שְׁאֵין כָּל אָדָם מוֹצִיא כָּל מַה שֶׁבְּלִבּוֹ מִדְּבָרִים אֵלּוּ לַכֹּל, אֵלָא לִקְרוֹבָיו; וְעוֹד שְׁאֵין דַּעְתּוֹ סוֹמֶכֶת, אֵלָא לְדִבְרֵי קְרוֹבָיו בְּיוֹתֵר.</p>

<p><b>כה,ז</b>&nbsp;&nbsp;[ד] כֵּיצַד הִיא טְעָנַת הַמּוּמִין:&nbsp; אִם הָיוּ הַמּוּמִין שֶׁנִּמְצְאוּ בָּהּ מוּמִין שֶׁוַּדַּאי הָיוּ בָּהּ קֹדֶם שֶׁתִּתְאָרַס, כְּגוֹן אֶצְבָּע יְתֵרָה וְכַיּוֹצֶא בָּהּ--עַל הָאָב לְהָבִיא רְאָיָה שֶׁיָּדַע בָּהֶן הַבַּעַל וְרָצָה, אוֹ שֶׁחֶזְקָתוֹ שֶׁיָּדַע; וְאִם לֹא הֵבִיא, תֵּצֵא בְּלֹא כְּתֻבָּה כְּלָל.</p>

<p><b>כה,ח</b>&nbsp;&nbsp;הָיוּ מוּמִין שֶׁאִפְשָׁר שֶׁנֻּלְּדוּ אַחַר הָאֵרוּסִין--אִם נִמְצְאוּ בָּהּ אַחַר שֶׁנִּכְנְסָה לְבֵית בַּעְלָהּ--עַל הַבַּעַל לְהָבִיא רְאָיָה שֶׁעַד שֶׁלֹּא נִתְאָרְסָה הָיוּ בָּהּ, וְהָיָה מֶקָּחוֹ מֶקַּח טְעוּת; וְאִם נִמְצְאוּ בָּהּ וְהִיא בְּבֵית אָבִיהָ--עַל הָאָב לְהָבִיא רְאָיָה שֶׁאַחַר הָאֵרוּסִין נֻלְּדוּ, וְנִסְתַּחֲפָה שָׂדֵהוּ.</p>

<p><b>כה,ט</b>&nbsp;&nbsp;[ה] הֵבִיא הַבַּעַל רְאָיָה שֶׁעַד שֶׁלֹּא נִתְאָרְסָה הָיוּ בָּהּ, אוֹ שֶׁהוֹדָת לוֹ בְּכָּךְ, וְהֵבִיא הָאָב רְאָיָה שֶׁרָאָה וְשָׁתַק וְנִתְפַּיַּס, אוֹ שֶׁחֶזְקָתוֹ שֶׁיָּדַע בָּהֶן וְנִתְפַּיַּס--הֲרֵי זֶה חַיָּב בִּכְתֻבָּתָהּ.</p>

<p><b>כה,י</b>&nbsp;&nbsp;[ו] בָּא עַל אִשְׁתּוֹ וְשָׁהָה כַּמָּה יָמִים, וְטָעַן שֶׁמּוּם זֶה לֹא נִרְאָה לִי עַד עַתָּה--אַפִלּוּ הָיָה בְּתוֹךְ הַקְּמָטִים, אוֹ בְּכַף הָרֶגֶל--אֵין שׁוֹמְעִין לוֹ:&nbsp; חֲזָקָה שְׁאֵין אָדָם שׁוֹתֶה בְּכוֹס אֵלָא אִם כֵּן בּוֹדְקוֹ יָפֶה יָפֶה, וְחֶזְקָתוֹ שֶׁיָּדַע וְרָצָה.</p>

<p><b>כה,יא</b>&nbsp;&nbsp;[ז] הַנּוֹשֵׂא אִשָּׁה, וְנִמְצֵאת שְׁאֵין לָהּ וֶסֶת קְבוּעָה לְנִדָּתָהּ, אֵלָא לֹא תַרְגִּישׁ בְּעַצְמָהּ, עַד שֶׁתִּרְאֶה דָּם נִדָּה--הֲרֵי זוֹ לֹא תְשַׁמַּשׁ אֵלָא בִּשְׁנֵי עִדִּים שֶׁבּוֹדֶקֶת בָּהֶן עַצְמָהּ, אֶחָד לִפְנֵי הַתַּשְׁמִישׁ וְאֶחָד לְאַחַר הַתַּשְׁמִישׁ:&nbsp; חוּץ מִן הָעֵד שֶׁלְּאִישׁ שֶׁמְּקַנֵּחַ בּוֹ עַצְמוֹ, כְּמוֹ שֶׁיִּתְבָּאַר בְּהִלְכּוֹת אִסּוּרֵי בִּיאָה.&nbsp; [ח] וְאַף עַל פִּי שֶׁמּוּם גָּדוֹל הוּא זֶה, לֹא הִפְסִידָה כְּלוּם, שֶׁהֲרֵי בּוֹדֶקֶת עַצְמָהּ תְּחִלָּה, וּמְשַׁמֶּשֶׁת.</p>

<p><b>כה,יב</b>&nbsp;&nbsp;הֲרֵי שֶׁבָּדְקָה עַצְמָהּ וְנִבְעֲלָה, וּבְעֵת שֶׁקִּנְּחָה עַצְמָהּ הִיא וְהוּא נִמְצָא דָּם עַל עֵד שֶׁלָּהּ אוֹ עַל עֵד שֶׁלּוֹ--אִם אֵרַע זֶה פַּעַם אַחַר פַּעַם, שְׁלוֹשָׁה פְּעָמִים סְמוּכוֹת זוֹ לְזוֹ--הֲרֵי זוֹ אֲסוּרָה לִשְׁכַּב עִם בַּעְלָהּ, וְתֵצֵא בְּלֹא כְּתֻבָּה, לֹא עִיקָר וְלֹא תוֹסֶפֶת, וְאֵין לָהּ תְּנָאי מִתְּנָאיֵי כְּתֻבָּה:&nbsp; שֶׁהֲרֵי אֵינָהּ רְאוּיָה לְתַשְׁמִישׁ.&nbsp; וְיוֹצִיא, וְלֹא יַחְזִיר לְעוֹלָם--שֶׁמֶּא תִּתְרַפָּא, וְנִמְצָא שֶׁלֹּא גָמַר לְגָרְשָׁהּ בְּשָׁעַת גֵּרוּשִׁין.&nbsp; וּמֻתֶּרֶת לְהִנָּשֵׂא לְאַחֵר, כְּמוֹ שֶׁיִּתְבָּאַר בְּעִנְיַן הַנִּדָּה.</p>

<p><b>כה,יג</b>&nbsp;&nbsp;[ט] בַּמֶּה דְּבָרִים אֲמוּרִים, בְּשֶׁהָיְתָה כָּךְ מִתְּחִלַּת נִשּׂוּאֶיהָ, וּמִבְּעִילָה רִאשׁוֹנָה רָאָת דָּם; אֲבָל אִם אֵרַע לָהּ חֹלִי זֶה אַחַר שֶׁנִּשֵּׂאת, נִסְתַּחֲפָה שָׂדֵהוּ.&nbsp; לְפִיכָּךְ אִם בָּעַל פַּעַם אַחַת וְלֹא נִמְצָא דָּם, וְאַחַר כָּךְ חָזְרָה לִהְיוֹת רוֹאָה דָּם בְּכָל עֵת תַּשְׁמִישׁ--יוֹצִיא, וְיִתֵּן כְּתֻבָּה כֻּלָּהּ; וְלֹא יַחְזִיר עוֹלָמִית, כְּמוֹ שֶׁבֵּאַרְנוּ.&nbsp; [י] וְכֵן כָּל אִשָּׁה שֶׁנֻּלְּדוּ בָּהּ מוּמִין אַחַר שֶׁנִּשֵּׂאת, אַפִלּוּ נַעֲשָׂת מֻכַּת שְׁחִין--אִם רָצָה, יְקַיַּם; וְאִם רָצָה לְהוֹצִיא, יִתֵּן כְּתֻבָּה.</p>

<p><b>כה,יד</b>&nbsp;&nbsp;[יא] הָאִישׁ שֶׁנֻּלְּדוּ בּוֹ מוּמִין אַחַר שֶׁנָּשָׂא, אַפִלּוּ נִקְטְעָה יָדוֹ אוֹ רַגְלוֹ, אוֹ נִסְמֵית עֵינוֹ, וְלֹא רָצָת אִשְׁתּוֹ לֵישֵׁב עִמּוֹ--אֵין כּוֹפִין אוֹתוֹ לְהוֹצִיא וְלִתֵּן כְּתֻבָּה:&nbsp; אֵלָא אִם רָצָת, תֵּשֵׁב; וְאִם לֹא רָצָת, תֵּצֵא בְּלֹא כְּתֻבָּה כְּדִין כָּל אִשָּׁה מוֹרֶדֶת.</p>

<p><b>כה,טו</b>&nbsp;&nbsp;אֲבָל אִם נֻלַּד לוֹ רֵיחַ הַפֶּה, אוֹ רֵיחַ הַחֹטֶם, אוֹ שֶׁחָזַר לְלַקַּט צוֹאַת כְּלָבִים, אוֹ לַחְצֹב נְחֹשֶׁת מֵעִיקָרוֹ, אוֹ לְעַבַּד עוֹרוֹת--כּוֹפִין אוֹתוֹ לְהוֹצִיא, וְלִתֵּן כְּתֻבָּה; וְאִם רָצָת תֵּשֵׁב עִם בַּעְלָהּ, תֵּשֵׁב.</p>

<p><b>כה,טז</b>&nbsp;&nbsp;[יב] נַעֲשָׂה הָאִישׁ מֻכֵּה שְׁחִין--כּוֹפִין אוֹתוֹ לְהוֹצִיא, וְיִתֵּן כְּתֻבָּה.&nbsp; וְאַף עַל פִּי שְׁהִיא רוֹצָה לֵישֵׁב, אֵין שׁוֹמְעִין לָהּ, אֵלָא מַפְרִישִׁין אוֹתָן בְּעַל כָּרְחָן, מִפְּנֵי שְׁהִיא מְמִקַּתּוּ; וְאִם אָמְרָה, אֵשֵׁב עִמּוֹ בְּעֵדִים, כְּדֵי שֶׁלֹּא יָבוֹא עָלֶיהָ--שׁוֹמְעִין לָהּ.</p>

<p><b>כה,יז</b>&nbsp;&nbsp;[יג] מִי שֶׁהָיָה בַּעְלָהּ בַּעַל רֵיחַ פֶּה, אוֹ רֵיחַ חֹטֶם, אוֹ מְלַקֵּט צוֹאַת כְּלָבִים, וְכַיּוֹצֶא בָּהֶן, וּמֵת, וְנָפְלָה לִפְנֵי אָחִיו, וְיֵשׁ בּוֹ אוֹתוֹ מוּם שֶׁהָיָה בְּבַעְלָהּ--יְכוּלָה הִיא לוֹמַר, לְאָחִיךָ הָיִיתִי יְכוּלָה לְקַבַּל, וְלָךְ אֵינִי יְכוּלָה לְקַבַּל; וְיַחְלֹץ, וְיִתֵּן כְּתֻבָּה.
<br>&nbsp;</p>
</div>
</body></html>
