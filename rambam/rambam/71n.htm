<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זרעים - הלכות כלאיים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>תְּהִי-יָדְךָ לְעָזְרֵנִי:&nbsp; כִּי פִקּוּדֶיךָ בָחָרְתִּי (תהילים קיט,קעג).
<br>&nbsp;</p>

<h1>סֵפֶר שְׁבִיעִי וְהוּא סֵפֶר זְרָעִים</h1>
<br>
<p>הִלְכּוֹתָיו שֶׁבַע, וְזֶה הוּא סִדּוּרָן:&nbsp; הִלְכּוֹת כִּלְאַיִם, הִלְכּוֹת מַתְּנוֹת עֲנִיִּים, הִלְכּוֹת תְּרוּמוֹת, הִלְכּוֹת מַעַשְׂרוֹת, הִלְכּוֹת מַעֲשֵׂר שֵׁנִי וְנֶטַע רְבָעִי, הִלְכּוֹת בִּכּוּרִים וּשְׁאָר מַתְּנוֹת כְּהֻנָּה שֶׁבַּגְּבוּלִין, הִלְכּוֹת שְׁמִטָּה וְיוֹבֵל.</p>

<p><b>הִלְכּוֹת כִּלְאַיִם</b>.&nbsp; יֵשׁ בִּכְלָלָן חָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִזְרֹעַ זְרָעִים כִּלְאַיִם; (ב) שֶׁלֹּא לִזְרֹעַ תְּבוּאָה אוֹ יָרָק בַּכֶּרֶם; (ג) שֶׁלֹּא לְהַרְבִּיעַ בְּהֵמָה כִּלְאַיִם; (ד) שֶׁלֹּא לַעֲשׂוֹת מְלָאכָה בְּכִלְאֵי בְּהֵמָה כְּאֶחָד; (ה) שֶׁלֹּא לִלְבֹּשׁ כִּלְאַיִם.</p>

<p><b>הִלְכּוֹת מַתְּנוֹת עֲנִיִּים</b>.&nbsp; יֵשׁ בִּכְלָלָן שְׁלוֹשׁ עֶשְׂרֵה מִצְווֹת--שֶׁבַע מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַנִּיחַ פֵּאָה; (ב) שֶׁלֹּא יִכְלֶה הַפֵּאָה; (ג) לְהַנִּיחַ לֶקֶט; (ד) שֶׁלֹּא יְלַקַּט הַלֶּקֶט; (ה) לַעֲזֹב עוֹלֵלוֹת בַּכֶּרֶם; (ו) שֶׁלֹּא יְעוֹלֵל הַכֶּרֶם; (ז) לַעֲזֹב פֶּרֶט הַכֶּרֶם; (ח) שֶׁלֹּא יְלַקַּט פֶּרֶט הַכֶּרֶם; (ט) לְהַנִּיחַ הַשִּׁכְחָה; (י) שֶׁלֹּא יָשׁוּב לָקַחַת הַשִּׁכְחָה; (יא) לְהַפְרִישׁ מַעֲשֵׂר לָעֲנִיִּים; (יב) לִתֶּן צְדָקָה כְּמִסַּת יָד; (יג) שֶׁלֹּא יְאַמַּץ לְבָבוֹ עַל הֶעָנִי.</p>

<p><b>הִלְכּוֹת תְּרוּמוֹת</b>.&nbsp; יֵשׁ בִּכְלָלָן שְׁמוֹנֶה מִצְווֹת--שְׁתַּיִם מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ תְּרוּמָה גְּדוֹלָה; (ב) לְהַפְרִישׁ תְּרוּמַת מַעֲשֵׂר; (ג) שֶׁלֹּא יַקְדִּים תְּרוּמוֹת וּמַעַשְׂרוֹת זֶה לְזֶה, אֵלָא יַפְרִישׁ עַל הַסֵּדֶר; (ד) שֶׁלֹּא יֹאכַל זָר תְּרוּמָה; (ה) שֶׁלֹּא יֹאכַל אַפִלּוּ תּוֹשַׁב כּוֹהֵן אוֹ שְׂכִירוֹ תְּרוּמָה; (ו) שֶׁלֹּא יֹאכַל עָרֵל תְּרוּמָה; (ז) שֶׁלֹּא יֹאכַל כּוֹהֵן טָמֵא תְּרוּמָה; (ח) שֶׁלֹּא תֹאכַל חֲלָלָה תְּרוּמָה, וְלֹא מוּרָם מִן הַקֳּדָשִׁים.</p>

<p><b>הִלְכּוֹת מַעֲשֵׂר</b>.&nbsp; מִצְוַת עֲשֵׂה אַחַת--וְהִיא לְהַפְרִישׁ מַעֲשֵׂר רִאשׁוֹן בְּכָל שָׁנָה וְשָׁנָה מִשְּׁנֵי הַזְּרִיעָה, וְלִתְּנוֹ לַלְּוִיִּים.</p>

<p><b>הִלְכּוֹת מַעֲשֵׂר שֵׁנִי וְנֶטַע רְבָעִי</b>.&nbsp; יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ מַעֲשֵׂר שֵׁנִי; (ב) שֶׁלֹּא לְהוֹצִיא דָּמָיו בִּשְׁאָר צָרְכֵּי הָאָדָם, חוּץ מֵאֲכִילָה וּשְׁתִיָּה וְסִיכָה; (ג) שֶׁלֹּא לְאָכְלוֹ בְּטֻמְאָה; (ד) שֶׁלֹּא לְאָכְלוֹ בַּאֲנִינוּת; (ה) שֶׁלֹּא לֶאֱכֹל מַעֲשֵׂר שֵׁנִי שֶׁלְּדָגָן חוּץ לִירוּשָׁלַיִם; (ו) שֶׁלֹּא לֶאֱכֹל מַעְשַׂר תִּירוֹשׁ חוּץ לִירוּשָׁלַיִם; (ז) שֶׁלֹּא לֶאֱכֹל מַעְשַׂר יִצְהָר חוּץ לִירוּשָׁלַיִם; (ח) לִהְיוֹת נֶטַע רְבָעִי כֻּלּוֹ קֹדֶשׁ, וְדִינוֹ לְהֵאָכֵל בִּירוּשָׁלַיִם לִבְעָלָיו כְּמַעֲשֵׂר שֵׁנִי לְכָל דָּבָר; (ט) לְהִתְוַדּוֹת וִדּוּי הַמַּעֲשֵׂר.</p>

<p><b>הִלְכּוֹת בִּכּוּרִים עִם שְׁאָר מַתְּנוֹת כְּהֻנָּה שֶׁבַּגְּבוּלִין</b>.&nbsp; יֵשׁ בִּכְלָלָן תֵּשַׁע מִצְווֹת--שְׁמוֹנֶה מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ בִּכּוּרִים וּלְהַעֲלוֹתָן לַמִּקְדָּשׁ; (ב) שֶׁלֹּא יֹאכַל הַכּוֹהֵן בִּכּוּרִים חוּץ לִירוּשָׁלַיִם; (ג) לִקְרוֹת עֲלֵיהֶן; (ד) לְהַפְרִישׁ חַלָּה לַכּוֹהֵן; (ה) לָתֵת זְרוֹעַ וּלְחָיַיִם וְקֵבָה לַכּוֹהֵן; (ו) לִתֵּן לוֹ רֵאשִׁית הַגֵּז; (ז) לִפְדּוֹת בְּכוֹר הַבֵּן וְלִתֵּן פִּדְיוֹנוֹ לַכּוֹהֵן; (ח) לִפְדּוֹת פֶּטֶר חֲמוֹר וְלִתֵּן פִּדְיוֹנוֹ לַכּוֹהֵן; (ט) לַעֲרֹף פֶּטֶר חֲמוֹר, אִם לֹא רָצָה לִפְדּוֹתוֹ.</p>

<p><b>הִלְכּוֹת שְׁמִטָּה וְיוֹבֵל</b>.&nbsp; יֵשׁ בִּכְלָלָן שְׁתַּיִם וְעֶשְׂרִים מִצְווֹת--תֵּשַׁע מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁתִּשְׁבֹּת הָאָרֶץ מִמְּלַאכְתָּהּ בַּשְּׁבִיעִית; (ב) שֶׁלֹּא יַעֲבֹד עֲבוֹדַת הָאָרֶץ בְּשָׁנָה זוֹ; (ג) שֶׁלֹּא יַעֲבֹד עֲבוֹדַת הָאִילָן בְּשָׁנָה זוֹ; (ד) שֶׁלֹּא יִקְצֹר הַסָּפִיחַ כְּנֶגֶד הַקּוֹצְרִים; (ה) שֶׁלֹּא יִבְצֹר הַנְּזִירִים כְּנֶגֶד הַבּוֹצְרִים; (ו) שֶׁיַּשְׁמִיט מַה שֶׁתּוֹצִיא הָאָרֶץ; (ז) שֶׁיַּשְׁמִיט כָּל הַלְוָאָתוֹ; (ח) שֶׁלֹּא יִגֹּשׂ וְלֹא יִתְבַּע הַלּוֹוֶה; (ט) שֶׁלֹּא יִמָּנַע מִלְּהַלְווֹת קֹדֶם הַשְּׁמִטָּה כְּדֵי שֶׁלֹּא יֹאבַד מְמוֹנוֹ; (י) לִסְפֹּר שָׁנִים שֶׁבַע שֶׁבַע; (יא) לְקַדַּשׁ שְׁנַת חֲמִשִּׁים; (יב) לִתְקֹעַ בַּשּׁוֹפָר בָּעֲשִׂירִי לְתִשְׁרִי כְּדֵי לָצֵאת עֲבָדִים חָפְשִׁי; (יג) שֶׁלֹּא תֵעָבֵד אֲדָמָה בְּשָׁנָה זוֹ; (יד) שֶׁלֹּא יִקְצֹר סְפִיחֶיהָ כְּנֶגֶד הַקּוֹצְרִים; (טו) שֶׁלֹּא יִבְצֹר נְזִירֶיהָ כְּנֶגֶד הַבּוֹצְרִים; (טז) לִתֵּן גְּאֻלָּה לָאָרֶץ בְּשָׁנָה זוֹ, וְהוּא דִּין שְׂדֵה אֲחֻזָּה וּשְׂדֵה מִקְנָה; (יז) שֶׁלֹּא תִמָּכֵר הָאָרֶץ לִצְמִיתוּת; (יח) דִּין בָּתֵּי עָרֵי חוֹמָה; (יט) שֶׁלֹּא יִנְחַל כָּל שֵׁבֶט לֵוִי בְּאֶרֶץ יִשְׂרָאֵל, אֵלָא נוֹתְנִין לָהֶן עָרִים מַתָּנָה לָשֶׁבֶת בָּהֶן; (כ) שֶׁלֹּא יִקַּח שֵׁבֶט לֵוִי חֵלֶק בַּבִּזָּה; (כא) לִתֵּן לַלְּוִיִּים עָרִים לָשֶׁבֶת וּמִגְרְשֵׁיהֶם; (כב) שֶׁלֹּא יִמָּכֵר מִגְרַשׁ עָרֵיהֶם, אֵלָא גּוֹאֲלִין לְעוֹלָם בֵּין לִפְנֵי הַיּוֹבֵל בֵּין לְאַחַר הַיּוֹבֵל.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שֶׁבַע וְשִׁשִּׁים--מֵהֶן שְׁלוֹשִׁים מִצְווֹת עֲשֵׂה, וְשֶׁבַע וּשְׁלוֹשִׁים מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת כִּלְאַיִם</h1>

<p>יֵשׁ בִּכְלָלָן חָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִזְרֹעַ זְרָעִים כִּלְאַיִם; (ב) שֶׁלֹּא לִזְרֹעַ תְּבוּאָה אוֹ יָרָק בַּכֶּרֶם; (ג) שֶׁלֹּא לְהַרְבִּיעַ בְּהֵמָה כִּלְאַיִם; (ד) שֶׁלֹּא לַעֲשׂוֹת מְלָאכָה בְּכִלְאֵי בְּהֵמָה כְּאֶחָד; (ה) שֶׁלֹּא לִלְבֹּשׁ כִּלְאַיִם.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת כִּלְאַיִם פֵּרֶק א</h2>

<p><b>א,א</b>&nbsp;&nbsp;הַזּוֹרֵעַ שְׁנֵי מִינֵי זְרָעִים כְּאֶחָד בְּאֶרֶץ יִשְׂרָאֵל--לוֹקֶה, שֶׁנֶּאֱמָר "שָׂדְךָ לֹא-תִזְרַע כִּלְאָיִם" (ויקרא יט,יט); [ב] וְאֶחָד הַזּוֹרֵעַ, אוֹ הַמְּנַכֵּשׁ, אוֹ הַמְּחַפֶּה--כְּגוֹן שֶׁהָיְתָה חִטָּה אַחַת וּשְׂעוֹרָה אַחַת, אוֹ פּוֹל אֶחָד וַעֲדָשָׁה אַחַת מֻנָּחִין עַל הָאָרֶץ, וְחִפָּה אוֹתָן בֶּעָפָר, בֵּין בְּיָדוֹ בֵּין בְּרַגְלוֹ בֵּין בִּכְלִי--הֲרֵי זֶה לוֹקֶה.&nbsp; וְאֶחָד הַזּוֹרֵעַ בָּאָרֶץ, אוֹ בַּעֲצִיץ נָקוּב; אֲבָל הַזּוֹרֵעַ בַּעֲצִיץ שְׁאֵינוּ נָקוּב, מַכִּין אוֹתוֹ מַכַּת מַרְדּוּת.</p>

<p><b>א,ב</b>&nbsp;&nbsp;[ג] אָסוּר לִזְרֹעַ כִּלְאַיִם לַגּוֹי, וּמֻתָּר לוֹמַר לַגּוֹי לִזְרֹעַ לוֹ כִּלְאֵי זְרָעִים.&nbsp; וְאָסוּר לָאָדָם לְקַיַּם כִּלְאֵי זְרָעִים בְּשָׂדֵהוּ, אֵלָא עוֹקֵר אוֹתָן; וְאִם קִיַּם, אֵינוּ לוֹקֶה.&nbsp; וּמֻתָּר לְיִשְׂרָאֵל לִזְרֹעַ כִּלְאֵי זְרָעִים בְּיָדוֹ, בְּחוּצָה לָאָרֶץ; וְאַפִלּוּ לְעָרַב הַזְּרָעִים לְכַתְּחִלָּה, וּלְזָרְעָן בְּחוּצָה לָאָרֶץ--מֻתָּר.&nbsp; וּדְבָרִים אֵלּוּ, דִּבְרֵי קַבָּלָה.</p>

<p><b>א,ג</b>&nbsp;&nbsp;[ד] אֵין אָסוּר מִשּׁוֹם כִּלְאֵי זְרָעִים, אֵלָא זְרָעִים הָרְאוּיִין לְמַאֲכַל אָדָם; אֲבָל עֲשָׂבִים הַמָּרִים, וְכַיּוֹצֶא בָּהֶן מִן הָעִיקָרִין שְׁאֵינָן רְאוּיִין אֵלָא לִרְפוּאָה, וְכַיּוֹצֶא בָּהֶן--אֵין בָּהֶן מִשּׁוֹם כִּלְאֵי זְרָעִים.</p>

<p><b>א,ד</b>&nbsp;&nbsp;[ה] כִּלְאֵי הָאִילָנוֹת, הֲרֵי הֶם בִּכְלַל מַה שֶׁנֶּאֱמָר "שָׂדְךָ לֹא-תִזְרַע כִּלְאָיִם" (ויקרא יט,יט).&nbsp; כֵּיצַד:&nbsp; הַמַּרְכִּיב אִילָן בְּאִילָן, כְּגוֹן שֶׁהִרְכִּיב יֵחוּר שֶׁלְּתַפּוּחַ בְּאֶתְרוֹג, אוֹ אֶתְרוֹג בְּתַפּוּחַ--הֲרֵי זֶה לוֹקֶה מִן הַתּוֹרָה בְּכָל מָקוֹם, בֵּין בָּאָרֶץ בֵּין בְּחוּצָה לָאָרֶץ; וְכֵן הַמַּרְכִּיב יָרָק בְּאִילָן, אוֹ אִילָן בְּיָרָק--לוֹקֶה בְּכָל מָקוֹם.&nbsp; [ו] וְאָסוּר לְיִשְׂרָאֵל לְהַנִּיחַ הַגּוֹי שֶׁיַּרְכִּיב לוֹ אִילָנוֹ כִּלְאַיִם.</p>

<p><b>א,ה</b>&nbsp;&nbsp;וּמֻתָּר לִזְרֹעַ זְרָעִים וְזֶרַע אִילָן, כְּאֶחָד; וְכֵן מֻתָּר לְעָרַב זַרְעֵי אִילָנוֹת וּלְזָרְעָן, כְּאֶחָד--שְׁאֵין לָךְ כִּלְאַיִם בָּאִילָנוֹת, אֵלָא הַרְכָּבָה בִּלְבָד.</p>

<p><b>א,ו</b>&nbsp;&nbsp;[ז] הַזּוֹרֵעַ זְרָעִים כִּלְאַיִם, וְכֵן הַמַּרְכִּיב אִילָנוֹת כִּלְאַיִם--אַף עַל פִּי שְׁהוּא לוֹקֶה--הֲרֵי אֵלּוּ מֻתָּרִין בַּאֲכִילָה, וְאַפִלּוּ לְזֶה שֶׁעָבַר וּזְרָעָן:&nbsp; שֶׁלֹּא נֶאֱסַר אֵלָא זְרִיעָתָן בִּלְבָד.&nbsp; וּמֻתָּר לִטַּע יֵחוּר מִן הָאִילָן שֶׁהֻרְכַּב כִּלְאַיִם, וְלִזְרֹעַ מִזֶּרַע הַיָּרָק שֶׁהֻרְכַּב כִּלְאַיִם.</p>

<p><b>א,ז</b>&nbsp;&nbsp;[ח] הַזֵּרְעוֹנִים נֶחְלָקִין לִשְׁלוֹשָׁה חֲלָקִים:&nbsp; הָאֶחָד מֵהֶן, הוּא הַנִּקְרָא תְּבוּאָה; וְהִיא חֲמִשָּׁה מִינִין--הַחִטִּים, וְהַכֻּסְּמִין, וְהַשְּׂעוֹרִין, וְשִׁבֹּלֶת שׁוּעָל, וְהַשִּׁיפוֹן.</p>

<p><b>א,ח</b>&nbsp;&nbsp;וְהַשֵּׁנִי מֵהֶן, הוּא הַנִּקְרָא קָטְנָיוֹת; וְהֶן כָּל זְרָעִים הַנֶּאֱכָל לָאָדָם, חוּץ מִן הַתְּבוּאָה--כְּגוֹן הַפּוֹל, וְהָאֲפוּנִים, וְהָעֲדָשִׁים, וְהַדֹּחַן, וְהָאֹרֶז, וְהַשֻּׁמְשְׁמִין, וְהַפַּרְגִּין, וְהַסָּפִיר, וְכַיּוֹצֶא בָּהֶן.</p>

<p><b>א,ט</b>&nbsp;&nbsp;וְהַשְּׁלִישִׁי מֵהֶן, הוּא הַנִּקְרָא זֵרְעוֹנֵי גִּנָּה; וְהֶן שְׁאָר הַזֵּרְעוֹנִים שְׁאֵינָן לְמַאֲכַל אָדָם, וְהַפְּרִי שֶׁלְּאוֹתוֹ הַזֶּרַע מַאֲכַל אָדָם--כְּגוֹן זֶרַע הַבְּצָלִים וְהַשּׁוּמִין, וְזֶרַע הֶחָצִיר וְהַקֶּצַח, וְזֶרַע לֶפֶת, וְכַיּוֹצֶא בָּהֶן; וְזֶרַע פִּשְׁתָּן, הֲרֵי הוּא בִּכְלַל זֵרְעוֹנֵי גִּנָּה.</p>

<p><b>א,י</b>&nbsp;&nbsp;כְּשֶׁיִּזָּרְעוּ כָּל מִינֵי זֵרְעוֹנִים אֵלּוּ, וְיִצְמְחוּ--נִקְרָא הַצֶּמַח כֻּלּוֹ כָּל זְמָן שֶׁלֹּא נִכָּר הַזֶּרַע דֶּשֶׁא, וְנִקְרָא יָרָק.&nbsp; [ט] וְיֵשׁ מִזֵּרְעוֹנֵי גִּנָּה זֵרְעוֹנִים שֶׁדַּרְכָּן לִזְרֹעַ מֵהֶן שָׂדוֹת, כְּגוֹן הַפִּשְׁתָּן וְהַחַרְדָּל; וְאֵלּוּ הֶן הַנִּקְרָאִים מִינֵי זְרָעִים.</p>

<p><b>א,יא</b>&nbsp;&nbsp;וְיֵשׁ מִזֵּרְעוֹנֵי גִּנָּה זְרָעִים שְׁאֵין דֶּרֶךְ בְּנֵי אָדָם לִזְרֹעַ מֵהֶם אֵלָא עֲרוּגוֹת עֲרוּגוֹת קְטַנּוֹת, כְּגוֹן הַלֶּפֶת וְהַצְּנוֹן וְהַתְּרָדִים וְהַבְּצָלִים וְהַכֻּסְבַּר וְהַכַּרְפַּס וְהַמָּרוֹר וְכַיּוֹצֶא בָּהֶן; וְאֵלּוּ הֶן הַנִּקְרָאִים מִינֵי יְרָקוֹת.
<br>&nbsp;</p>

<h2>הִלְכּוֹת כִּלְאַיִם פֵּרֶק ב</h2>

<p><b>ב,א</b>&nbsp;&nbsp;זֶרַע שֶׁנִּתְעָרַב בּוֹ זֶרַע אַחֵר--אִם הָיָה אֶחָד מֵעֶשְׂרִים וְאַרְבָּעָה, כְּגוֹן סְאָה שֶׁלְּחִטִּים שֶׁנִּתְעָרְבָה בְּשָׁלוֹשׁ וְעֶשְׂרִים סְאָה שֶׁלִּשְׂעוֹרִים--הֲרֵי זֶה אָסוּר לִזְרֹעַ אֶת הַמְּעֹרָב, עַד שֶׁיְּמַעַט הַחִטִּין אוֹ יוֹסִיף עַל הַשְּׂעוֹרִים; וְאִם זָרַע, לוֹקֶה.&nbsp; [ב] וְכָל שְׁהוּא כִּלְאַיִם עִם הַזֶּרַע, מִצְטָרֵף לְאֶחָד מֵעֶשְׂרִים וְאַרְבָּעָה.</p>

<p><b>ב,ב</b>&nbsp;&nbsp;כֵּיצַד:&nbsp; שָׁלוֹשׁ וְעֶשְׂרִים סְאָה שֶׁלְּחִטִּים, שֶׁנִּתְעָרַב בָּהּ שְׁנֵי קַבִּין שְׂעוֹרִים, וּשְׁנֵי קַבִּין עֲדָשִׁים, וּשְׁנֵי קַבִּין פּוֹלִים--הֲרֵי זֶה לֹא יִזְרַע הַכֹּל, עַד שֶׁיְּמַעַט סְאָה שֶׁלַּתַּעֲרֹבֶת, וְיָבֹר מִקְצָתָהּ אוֹ יוֹסִיף עַל הַחִטִּים:&nbsp; שֶׁהַשְּׂעוֹרִים וְהָעֲדָשִׁים וְהַפּוֹל, כֻּלָּם כִּלְאַיִם עִם הַחִטִּים.</p>

<p><b>ב,ג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁנִּתְעָרְבוּ מִינֵי תְבוּאָה זֶה בְּזֶה, אוֹ מִינֵי קָטְנָיוֹת זֶה בְּזֶה, אוֹ שֶׁנִּתְעָרְבָה תְבוּאָה בְּקָטְנָיוֹת, אוֹ קָטְנָיוֹת בִּתְבוּאָה.&nbsp; אֲבָל זֵרְעוֹנֵי גִּנָּה שֶׁנִּתְעָרַב אֶחָד מֵהֶן בִּתְבוּאָה אוֹ בְּקָטְנָיוֹת, שֵׁעוּרָן אֶחָד מֵעֶשְׂרִים וְאַרְבָּעָה מִמַּה שֶׁזּוֹרְעִין בְּבֵית סְאָה מֵאוֹתוֹ הַמִּין:&nbsp; אִם נִתְעָרַב בִּסְאָה שֶׁלִּתְבוּאָה אוֹ קָטְנִית--לֹא יִזְרַע, עַד שֶׁיְּמַעַט אוֹ יוֹסִיף עַל הַתְּבוּאָה.</p>

<p><b>ב,ד</b>&nbsp;&nbsp;כֵּיצַד:&nbsp; חַרְדָּל שֶׁנִּתְעָרַב בִּתְבוּאָה, וַהֲרֵי הַחַרְדָּל זוֹרְעִין מִמֶּנּוּ קַב בְּכָל בֵּית סְאָה--אִם נִתְעָרַב מִמֶּנּוּ אֶחָד מֵעֶשְׂרִים וְאַרְבָּעָה מִן הַקַּב בִּסְאָה שֶׁלִּתְבוּאָה אוֹ שֶׁלְּקָטְנָיוֹת, חַיָּב לְמַעַט; וְכֵן אִם הָיָה מִין זֶה מִזֵּרְעוֹנֵי גִּנָּה זוֹרְעִין מִמֶּנּוּ סָאתַיִם בְּכָל בֵּית סְאָה--אִם נִתְעָרַב מִמֶּנּוּ חֲצִי קַב בְּכָל סְאָה שֶׁלִּתְּבוּאָה אוֹ שֶׁלְּקָטְנִית, יְמַעַט.&nbsp; [ה] לְפִיכָּךְ תְּבוּאָה שֶׁנִּתְעָרַב בָּהּ זֶרַע פִּשְׁתָּן--אִם הָיָה שְׁלֹשֶׁת רְבָעִים בְּכָל סְאָה, הֲרֵי זֶה יְמַעַט; וְאִם לָאו, אֵינוּ צָרִיךְ לְמַעַט:&nbsp; לְפִי שֶׁבֵּית סְאָה זוֹרְעִין בּוֹ שָׁלוֹשׁ סְאִים זֶרַע פִּשְׁתָּן.&nbsp; וְעַל דֶּרֶךְ זוֹ, מְשַׁעֲרִים בְּכָל הַזְּרָעִים הָאֲחֵרִים.</p>

<p><b>ב,ה</b>&nbsp;&nbsp;[ו] בַּמֶּה דְּבָרִים אֲמוּרִים, בְּשֶׁלֹּא נִתְכַּוַּן לְעָרַב, וּבְשֶׁלֹּא נִתְכַּוַּן לִזְרֹעַ הַשְּׁנֵי מִינִין שֶׁנִּתְעָרְבוּ.&nbsp; אֲבָל אִם נִתְכַּוַּן לְעָרַב זֶרַע בְּזֶרַע אַחֵר, אוֹ לִזְרֹעַ הַשְּׁנֵי מִינִין--אַפִלּוּ הָיְתָה חִטָּה אַחַת בְּתוֹךְ כֳּרִי שֶׁלִּשְׂעוֹרִים, אֲסוּרָה לְזָרְעָהּ.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ו</b>&nbsp;&nbsp;[ז] הַזּוֹרֵעַ שָׂדֵהוּ מִין מִן הַמִּינִין, וּכְשֶׁצָּמַח רָאָה בּוֹ כִּלְאַיִם--אִם הָיָה הַמִּין הָאַחֵר אֶחָד מֵעֶשְׂרִים וְאַרְבָּעָה בַּשָּׂדֶה--הֲרֵי זֶה יְלַקַּט, עַד שֶׁיְּמַעֲטֶנּוּ, מִפְּנֵי מַרְאִית הָעַיִן, שֶׁמֶּא יֹאמְרוּ כִּלְאַיִם זָרַע בְּכַוָּנָה:&nbsp; בֵּין שֶׁהָיָה הַמִּין הָאַחֵר שֶׁצָּמַח תְּבוּאָה וְקָטְנִית בִּתְבוּאָה וְקָטְנִית, אוֹ זֵרְעוֹנֵי גִּנָּה בִּתְבוּאָה וְקָטְנִית וּבְזֵרְעוֹנֵי גִּנָּה.&nbsp; וְאִם הָיָה הַצּוֹמֵחַ פָּחוּת מִכָּאן, אֵינוּ צָרִיךְ לְמַעֲטוֹ.</p>

<p><b>ב,ז</b>&nbsp;&nbsp;[ח] בַּמֶּה דְּבָרִים אֲמוּרִים, בִּזְמָן שֶׁיֵּשׁ מָקוֹם לַחֲשָׁד; אֲבָל בִּזְמָן שֶׁהַדְּבָרִים מַרְאִין שְׁאֵין זֶה מִדַּעְתּוֹ שֶׁלְּבַעַל הַשָּׂדֶה, אֵלָא מֵאֵלֵיהֶן עָלוּ--אֵין מְחַיְּבִין אוֹתוֹ לְמַעַט.&nbsp; [ט] כֵּיצַד:&nbsp; כְּגוֹן תְּבוּאָה שֶׁעָלוּ בָּהּ סְפִיחֵי אִסְטִיס, וְתִלְתָּן שֶׁזְּרָעָהּ לְמַאֲכַל אָדָם שֶׁעָלוּ בָּהּ מִינֵי עֲשָׂבִים--שֶׁזֶּה מַפְסִיד הוּא.&nbsp; וְכֵן כָּל כַּיּוֹצֶא בְּזֶה.&nbsp; [י] וּבְמַה יִוָּדַע שֶׁהַתִּלְתָּן זְרוּעָה לְמַאֲכַל אָדָם--בְּשֶׁהָיְתָה זְרוּעָה עֲרוּגוֹת עֲרוּגוֹת, וְעָשָׂה לָהּ גְּבוּל סָבִיב.</p>

<p><b>ב,ח</b>&nbsp;&nbsp;וְכֵן מְקוֹם הַגְּרָנוֹת שֶׁעָלוּ בּוֹ מִינִין הַרְבֵּה, אֵין מְחַיְּבִין אוֹתוֹ לַעְקֹר--שֶׁהֲרֵי הַדָּבָר יָדוּעַ, שְׁאֵינוּ רוֹצֶה שֶׁיִּצְמַח צֶמַח בִּמְקוֹם הַגְּרָנוֹת; וְאִם הֵסִיר מִקְצָתָן--אוֹמְרִין לוֹ עֲקֹר הַכֹּל חוּץ מִמִּין אֶחָד, שֶׁהֲרֵי גִּלָּה דַּעְתּוֹ שְׁהוּא רוֹצֶה בְּקִיּוּם הַשְּׁאָר.</p>

<p><b>ב,ט</b>&nbsp;&nbsp;[יא] אֵין נוֹטְעִין יְרָקוֹת בְּתוֹךְ סְדָן שֶׁלְּשִׁקְמָה, וְכַיּוֹצֶא בָּהּ.&nbsp; הַטּוֹמֵן אֲגֻדַּת לֶפֶת וּצְנוֹן וְכַיּוֹצֶא בָּהֶן תַּחַת הָאִילָן, אַפִלּוּ תַּחַת הַגֶּפֶן--אִם הָיוּ מִקְצַת הָעַלִּין מְגֻלִּין, אֵינוּ חוֹשֵׁשׁ:&nbsp; שֶׁהֲרֵי אֵינוּ רוֹצֶה בְּהַשְׁרָשָׁתָן.&nbsp; וְאִם אֵינָן אֲגֻדָּה, אוֹ שֶׁלֹּא הָיוּ הָעַלִּין מְגֻלִּין--חוֹשֵׁשׁ מִשּׁוֹם כִּלְאַיִם.</p>

<p><b>ב,י</b>&nbsp;&nbsp;[יב] שָׂדֶה שֶׁהָיְתָה זְרוּעָה, וְקָצַר הַזֶּרַע, וְנִשְׁאֲרוּ הָעִיקָרִין בָּאָרֶץ--אַף עַל פִּי שְׁאֵינָן מוֹצִיאִין צֶמַח אֵלָא אַחַר כַּמָּה שָׁנִים--לֹא יִהְיֶה זוֹרֵעַ בְּאוֹתָהּ שָׂדֶה מִין אַחֵר, עַד שֶׁיַּעְקֹר הָעִיקָרִין.</p>

<p><b>ב,יא</b>&nbsp;&nbsp;[יג] הָיְתָה שָׂדֵהוּ זְרוּעָה חִטִּים, וְנִמְלָךְ לְזָרְעָהּ שְׂעוֹרִים קֹדֶם שֶׁיִּצְמְחוּ הַחִטִּים--יַמְתִּין לָהּ עַד שֶׁיִּפָּסְדוּ הַחִטִּים וְיַתְלִיעוּ בָּאָרֶץ, כְּמוֹ שְׁלוֹשָׁה יָמִים אִם הָיְתָה שָׂדֵהוּ רָוָה; וְאַחַר כָּךְ יַהְפֹּךְ אוֹתָן בַּמַּחְרֵשָׁה, וְיִזְרַע הַמִּין הָאַחֵר.&nbsp; וְאֵינוּ צָרִיךְ לַהְפֹּךְ אֶת כֻּלָּהּ, עַד שֶׁלֹּא תִשָּׁאֵר חִטָּה שֶׁלֹּא נֶעְקְרָה--אֵלָא חוֹרֵשׁ אֶת הַשָּׂדֶה, כְּדֶרֶךְ שֶׁחוֹרְשִׁין אוֹתָהּ קֹדֶם הַמָּטָר כְּדֵי שֶׁתִּרְוֶה.</p>

<p><b>ב,יב</b>&nbsp;&nbsp;[יד] צָמְחוּ הַחִטִּים, וְאַחַר כָּךְ נִמְלַךְ לְזָרְעָהּ שְׂעוֹרִים--יַהְפֹּךְ וְאַחַר כָּךְ יִזְרַע; וְאִם הוֹרִיד בְּהֶמְתּוֹ לְתוֹכָהּ, וְקִרְסְמָה אֶת הַצּוֹמֵחַ--הֲרֵי זֶה מֻתָּר לִזְרֹעַ שָׁם מִין אַחֵר.</p>

<p><b>ב,יג</b>&nbsp;&nbsp;[טו] בְּאֶחָד בַּאֲדָר, מְשַׁמְּעִין עַל הַכִּלְאַיִם; וְכָל אָדָם יוֹצֶא לְגִנָּתוֹ וּלְשָׂדֵהוּ, וּמְנַקִּין אוֹתָן מִן הַכִּלְאַיִם.&nbsp; וּבַחֲמִשָּׁה עָשָׂר בּוֹ, יוֹצְאִים שְׁלוּחֵי בֵּית דִּין, וּמְסַבְּבִים לִבְדֹּק.&nbsp; [טז] בָּרִאשׁוֹנָה הָיוּ עוֹקְרִין וּמַשְׁלִיכִין, וְהָיוּ בַּעֲלֵי בָּתִּים שְׂמֵחִים שֶׁמְּנַקִּין לָהֶן שְׂדוֹתֵיהֶן.&nbsp; הִתְקִינוּ שֶׁיִּהְיוּ מַפְקִירִין אֶת כָּל הַשָּׂדֶה שֶׁמָּצְאוּ בָּהּ כִּלְאַיִם--וְהוּא שֶׁיִּמְצְאוּ בָּהּ מִין, אֶחָד מֵעֶשְׂרִים וְאַרְבָּעָה; אֲבָל פָּחוּת מִכָּאן, לֹא יִגְּעוּ בָּהּ.</p>

<p><b>ב,יד</b>&nbsp;&nbsp;[יז] וְחוֹזְרִין שְׁלוּחֵי בֵּית דִּין בְּחֻלּוֹ שֶׁלַּמּוֹעֵד הַפֶּסַח, לִרְאוֹת הָאָפִיל שֶׁיָּצָא.&nbsp; וְכִלְאַיִם שֶׁהֵנֵצוּ, אֵין מַמְתִּינִים לָהֶן אֵלָא יוֹצְאִין עֲלֵיהֶן מִיָּד; וּמַפְקִירִין אֶת כָּל הַשָּׂדֶה, אִם יֵשׁ בָּהּ אֶחָד מְעַשְּׂרִים וְאַרְבָּעָה.
<br>&nbsp;</p>

<h2>הִלְכּוֹת כִּלְאַיִם פֵּרֶק ג</h2>

<p><b>ג,א</b>&nbsp;&nbsp;יֵשׁ מִינִין בַּזְּרָעִים שֶׁיִּהְיֶה הַמִּין הָאֶחָד, נִפְרָד לְצוּרוֹת הַרְבֵּה, מִפְּנֵי שִׁנּוּי הַמְּקוֹמוֹת וְהָעֲבוֹדָה שֶׁעוֹבְדִין הָאָרֶץ, עַד שֶׁיֵּרָאֶה כִּשְׁנֵי מִינִין; וְאַף עַל פִּי שְׁאֵין דּוֹמִין זֶה לְזֶה, הוֹאִיל וְהֶן מִין אֶחָד, אֵינָן כִּלְאַיִם זֶה בְּזֶה.</p>

<p><b>ג,ב</b>&nbsp;&nbsp;וְיֵשׁ בַּזְּרָעִים שְׁנֵי מִינִין, שְׁהֶן דּוֹמִין זֶה לְזֶה וְצוּרַת שְׁנֵיהֶן קְרוֹבָה לִהְיוֹת צוּרָה אַחַת; וְאַף עַל פִּי כֵן הוֹאִיל וְהֶן שְׁנֵי מִינִין, הֲרֵי אֵלּוּ אֲסוּרִים זֶה עִם זֶה.</p>

<p><b>ג,ג</b>&nbsp;&nbsp;כֵּיצַד:&nbsp; הַחַזֶּרֶת עִם חַזֶּרֶת גַּלִּים, וְהָעֻלְשִׁין עִם עֻלְשֵׁי שָׂדֶה, וְהַכָּרִישִׁין עִם כָּרִישֵׁי שָׂדֶה, וְהַכֻּסְבַּר עִם כֻּסְבַּר הָרִים, וְהַחַרְדָּל עִם חַרְדָּל מִצְרִי, וְדַלַּעַת הַמִּצְרִית עִם הַדַּלַּעַת הָרְמוּצָה--אֵינָן כִּלְאַיִם זֶה בְּזֶה.</p>

<p><b>ג,ד</b>&nbsp;&nbsp;וְכֵן הַחִטִּים עִם הַזּוֹנִין, וְהַשְּׂעוֹרִים עִם שִׁבֹּלֶת שׁוּעָל, וְהַכֻּסְּמִין עִם הַשִּׁיפוֹן, וְהַפּוֹל עִם הַסָּפִיר, וְהַפֻּרְקְדָן עִם הַטֹּפַח, וּפוֹל הַלָּבָן עִם הַשְּׁעוֹעִית, וְהַקִּישׁוּת עִם הַמְּלָפְפוֹן, וְהַכַּרּוּב עִם הַתְּרֻבְתּוֹר, וְהַתְּרָדִין עִם הַלְּעוֹנִין--אֵינָן כִּלְאַיִם זֶה בְּזֶה.</p>

<p><b>ג,ה</b>&nbsp;&nbsp;אֲבָל הַצְּנוֹן עִם הַנְּפוֹס, וְהַחַרְדָּל עִם הַלַּפְסָן, וְדַלַּעַת יְוָנִית עִם דַּלַּעַת מִצְרִית אוֹ עִם דַּלַּעַת רְמוּצָה--אַף עַל פִּי שֶׁדּוֹמִים זֶה לְזֶה, הֲרֵי אֵלּוּ כִּלְאַיִם זֶה בְּזֶה.</p>

<p><b>ג,ו</b>&nbsp;&nbsp;[ד] וְכֵן בָּאִילָן--שְׁנֵי מִינִין שֶׁדּוֹמִין זֶה לְזֶה בָּעַלִּין אוֹ בַּפֵּרוֹת, הוֹאִיל וְהֶן שְׁנֵי מִינִין, הֲרֵי אֵלּוּ כִּלְאַיִם.&nbsp; כֵּיצַד:&nbsp; הַתַּפּוּחַ עִם הַחַזְרוּר, וְהַפַּרְסְקִין עִם הַשְּׁקֵדִים, וְהַשִּׁזְפִין עִם הָרִימִין--אַף עַל פִּי שֶׁדּוֹמִין זֶה לְזֶה, הֲרֵי הֶן כִּלְאַיִם זֶה בְּזֶה; אֲבָל הָאֲגַסִּים עִם הַקְּרֻסְטְמֵלִין, וְהַפָּרִישִׁים עִם הָעַזְרוּרִין--אֵינָן כִּלְאַיִם זֶה בְּזֶה.</p>

<p><b>ג,ז</b>&nbsp;&nbsp;[ה] וְכֵן יֵשׁ שָׁם זְרָעִים וְאִילָנוֹת אֲחֵרוֹת--אַף עַל פִּי שְׁהֶן שְׁנֵי מִינִין בְּטִבְעָן, הוֹאִיל וְעַלִּין שֶׁלְּזֶה דּוֹמֶה לְעַלִּין שֶׁלְּזֶה, אוֹ פְּרִי שֶׁלְּזֶה דּוֹמֶה לַפְּרִי שֶׁלְּזֶה דִּמְיוֹן גָּדוֹל עַד שֶׁיֵּרָאוּ כִּשְׁנֵי גְּוָנִים מִמִּין אֶחָד--לֹא חָשְׁשׁוּ לָהֶן לְכִלְאַיִם זֶה עִם זֶה, שְׁאֵין הוֹלְכין בַּכִּלְאַיִם אֵלָא אַחַר מַרְאִית הָעָיִן.</p>

<p><b>ג,ח</b>&nbsp;&nbsp;[ו] כֵּיצַד:&nbsp; הַלֶּפֶת עִם הַצְּנוֹן--אֵינָן כִּלְאַיִם זֶה בְּזֶה, מִפְּנֵי שֶׁפְּרִי שֶׁלְּזֶה דּוֹמֶה לַפְּרִי שֶׁלְּזֶה; וְהַלֶּפֶת עִם הַנְּפוֹס--אֵינָן כִּלְאַיִם זֶה בְּזֶה, מִפְּנֵי שֶׁהָעַלִּין דּוֹמִין לָעַלִּין.&nbsp; אֲבָל צְנוֹן עִם הַנְּפוֹס--אַף עַל פִּי שֶׁהָעַלִּין דּוֹמִין זֶה לְזֶה, וְהַפְּרִי דּוֹמֶה לַפְּרִי--הֲרֵי אֵלּוּ כִּלְאַיִם, הוֹאִיל וְטַעַם פְּרִי זֶה רָחוֹק מִטַּעַם פְּרִי זֶה בְּיוֹתֵר.&nbsp; וְכֵן כָּל כַּיּוֹצֶא בְּאֵלּוּ.</p>

<p><b>ג,ט</b>&nbsp;&nbsp;[ז] וְכַמָּה מַרְחִיקִין בֵּין שְׁנֵי מִינֵי זְרָעִים שְׁהֶן כִּלְאַיִם זֶה עִם זֶה:&nbsp; כְּדֵי שֶׁיִּהְיוּ נִרְאִין מֻבְדָּלִין זֶה מִזֶּה; אֲבָל אִם נִרְאִין שֶׁנִּזְרְעוּ בְּעִרְבּוּבְיָה, הֲרֵי זֶה אָסוּר.&nbsp; [ח] וְשֵׁעוּרִין רַבִּים יֵשׁ בַּהַרְחָקָה הַזֹּאת--הַכֹּל לְפִי גֹּדֶל הַשָּׂדֶה הַנִּזְרַעַת, וּלְפִי רֹחַב הָעַלִּין, וְשִׁלּוּחַ הַיּוֹנְקוֹת.</p>

<p><b>ג,י</b>&nbsp;&nbsp;[ט] כֵּיצַד:&nbsp; שָׂדֵהוּ שֶׁהָיְתָה זְרוּעָה מִין תְּבוּאָה, וּבִקַּשׁ לִזְרֹעַ בְּצִדָּהּ מִין תְּבוּאָה אַחֵר בְּשָׂדֶה אַחֶרֶת--מַרְחִיק בֵּינֵיהֶן בֵּית רֹבַע:&nbsp; וְהוּא כְּעֶשֶׂר אַמּוֹת וַחֲצִי אַמָּה עַל עֶשֶׂר אַמּוֹת וַחֲצִי אַמָּה מְרֻבָּע, בֵּין מִן הָאֶמְצָע בֵּין מִן הַצַּד.&nbsp; וְאִם לֹא הָיָה בֵּינֵיהֶן כַּשֵּׁעוּר הַזֶּה, אָסוּר; וְאֵינוּ לוֹקֶה, עַד שֶׁיִּהְיוּ קְרוֹבִין בְּתוֹךְ שִׁשָּׁה טְפָחִים.</p>

<p><b>ג,יא</b>&nbsp;&nbsp;[י] הָיְתָה שָׂדֵהוּ זְרוּעָה יָרָק, וּבִקַּשׁ לִזְרֹעַ בְּצִדָּהּ שְׂדֵה יָרָק אַחֵר, אַפִלּוּ דַּלַּעַת--מַרְחִיק בֵּין שְׁתֵּי הַשָּׂדוֹת שִׁשָּׁה טְפָחִים עַל שִׁשָּׁה טְפָחִים מְרֻבָּע, בֵּין מִן הָאֶמְצָע בֵּין מִן הַצַּד.&nbsp; וּפָחוּת מִשֵּׁעוּר זֶה, אָסוּר; וְאֵינוּ לוֹקֶה, עַד שֶׁיִּהְיוּ קְרוֹבִין בְּתוֹךְ טֶפַח.&nbsp; [יא] הָיְתָה אַחַת מִשְּׁתֵּי הַשָּׂדוֹת זְרוּעָה תְּבוּאָה, וְהַשְּׁנִיָּה שֶׁבְּצִדָּהּ יָרַק אוֹ דַּלַּעַת--מַרְחִיק בֵּינֵיהֶן בֵּית רֹבַע.</p>

<p><b>ג,יב</b>&nbsp;&nbsp;בַּמֶּה דְּבָרִים אֲמוּרִים שֶׁצָּרִיךְ לְהַרְחָקָה בַּשֵּׁעוּרִין הָאֵלּוּ, בֵּין שְׁתֵּי שָׂדוֹת; אֲבָל אִם הָיְתָה שָׂדֵהוּ זְרוּעָה יָרָק, וְרָצָה לִזְרֹעַ בְּצִדָּהּ שׁוּרָה שֶׁלְּיָרָק מִמִּין אַחֵר--דַּיּוֹ לַעֲשׂוֹת בֵּין הַשָּׂדֶה וּבֵין הַשּׁוּרָה תֶּלֶם אֶחָד, אָרְכּוֹ שִׁשָּׁה טְפָחִים בִּלְבָד וְרָחְבּוֹ כְּעָמְקוֹ.</p>

<p><b>ג,יג</b>&nbsp;&nbsp;הָיְתָה שָׂדֵהוּ זְרוּעָה תְּבוּאָה, וְרָצָה לִזְרֹעַ בְּתוֹכָהּ שׁוּרָה אַחַת שֶׁלְּיָרָק--אַפִלּוּ שׁוּרָה שֶׁלְּדַלּוּעִים, שֶׁהָעַלִּין שֶׁלָּהּ אֲרוּכִין וּמִסְתַּבְּכִין--מַרְחִיק בֵּינֵיהֶן שִׁשָּׁה טְפָחִים; וְאִם נִמְשְׁכוּ הָעַלִּין שֶׁלַּדַּלַּעַת וְנִכְנְסוּ לַתְּבוּאָה וְנִסְתַּבְּכוּ בָּהּ--יַעְקֹר מִן הַתְּבוּאָה שֶׁלִּפְנֵי הַדַּלַּעַת, עַד שֶׁלֹּא יִתְעָרְבוּ הָעַלִּין.</p>

<p><b>ג,יד</b>&nbsp;&nbsp;וְאֵין צָרִיךְ לוֹמַר שְׁאִם זָרַע שׁוּרָה מִמִּין זֶה, וְשׁוּרָה מִמִּין אַחֵר--שֶׁדַּיּוֹ לִהְיוֹת בֵּינֵיהֶן תֶּלֶם אֶחָד, כְּמוֹ שֶׁיִּתְבָּאַר.</p>

<p><b>ג,טו</b>&nbsp;&nbsp;[יד] הִרְחִיק בֵּין שְׁנֵי הַמִּינִין הַרְחָקָה הָרְאוּיָה לָהֶן, וְהָיָה מִין זֶה נוֹטֶה עַל גַּבֵּי מִין זֶה--בֵּין שֶׁנָּטָת תְּבוּאָה עַל הַתְּבוּאָה, אוֹ יָרָק עַל גַּבֵּי יָרָק, אוֹ יָרָק עַל הַתְּבוּאָה, אוֹ תְּבוּאָה עַל הַיָּרָק--הַכֹּל מֻתָּר, שֶׁהֲרֵי הִרְחִיק כַּשֵּׁעוּר:&nbsp; חוּץ מִדַּלַּעַת יְוָנִית, שְׁהִיא נִמְשֶׁכֶת הַרְבֵּה; לְפִיכָּךְ אִם נָטָת, יַעְקֹר מִלְּפָנֶיהָ כְּמוֹ שֶׁבֵּאַרְנוּ.</p>

<p><b>ג,טז</b>&nbsp;&nbsp;[טו] הָיָה בֵּין שְׁנֵי הַמִּינִים בּוּר, אוֹ נִיר, אוֹ גַּפָּה, אוֹ דֶּרֶךְ, אוֹ גָּדֵר שְׁהוּא גָּבוֹהַּ עֲשָׂרָה טְפָחִים, אוֹ חָרִיץ שְׁהוּא עָמוֹק עֲשָׂרָה טְפָחִים וְרָחֵב אַרְבָּעָה, אוֹ אִילָן שְׁהוּא מֵסֵךְ עַל הָאָרֶץ, אוֹ סֶלַע שְׁהוּא גָּבוֹהַּ עֲשָׂרָה וְרָחֵב אַרְבָּעָה--הֲרֵי זֶה מֻתָּר לִסְמֹךְ הַמִּין לְצַד אֶחָד מֵאֵלּוּ, וְהַמִּין הָאַחֵר לַצַּד הַשֵּׁנִי:&nbsp; הוֹאִיל וְאֶחָד מִכָּל אֵלּוּ מַבְדִּיל בֵּינֵיהֶן, הֲרֵי הֶן נִרְאִין מֻבְדָּלִין זֶה מִזֶּה.</p>

<p><b>ג,יז</b>&nbsp;&nbsp;[טז] בַּמֶּה דְּבָרִים אֲמוּרִים שֶׁצָּרִיךְ הַרְחָקָה אוֹ דָּבָר הַמַּבְדִּיל, בְּשֶׁזָּרַע בְּתוֹךְ שָׂדֵהוּ.&nbsp; אֲבָל אִם הָיְתָה שָׂדֵהוּ זְרוּעָה חִטִּים--מֻתָּר לַחֲבֵרוֹ לִזְרֹעַ בְּצִדָּהּ שְׂעוֹרִים, שֶׁנֶּאֱמָר "שָׂדְךָ לֹא-תִזְרַע כִּלְאָיִם" (ויקרא יט,יט):&nbsp; אֵין הָאִסּוּר אֵלָא שֶׁיִּזְרַע שָׁדֵהוּ כִּלְאַיִם, וְלֹא נֶאֱמָר הָאָרֶץ לֹא תִזָּרַע כִּלְאַיִם.&nbsp; וְלֹא עוֹד, אֵלָא אַפִלּוּ זָרַע בְּתוֹךְ שָׂדֵהוּ שְׂעוֹרִים סָמוּךְ לַחִטִּים, וּמָשַׁךְ זֶרַע הַשְּׂעוֹרִים עַד שֶׁסְּמָכוֹ לִשְׂדֵה חֲבֵרוֹ שְׁהִיא זְרוּעָה שְׂעוֹרִים--הֲרֵי זֶה מֻתָּר:&nbsp; מִפְּנֵי שֶׁנִּרְאוּ הַשְּׂעוֹרִים שֶׁבְּתוֹךְ שָׂדֵהוּ שְׁהֶן סוּף שְׂדֵה חֲבֵרוֹ.</p>

<p><b>ג,יח</b>&nbsp;&nbsp;[יז] הָיְתָה שָׂדֵהוּ זְרוּעָה חִטִּים, וּשְׂדֵה חֲבֵרוֹ בְּצִדָּהּ זְרוּעָה חִטִּים--מֻתָּר לוֹ לִזְרֹעַ תֶּלֶם שֶׁלְּפִשְׁתָּן אֶחָד בְּצַד חִטִּים שֶׁלּוֹ, סָמוּךְ לִשְׂדֵה חֲבֵרוֹ:&nbsp; שֶׁהָרוֹאֶה יוֹדֵעַ שְׁאֵין דֶּרֶךְ הָעָם לִזְרֹעַ תֶּלֶם אֶחָד שֶׁלְּפִשְׁתָּן; וְלֹא נִתְכַּוַּן זֶה אֵלָא לִבְדֹּק שָׂדֵהוּ אִם רְאוּיָה הִיא לְזֶרַע פִּשְׁתָּן אִם לֹא, וְנִמְצָא כְּזוֹרֵעַ לְהַשְׁחָתָה.&nbsp; לְפִיכָּךְ אָסוּר לִזְרֹעַ מִין אַחֵר בֵּין שְׁתֵּי שָׂדוֹת אֵלּוּ שְׁהֶן מִמִּין אֶחָד, עַד שֶׁיַּרְחִיק בְּתוֹךְ שֶׁלּוֹ.</p>

<p><b>ג,יט</b>&nbsp;&nbsp;[יח] הָיְתָה שָׂדֵהוּ וּשְׂדֵה חֲבֵרוֹ שֶׁבְּצִדָּהּ זְרוּעִין שְׁנֵי מִינֵי תְּבוּאָה--לֹא יִזְרַע בֵּינֵיהֶם חַרְדָּל וְחָרִיעַ, אַפִלּוּ תֶּלֶם אֶחָד:&nbsp; מִפְּנֵי שֶׁהָעָם זוֹרְעִים מֵאֵלּוּ תֶּלֶם אֶחָד.&nbsp; אֲבָל אִם הָיוּ שְׁתֵּי הַשָּׂדוֹת זְרוּעִין שְׁנֵי מִינֵי יְרָקוֹת, מֻתָּר לִזְרֹעַ בֵּינֵיהֶן חַרְדָּל אוֹ חָרִיעַ--שֶׁמֻּתָּר לְהַקִּיף חַרְדָּל אוֹ חָרִיעַ לְכָל מִין חוּץ מִן הַתְּבוּאָה, מִפְּנֵי שְׁאֵינָן מַזִּיקִין אוֹתָהּ.</p>

<p><b>ג,כ</b>&nbsp;&nbsp;וְכֵן אִם הָיְתָה זָוִית שֶׁלְּזֶרַע זֶה נוֹגַעַת בְּצֵלָע שֶׁלְּזֶרַע הָאַחֵר בְּתוֹךְ שָׂדֵהוּ--הֲרֵי זֶה מֻתָּר, מִפְּנֵי שְׁהֶן נִרְאִין מֻבְדָּלִין זֶה מִזֶּה.&nbsp; וְאֵין צָרִיךְ לוֹמַר אִם הָיְתָה זָוִית שֶׁלְּזֶרַע זֶה נוֹגַעַת בְּזָוִית שֶׁלְּזֶרַע הָאַחֵר--מִפְּנֵי שְׁהֶן נִרְאִין כְּסוֹף שָׂדֶה שֶׁנָּגַע בְּסוֹף שָׂדֶה, שְׁהוּא מֻתָּר בְּלֹא הַרְחָקָה וְלֹא הַבְדָּלָה כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת כִּלְאַיִם פֵּרֶק ד</h2>

<p><b>ד,א</b>&nbsp;&nbsp;מֻתָּר לִזְרֹעַ שְׁתֵּי שׁוּרוֹת זוֹ בְּצַד זוֹ שֶׁלְּקִשּׁוּאִין, וּשְׁתֵּי שׁוּרוֹת בְּצִדָּן שֶׁלְּדַלּוּעִין, וּשְׁתֵּי שׁוּרוֹת שֶׁלְּפוֹל הַמִּצְרִי, וְתֶלֶם בֵּין כָּל מִין וּמִין.&nbsp; אֲבָל לֹא יִזְרַע שׁוּרָה אַחַת שֶׁלְּקִשּׁוּאִין, וְשׁוּרָה אַחַת שֶׁלְּדַלּוּעִין, וְשׁוּרָה אַחַת שֶׁלְּפוֹל הַמִּצְרִי--אַף עַל פִּי שֶׁהַתֶּלֶם מַבְדִּיל בֵּין כָּל מִין וּמִין:&nbsp; מִפְּנֵי שֶׁמִּינִין אֵלּוּ עַלִּים שֶׁלָּהֶן אֲרוּכִין וְנִמְשָׁכִין וּמִסְתַּבְּכִין; וְאִם זְרָעָן שׁוּרָה בְּצַד שׁוּרָה, יִתְעָרַב הַכֹּל וְיֵרָאוּ כְּנִזְרָעִין בְּעִרְבּוּבְיָה.</p>

<p><b>ד,ב</b>&nbsp;&nbsp;הָיְתָה שָׂדֵהוּ זְרוּעָה מִין מִמִּינֵי יְרָקוֹת, וּבִקַּשׁ לִזְרֹעַ בְּתוֹכָהּ שׁוּרוֹת שׁוּרוֹת שֶׁלְּדַלּוּעִין--עוֹקֵר מִן הַיָּרָק מְקוֹם שֶׁזּוֹרֵעַ בּוֹ שׁוּרָה שֶׁלַּדַּלּוּעִין, וּמַבְדִּיל בֵּינָהּ וּבֵין הַיָּרָק בְּתֶלֶם, וּמַנִּיחַ מִן הַיָּרָק רֹחַב שְׁתֵּים עֶשְׂרֵה אַמָּה, וְעוֹשֶׂה שׁוּרָה שְׁנִיָּה שֶׁלַּדַּלּוּעִין, וּמַבְדִּיל בֵּינָהּ וּבֵין הַיָּרָק בְּתֶלֶם; וְכֵן עַד מְקוֹם שֶׁיִּרְצֶה, שֶׁנִּמְצָא בֵּין כָּל שְׁתֵי שׁוּרוֹת שֶׁלַּדַּלּוּעִין שְׁתֵּים עֶשְׂרֵה אַמָּה.&nbsp; אֲבָל פָּחוּת מִכָּאן, אָסוּר--מִפְּנֵי שֶׁהָעַלִּין מִסְתַּבְּכִין מִכָּאן וּמִכָּאן בַּיָּרָק שֶׁבֵּינֵיהֶם, וְנִרְאֶה הַכֹּל כְּאִלּוּ נִזְרַע בְּעִרְבּוּבְיָה.</p>

<p><b>ד,ג</b>&nbsp;&nbsp;הָיְתָה שׁוּרָה שֶׁלְּדַלַּעַת זְרוּעָה, אַפִלּוּ דַּלַּעַת יְחִידִית, וּבָא לִזְרֹעַ בְּצִדָּהּ תְּבוּאָה--מַרְחִיק בֵּית רֹבַע:&nbsp; שֶׁהֲרֵי נִמְשְׁכוּ עַלֶּיהָ, וְהִחְזִיקָה מָקוֹם גָּדוֹל.&nbsp; וְכָל דָּבָר שֶׁיִּהְיֶה בְּתוֹךְ בֵּית הָרֹבַע שֶׁמַּרְחִיקִין בֵּין שְׁנֵי הַמִּינִין עוֹלֶה מִן הַמִּדָּה, כְּגוֹן הַקֶּבֶר וְהַסֶּלַע וְכַיּוֹצֶא בָּהֶן.</p>

<p><b>ד,ד</b>&nbsp;&nbsp;הַתֶּלֶם אוֹ אַמַּת הַמַּיִם שְׁהֶן עֲמוּקִים טֶפַח--זוֹרְעִין לְתוֹכָן שְׁלוֹשָׁה מִינֵי זֵרְעוֹנִים, אֶחָד עַל שְׂפַת הַתֶּלֶם מִכָּאן וְאֶחָד מִכָּאן וְאֶחָד בָּאֶמְצָע.&nbsp; [ה] וּמֻתָּר לִנְטֹעַ שֵׁנִי מִינִין בְּתוֹךְ גֻּמָּה אַחַת, וְאַפִלּוּ קִישׁוּת וְדַלַּעַת--וְהוּא שֶׁיִּהְיֶה מִין זֶה נוֹטֶה מֵעַל שְׂפַת הַגֻּמָּה לְכָאן וְהַמִּין הָאַחֵר נוֹטֶה לַצַּד הַשֵּׁנִי, וְיֵרָאוּ נִבְדָּלִין זֶה מִזֶּה.&nbsp; וְכֵן אִם נָטַע אַרְבָּעָה מִינִין בְּתוֹךְ הַגֻּמָּה, וַהֲפָכָן לְאַרְבַּע רוּחוֹתֶיהָ--הֲרֵי זֶה מֻתָּר.</p>

<p><b>ד,ה</b>&nbsp;&nbsp;[ו] הָרוֹצֶה לִזְרֹעַ שָׂדֵהוּ מְשָׁר מְשָׁר מִכָּל מִין--מַרְחִיק בֵּין כָּל מְשָׁר וּמְשָׁר שְׁתֵי אַמּוֹת עַל שְׁתֵי אַמּוֹת, וּמֵצַר וְהוֹלֵךְ עַד שֶׁלֹּא יִשָּׁאֵר בֵּינֵיהֶן בְּסוֹף הַמְּשָׁר אֵלָא כָּל שְׁהוּא:&nbsp; שֶׁהֲרֵי הֶן נִרְאִין שֶׁלֹּא נִזְרְעוּ בְּעִרְבּוּבְיָה.</p>

<p><b>ד,ו</b>&nbsp;&nbsp;[ז] רָצָה לַעֲשׂוֹת שָׂדֵהוּ קָרַחַת קָרַחַת מִכָּל מִין--לֹא יַעֲשֶׂה בְּתוֹךְ כָּל בֵּית סְאָה יָתֵר עַל תֵּשַׁע קָרְחוֹת, כָּל קָרַחַת מֵהֶן בֵּית רֹבַע; וְנִמְצָא רִחוּק בֵּין כָּל קָרַחַת וְקָרַחַת, קָרוֹב לְעֶשֶׂר אַמּוֹת פָּחוּת רְבִיעַ--שֶׁכָּל בֵּית סְאָה חֲמִשִּׁים עַל חֲמִשִּׁים.&nbsp; [ח] וּמַה בֵּין הַמְּשָׁר לַקָּרַחַת, שֶׁהַמְּשָׁר אָרוּךְ וְהַקָּרַחַת מְרֻבַּעַת.</p>

<p><b>ד,ז</b>&nbsp;&nbsp;[ט] מִינֵי יְרָקוֹת שְׁאֵין דֶּרֶךְ בְּנֵי אָדָם לִזְרֹעַ מֵהֶם אֵלָא מְעַט מְעַט, כְּמוֹ שֶׁבֵּאַרְנוּ--מֻתָּר לִזְרֹעַ מֵהֶם אַפִלּוּ חֲמִשָּׁה מִינִין בְּתוֹךְ עֲרוּגָה אַחַת, שְׁהִיא שִׁשָּׁה טְפָחִים עַל שִׁשָּׁה טְפָחִים:&nbsp; וְהוּא שֶׁיִּזְרַע אַרְבָּעָה מִינִין בְּאַרְבַּע רוּחוֹת עֲרוּגָה, וְאֶחָד בָּאֶמְצָע, וְיַרְחִיק בֵּין כָּל מִין וּמִין כְּמוֹ טֶפַח וּמֶחְצָה, כְּדֵי שֶׁלֹּא יִינְקוּ זֶה מִזֶּה.&nbsp; אֲבָל יוֹתֵר עַל חֲמִשָּׁה מִינִין, לֹא יִזְרַע וְאַף עַל פִּי שֶׁמַּרְחִיק בֵּינֵיהֶם--לְפִי שֶׁמִּינִין הַרְבֵּה בַּעֲרוּגָה כְּזוֹ, הֲרֵי הֶן כִּנְטוּעִין בְּעִרְבּוּבְיָה.</p>

<p><b>ד,ח</b>&nbsp;&nbsp;[י] בַּמֶּה דְּבָרִים אֲמוּרִים, בַּעֲרוּגָה שְׁהִיא בְּחֻרְבָה וְאֵין שָׁם זֶרַע חוּצָה לָהּ.&nbsp; אֲבָל עֲרוּגָה בֵּין עֲרוּגוֹת, אָסוּר לִזְרֹעַ בָּהּ חֲמִשָּׁה מִינִין:&nbsp; שְׁאִם יִזְרַע בְּכָל רוּחַ מֵעֲרוּגָה זוֹ, וּבְכָל רוּחַ מֵעֲרוּגוֹת שֶׁסְּבִיבוֹתֶיהָ--יֵרָאֶה הַכֹּל כִּמְעֹרָב.&nbsp; וְאִם הִטָּה עַלִּין שֶׁבַּעֲרוּגָה זוֹ לְכָאן, וְעַלִּין שֶׁבַּעֲרוּגָה שֶׁבְּצִדָּהּ מִכָּאן, עַד שֶׁיֵּרָאוּ מֻבְדָּלִים--מֻתָּר; וְכֵן אִם עָשָׂה תֶּלֶם בֵּין כָּל עֲרוּגָה לַעֲרוּגָה, מֻתָּר.</p>

<p><b>ד,ט</b>&nbsp;&nbsp;[יא] וְאָסוּר לִזְרֹעַ חוּץ לַעֲרוּגָה בְּלֹא תֶּלֶם וּבְלֹא נְטִיָּה, וְאַפִלּוּ כְּנֶגֶד הַקְּרָנוֹת שֶׁלַּעֲרוּגָה שְׁאֵין בָּהֶן זֶרַע:&nbsp; גְּזֵרָה--שֶׁמֶּא יִזְרַע אַרְבַּעַת הַמִּינִין בְּאַרְבַּע זָוִיּוֹת עֲרוּגָה, וְיִזְרַע מִינִין אֲחֵרִים חוּצָה לָהּ כְּנֶגֶד הַזָּוִיּוֹת, וְנִמְצָא הַכֹּל מְעֹרָב.</p>

<p><b>ד,י</b>&nbsp;&nbsp;[יב] הָיְתָה הָעֲרוּגָה שִׁשָּׁה עַל שִׁשָּׁה, וְהָיָה לָהּ גְּבוּל טֶפַח סָבִיב--מֻתָּר לִזְרֹעַ בָּהּ וְאַפִלּוּ שְׁמוֹנָה עָשָׂר מִין:&nbsp; שְׁלוֹשָׁה עַל כָּל גְּבוּל וּגְבוּל, וְשִׁשָּׁה בָּאֶמְצָע; וְיַרְחִיק בֵּין כָּל מִין וּמִין טֶפַח וּמֶחְצָה.&nbsp; וְלֹא יִזְרַע רֹאשׁ הַלֶּפֶת בְּתוֹךְ הַגְּבוּל, שֶׁמֶּא יְמַלְּאֵהוּ.&nbsp; יָתֵר עַל זֶה, לֹא יִזְרַע.</p>

<p><b>ד,יא</b>&nbsp;&nbsp;[יג] וְאָסוּר לִזְרֹעַ בַּעֲרוּגָה מִינֵי זְרָעִים כְּעִנְיָן זֶה, מִפְּנֵי שְׁהֶן נִרְאִין כִּלְאַיִם; אֲבָל מִינֵי יְרָקוֹת--הוֹאִיל וְאֵין דֶּרֶךְ בְּנֵי אָדָם לִזְרֹעַ מֵהֶן אֵלָא מְעַט מְעַט, הֲרֵי זֶה מֻתָּר כְּמוֹ שֶׁבֵּאַרְנוּ.</p>

<p><b>ד,יב</b>&nbsp;&nbsp;[יד] גְּבוּל שֶׁהָיָה גָּבוֹהַּ טֶפַח, וְזָרְעוּ בּוֹ מִינִין הַרְבֵּה כְּמוֹ שֶׁבֵּאַרְנוּ, וְנִתְמַעַט מִטֶּפַח מֵאַחַר שֶׁנִּזְרַע בּוֹ--כָּשֵׁר, שֶׁהָיָה כָּשֵׁר מִתְּחִלָּתוֹ.</p>

<p><b>ד,יג</b>&nbsp;&nbsp;[טו] הָרוֹצֶה לְמַלֹּאות כָּל גִּנָּתוֹ מִינֵי יָרָק רַבִּים, וְלֹא יַרְחִיק בֵּינֵיהֶם--עוֹשֶׂה הַגִּנָּה כֻּלָּהּ עֲרוּגוֹת עֲרוּגוֹת מְרֻבָּעוֹת, אַפִלּוּ שִׁשָּׁה עַל שִׁשָּׁה, וְעוֹשֶׂה בְּכָל עֲרוּגָה חֲמִשָּׁה עִגּוּלִין, אַרְבָּעָה בְּאַרְבַּע רוּחוֹתֶיהָ וְאֶחָד בָּאֶמְצָע; וְזוֹרֵעַ מִין בְּכָל עִגּוּל, וְזוֹרֵעַ אַרְבָּעָה מִינִים אֲחֵרִים בְּאַרְבַּע קַרְנוֹת עֲרוּגָה:&nbsp; נִמְצְאוּ תִּשְׁעָה מִינִין בְּכָל עֲרוּגָה, וְהֶן נִרְאִין מֻבְדָּלִין זֶה מִזֶּה; וְאֵינוּ מַפְסִיד אֵלָא מַה שֶׁבֵּין הָעִגּוּלִין בִּלְבָד--שְׁהוּא מַנִּיחוֹ חָרֵב כְּדֵי שֶׁיֵּרָאוּ הָעִגּוּלִין מֻבְדָּלִין מִן הַקְּרָנוֹת, וּמֻבְדָּלִין זֶה מִזֶּה.</p>

<p><b>ד,יד</b>&nbsp;&nbsp;וְאִם רָצָה שֶׁלֹּא יַפְסִיד כְּלוּם--אִם הָיוּ הָעִגּוּלִין זְרוּעִין שְׁתִי, זוֹרֵעַ מַה שֶׁבֵּינֵיהֶן עֵרֶב; וְאִם הָיוּ זְרוּעִין עֵרֶב, זוֹרֵעַ מַה שֶׁבֵּינֵיהֶן שְׁתִי:&nbsp; כְּדֵי שֶׁיֵּרָאוּ מֻבְדָּלִין.</p>

<p><b>ד,טו</b>&nbsp;&nbsp;[טז] מִכָּל אֵלּוּ הַדְּבָרִים נִתְבָּאַר לָךְ, שֶׁבִּזְמָן שֶׁיֵּשׁ בֵּין שְׁנֵי הַמִּינִין הַרְחָקָה הָרְאוּיָה לָהֶם כְּדֵי שֶׁלֹּא יִינְקוּ זֶה מִזֶּה--אֵין חוֹשְׁשִׁין לְמַרְאִית הָעַיִן, כְּמוֹ שֶׁבֵּאַרְנוּ; וּבִזְמָן שֶׁיֵּרָאוּ מֻבְדָּלִים זֶה מִזֶּה--אֵין חוֹשְׁשִׁין לִינִיקָתוֹ, אַפִלּוּ הֶן זֶה בְּצַד זֶה כְּמוֹ שֶׁיִּתְבָּאַר עַתָּה.
<br>&nbsp;</p>

<h2>הִלְכּוֹת כִּלְאַיִם פֵּרֶק ה</h2>

<p><b>ה,א</b>&nbsp;&nbsp;הַזּוֹרֵעַ שְׁנֵי מִינֵי תְּבוּאָה אוֹ שְׁנֵי מִינֵי יְרָקוֹת, עִם זֶרַע הַכֶּרֶם--הֲרֵי זֶה לוֹקֶה שְׁתַּיִם:&nbsp; אַחַת מִשּׁוֹם "שָׂדְךָ לֹא-תִזְרַע כִּלְאָיִם" (ויקרא יט,יט), וְאַחַת מִשּׁוֹם "לֹא-תִזְרַע כַּרְמְךָ, כִּלְאָיִם" (דברים כב,ט).&nbsp; [ב] וְאֵינוּ לוֹקֶה מִשּׁוֹם זוֹרֵעַ כִּלְאֵי הַכֶּרֶם, עַד שֶׁיִּזְרַע בְּאֶרֶץ יִשְׂרָאֵל חִטָּה וּשְׂעוֹרָה וְחַרְצָן בְּמַפֹּלֶת יָד; וְכֵן אִם חִפָּה אוֹתָם בֶּעָפָר, לוֹקֶה.</p>

<p><b>ה,ב</b>&nbsp;&nbsp;וְכֵן אִם זָרַע שֵׁנִי מִינֵי יָרָק וְחַרְצָן, אוֹ זֶרַע אֶחָד יָרָק וְזֶרַע אֶחָד מִין תְּבוּאָה וְחַרְצָן, בְּמַפֹּלֶת יָד--הֲרֵי זֶה לוֹקֶה.&nbsp; [ג] וְאֵינוּ חַיָּב מִן הַתּוֹרָה אֵלָא עַל קַנְבַּס, וּפוֹל, וְכַיּוֹצֶא בָּהֶן מִזְּרָעִים שֶׁנִּגְמָרִים עִם גְּמָר תְּבוּאַת הַכֶּרֶם; אֲבָל שְׁאָר הַזְּרָעִים, אֲסוּרִים מִדִּבְרֵיהֶם.</p>

<p><b>ה,ג</b>&nbsp;&nbsp;וְכֵן אָסוּר מִדִּבְרֵיהֶם לִזְרֹעַ כִּלְאֵי הַכֶּרֶם, בְּחוּצָה לָאָרֶץ.&nbsp; [ד] וְלָמָּה אָסְרוּ לִזְרֹעַ כִּלְאֵי הַכֶּרֶם בְּחוּצָה לָאָרֶץ, וְלֹא אָסְרוּ כִּלְאֵי זְרָעִים:&nbsp; מִפְּנֵי שֶׁכִּלְאֵי הַכֶּרֶם חֲמוּרִין הֶם--שְׁאִם נִזְרְעוּ בְּאֶרֶץ יִשְׂרָאֵל, הֲרֵי הֶן אֲסוּרִין בַּהֲנָיָה; וְכֵיוָן שְׁהֶן אֲסוּרִין בַּהֲנָיָה בָּאָרֶץ, אָסְרוּ לְזָרְעָן בְּחוּצָה לָאָרֶץ.&nbsp; [ה] וְאֵין עוֹדְרִין עִם הַגּוֹי בַּכִּלְאַיִם, אֲבָל עוֹקְרִין עִמּוֹ כְּדֵי לְמַעַט הַתִּפְלָה.</p>

<p><b>ה,ד</b>&nbsp;&nbsp;[ו] אֵין אָסוּר מִשּׁוֹם כִּלְאֵי הַכֶּרֶם, אֵלָא מִינֵי תְּבוּאָה וּמִינֵי יְרָקוֹת בִּלְבָד.&nbsp; אֲבָל שְׁאָר מִינֵי זְרָעִים, מֻתָּר לְזָרְעָן בַּכֶּרֶם; וְאֵין צָרִיךְ לוֹמַר, שְׁאָר אִילָנוֹת.</p>

<p><b>ה,ה</b>&nbsp;&nbsp;[ז] אָסוּר לִזְרֹעַ יְרָקוֹת אוֹ תְּבוּאָה בְּצַד הַגְּפָנִים, אוֹ לִטַּע גֶּפֶן בְּצַד הַיָּרָק אוֹ תְּבוּאָה.&nbsp; וְאִם עָשָׂה כֵּן--אַף עַל פִּי שְׁאֵינוּ לוֹקֶה, הֲרֵי זֶה קִדַּשׁ; וְנֶאְסְרוּ שְׁנֵיהֶם בַּהֲנָיָה--הַיָּרָק אוֹ הַתְּבוּאָה, וְהַגְּפָנִים.&nbsp; וְשׂוֹרְפִין אֶת שְׁתֵּיהֶן, שֶׁנֶּאֱמָר "פֶּן-תִּקְדַּשׁ, הַמְלֵאָה הַזֶּרַע" (דברים כב,ט); וְאַפִלּוּ הַקַּשׁ שֶׁלַּתְּבוּאָה, וְהָעֵצִים שֶׁלַּגְּפָנִים הָאֵלּוּ--אֲסוּרִין בַּהֲנָיָה, וְשׂוֹרְפִין אוֹתָם.&nbsp; וְלֹא יַסִּיק בָּהֶן תַּנּוּר וְכִירַיִם, וְלֹא יְבַשַּׁל בָּהֶם בְּשָׁעַת שְׂרֵפָתָן.</p>

<p><b>ה,ו</b>&nbsp;&nbsp;[ח] אֶחָד הַנּוֹטֵעַ, וְאֶחָד הַמְּקַיֵּם כְּגוֹן שֶׁרָאָה כִּלְאַיִם צָמְחוּ בְּכַרְמוֹ וְהִנִּיחָם--הֲרֵי זֶה קִדַּשׁ.&nbsp; וְאֵין אָדָם מְקַדֵּשׁ, דָּבָר שְׁאֵינוּ שֶׁלּוֹ; לְפִיכָּךְ הַמְּסַכֵּךְ גַּפְנוֹ עַל גַּבֵּי תְּבוּאָתוֹ שֶׁלַּחֲבֵרוֹ--קִדַּשׁ גַּפְנוֹ, וְלֹא נִתְקַדְּשָׁה הַתְּבוּאָה.&nbsp; סִכַּךְ גֶּפֶן חֲבֵרוֹ עַל תְּבוּאָתוֹ--קִדַּשׁ תְּבוּאָתוֹ, וְלֹא קִדַּשׁ גֶּפֶן חֲבֵרוֹ; סִכַּךְ גֶּפֶן חֲבֵרוֹ עַל תְּבוּאַת חֲבֵרוֹ, לֹא קִדַּשׁ אֶחָד מֵהֶן.&nbsp; וּמִפְּנֵי זֶה, הַזּוֹרֵעַ כַּרְמוֹ בַּשְּׁבִיעִית--לֹא קִדַּשׁ.</p>

<p><b>ה,ז</b>&nbsp;&nbsp;[ט] הָרוֹאֶה כִּלְאַיִם בְּכֶרֶם חֲבֵרוֹ, וְקִיְּמוֹ--הֲרֵי זֶה הָרוֹאֶה, אָסוּר בַּהֲנָיָתָן; וְכָל אָדָם, מֻתָּרִין בָּהֶן.&nbsp; וְאִלּוּ קִיְּמָן בַּעַל הַכֶּרֶם--הָיָה מְקַדֵּשׁ אוֹתָן לְכָל אָדָם, כְּמוֹ שֶׁבֵּאַרְנוּ.</p>

<p><b>ה,ח</b>&nbsp;&nbsp;[י] הָאַנָּס שֶׁזָּרַע כִּלְאַיִם בְּכֶרֶם חֲבֵרוֹ--אִם נִשְׁתַּקְּעוּ הַבְּעָלִים, אַף עַל פִּי שֶׁלֹּא נִתְיָאֲשׁוּ--הֲרֵי זֶה קִדַּשׁ מִן הַתּוֹרָה; וְאִם לֹא נִשְׁתַּקְּעוּ הַבְּעָלִים, אַף עַל פִּי שֶׁנִּתְיָאֲשׁוּ--אֵינוּ מְקַדֵּשׁ אֵלָא מִדִּבְרֵי סוֹפְרִים.</p>

<p><b>ה,ט</b>&nbsp;&nbsp;[יא] הָרוּחַ שֶׁעָקְרָה פְּאֵרוֹת הַגֶּפֶן, וְשָׁלְחָה אוֹתָן עַל הַתְּבוּאָה--יִגְרֹר אוֹתָן מִיָּד; וְאִם אֵרְעוֹ אֹנֶס, וְלֹא סִלְּקָן--הֲרֵי אֵלּוּ מֻתָּרִין, וְלֹא נִתְקַדְּשׁוּ.</p>

<p><b>ה,י</b>&nbsp;&nbsp;[יב] אַנָּס שֶׁזָּרַע הַכֶּרֶם--כְּשֶׁיֵּצֵא הָאַנָּס--יִקְצֹר הַזֶּרַע מִיָּד, וְאַפִלּוּ בְּחֻלּוֹ שֶׁלַּמּוֹעֵד.&nbsp; וְאִם לֹא מָצָא פּוֹעֲלִים, יוֹסִיף לָהֶן עַד שְׁלִישׁ בִּשְׂכָרָן; בִּקְּשׁוּ מִמֶּנּוּ יוֹתֵר מִכָּאן, עַד שֶׁלֹּא מָצָא פּוֹעֲלִים--הֲרֵי זֶה מְבַקֵּשׁ בְּנַחַת וְקוֹצֵר.&nbsp; וְאִם נִשְׁתָּהָה הַזֶּרַע עַד שֶׁהִגִּיעַ לָעוֹנַת שֶׁיִּקְדַּשׁ--הֲרֵי זֶה יִקְדַּשׁ, וְיֵאָסְרוּ שְׁנֵיהֶם.</p>

<p><b>ה,יא</b>&nbsp;&nbsp;[יג] מֵאֵימָתַי תְּבוּאָה אוֹ יָרָק מִתְקַדְּשִׁין, מִשֶּׁיַּשְׁרִישׁוּ; עֲנָבִים, מִשֶּׁיֵּעָשׂוּ כְּפוֹל הַלָּבָן:&nbsp; שֶׁנֶּאֱמָר "הַמְלֵאָה הַזֶּרַע אֲשֶׁר תִּזְרָע, וּתְבוּאַת, הַכָּרֶם" (דברים כב,ט)--עַד שֶׁיַּזְרִיעַ זֶה, וְיִהְיֶה זֶה תְּבוּאָה; אֲבָל תְּבוּאָה שֶׁיָּבְשָׁה כָּל צָרְכָּהּ, וַעֲנָבִים שֶׁבָּשְׁלוּ כָּל צָרְכָּן--אֵינָן מִתְקַדְּשׁוֹת.</p>

<p><b>ה,יב</b>&nbsp;&nbsp;כֵּיצַד:&nbsp; תְּבוּאָה שֶׁיָּבְשָׁה כָּל צָרְכָּהּ, וּבָא וְנָטַע גֶּפֶן בְּתוֹכָהּ, וְכֵן עֲנָבִים שֶׁבָּשְׁלוּ כָּל צָרְכָּן, וְזָרַע תְּבוּאָה אוֹ יָרָק בְּצִדָּן--אַף עַל פִּי שֶׁזֶּה אָסוּר, אֵינָן מִתְקַדְּשׁוֹת.</p>

<p><b>ה,יג</b>&nbsp;&nbsp;[יד] כֶּרֶם שֶׁלֹּא הִגִּיעוּ עֲנָבָיו לִהְיוֹת כְּפוֹל הַלָּבָן, אֵלָא עֲדַיִן הֶן בֹּסֶר, וְזָרַע בְּתוֹכוֹ יָרָק אוֹ תְּבוּאָה, וְהִשְׁרִישׁוּ--הֲרֵי זֶה לֹא קִדַּשׁ.&nbsp; וְאַף עַל פִּי כֵן קוֹנְסִין אוֹתוֹ, וְאוֹסְרִין אֶת הַזֶּרַע; אֲבָל הַבֹּסֶר, מֻתָּר.&nbsp; וְאִם עָקַר הַזֶּרַע קֹדֶם שֶׁיֵּעָשׂוּ הָעֲנָבִים כְּפוֹל הַלָּבָן, הֲרֵי הוּא מֻתָּר בַּהֲנָיָה.&nbsp; מִקְצָתָן נַעֲשׂוּ כְּפוֹל הַלָּבָן, וּמִקְצָתָן לֹא נַעֲשׂוּ--אֶת שֶׁנַּעֲשׂוּ, נִתְקַדְּשׁוּ; וְשֶׁלֹּא נַעֲשׂוּ, מֻתָּרִין.</p>

<p><b>ה,יד</b>&nbsp;&nbsp;[טו] עֲנָבִים שֶׁנַּעֲשׂוּ כְּפוֹל הַלָּבָן, וְזָרַע בְּצִדָּן תְּבוּאָה אוֹ מִינֵי יְרָקוֹת, וְלִקַּט הַזֶּרַע קֹדֶם שֶׁיַּשְׁרִישׁ--הֲרֵי זֶה מֻתָּר בַּהֲנָיָה; וְאִם הִשְׁרִישׁ, אָסוּר.</p>

<p><b>ה,טו</b>&nbsp;&nbsp;[טז] גֶּפֶן שֶׁיָּבְשׁוּ הָעַלִּין שֶׁלָּהּ, וְנָפְלוּ כְּדֶרֶךְ שֶׁתִּיבַשׁ הַגֶּפֶן בִּימֵי הַקֹּר--אָסוּר לִזְרֹעַ בְּצִדָּהּ יָרָק אוֹ תְּבוּאָה; וְאִם זָרַע, לֹא קִדַּשׁ.&nbsp; וְכֵן הַזּוֹרֵעַ בַּעֲצִיץ שְׁאֵינוּ נָקוּב, הַמֻּנָּח בַּכֶּרֶם--לֹא קִדַּשׁ; וּמַכִּין אוֹתוֹ מַכַּת מַרְדּוּת.&nbsp; אֲבָל עֲצִיץ נָקוּב, הֲרֵי הוּא כָּאָרֶץ.</p>

<p><b>ה,טז</b>&nbsp;&nbsp;[יז] הָיָה עוֹבֵר בַּכֶּרֶם וְנָפְלוּ מִמֶּנּוּ זְרָעִים, אוֹ שֶׁיָּצְאוּ מִן הַזְּבָלִים אוֹ עִם הַמַּיִם, אוֹ שֶׁהָיָה זוֹרֵעַ אוֹ זוֹרֶה בִּשְׂדֵה לָבָן וְסִעֲרַתּוּ הָרוּחַ לַאֲחוֹרָיו וְנָפְלוּ הַזְּרָעִים בַּכֶּרֶם, וְצָמְחוּ--הֲרֵי זֶה לֹא נִתְקַדַּשׁ:&nbsp; שֶׁנֶּאֱמָר "אֲשֶׁר תִּזְרָע" (דברים כב,ט), וְזֶה לֹא זָרַע.&nbsp; וְחַיָּב לַעְקֹר, כְּשֶׁיִּרְאֶה; וְאִם קִיְּמָן, הֲרֵי זֶה קִדַּשׁ.</p>

<p><b>ה,יז</b>&nbsp;&nbsp;סִעֲרַתּוּ הָרוּחַ לְפָנָיו, וְרָאָה הַזְּרָעִים שֶׁנָּפְלוּ לַכֶּרֶם--הֲרֵי זֶה כְּזוֹרֵעַ.&nbsp; וְכֵיצַד יַעֲשֶׂה:&nbsp; אִם צָמְחוּ הָעֲשָׂבִים--יַהְפֹּךְ אוֹתָם בַּמַּחְרֵשָׁה, וְדַיּוֹ.&nbsp; וְאִם מְצָאָן שֶׁנַּעֲשׂוּ אָבִיב--יְנַפַּץ אוֹתוֹ אָבִיב כְּדֵי לְהַשְׁחִיתוֹ, שֶׁהַכֹּל אָסוּר בַּהֲנָיָה; וְאִם מָצְאָה שֶׁנַּעֲשָׂת דָּגָן, הֲרֵי זוֹ תִּשָּׂרֵף.&nbsp; וְאִם רָאָה אוֹתָן, וְקִיְּמָן--הֲרֵי אֵלּוּ יִשָּׂרְפוּ עִם הַגְּפָנִים הַסְּמוּכוֹת לָהֶן.</p>

<p><b>ה,יח</b>&nbsp;&nbsp;הָרוֹאֶה בַּכֶּרֶם עֵשֶׂב שְׁאֵין דֶּרֶךְ בְּנֵי אָדָם לְזָרְעוֹ--אַף עַל פִּי שְׁהוּא רוֹצֶה בְּקִיּוּמוֹ לַבְּהֵמָה אוֹ לִרְפוּאָה, הֲרֵי זֶה לֹא קִדַּשׁ:&nbsp; עַד שֶׁיְּקַיַּם דָּבָר שֶׁכָּמוֹהוּ מְקַיְּמִין, רֹב הָעָם בְּאוֹתוֹ מָקוֹם.&nbsp; כֵּיצַד:&nbsp; הַמְּקַיֵּם קוֹצִים בַּכֶּרֶם בַּעֲרָב, שֶׁרוֹצִים בַּקּוֹצִים לִגְמַלֵּיהֶם--הֲרֵי זֶה קִדַּשׁ.</p>

<p><b>ה,יט</b>&nbsp;&nbsp;הָאִירוּס וְהַקִּיסוּס וְשׁוֹשַׁנַּת הַמֶּלֶךְ וּשְׁאָר כָּל מִינֵי זְרָעִים, אֵינָן כִּלְאַיִם בַּכֶּרֶם; וְהַקַּנְבַּס וְהַקִּנְרַס וְצֶמֶר גֶּפֶן, הֲרֵי הֶן כִּשְׁאָר מִינֵי יְרָקוֹת וּמְקַדְּשִׁים בַּכֶּרֶם.&nbsp; וְכֵן כָּל מִינֵי דְּשָׁאִים שֶׁעוֹלִין מֵאֵלֵיהֶן בַּשָּׂדֶה, הֲרֵי הֶן מְקַדְּשִׁין בַּכֶּרֶם.&nbsp; וּפוֹל הַמִּצְרִי, מִין זְרָעִים וְאֵינוּ מְקַדֵּשׁ.</p>

<p><b>ה,כ</b>&nbsp;&nbsp;הַקָּנִים וְהַוֶּרֶד וְהָאַטְדִין--מִינֵי אִילָן, וְאֵינָן כִּלְאַיִם בַּכֶּרֶם.&nbsp; [כ] זֶה הַכְּלָל--כָּל הַמּוֹצִיא עַלִּין מֵעִיקָרוֹ, הֲרֵי זֶה יָרָק; וְכָל שְׁאֵינוּ מוֹצִיא עַלִּין מֵעִיקָרוֹ, הֲרֵי זֶה אִילָן.&nbsp; וְהַצֶּלֶף, אִילָן לְכָל דָּבָר.</p>

<p><b>ה,כא</b>&nbsp;&nbsp;הָרוֹאֶה יָרָק בַּכֶּרֶם וְאָמַר, כְּשֶׁאַגִּיעַ לוֹ אֲלַקְּטֶנּוּ--מֻתָּר; הִגִּיעַ לוֹ, וְעָבַר מֵעָלָיו וְאָמַר, כְּשֶׁאֶחְזֹר לוֹ אֲלַקְּטֶנּוּ--אִם שָׁהָה עַד שֶׁהוֹסִיף אֶחָד מִמָּאתַיִם, הֲרֵי זֶה קִדַּשׁ.</p>

<p><b>ה,כב</b>&nbsp;&nbsp;וְכֵיצַד מְשַׁעֲרִין שֵׁעוּר זֶה:&nbsp; רוֹאִין אִם נֶחְתַּךְ יָרָק זֶה אוֹ מִין תְּבוּאָה זֶה מִן הָאָרֶץ, בְּכַמָּה זְמָן יִיבַשׁ--הַגַּע עַצְמָךְ שֶׁיִּיבַשׁ עַד שֶׁלֹּא תִשָּׁאֵר בּוֹ לֵחָה, בְּמֵאָה שָׁעָה.&nbsp; אִם נִשְׁתָּהָה בָּאָרֶץ מִשֶּׁהִגִּיעַ לוֹ חֲצִי שָׁעָה, הֲרֵי הוֹסִיף בְּמָאתַיִם וְאָסוּר; וְאִם נִשְׁתָּהָה פָּחוּת מֵחֲצִי שָׁעָה, מֻתָּר.</p>

<p><b>ה,כג</b>&nbsp;&nbsp;אָסוּר לַעֲבֹר בַּעֲצִיץ נָקוּב שֶׁזָּרוּעַ בּוֹ יָרָק, בְּתוֹךְ הַכֶּרֶם; וְאִם הִנִּיחוֹ תַּחַת הַגֶּפֶן, וְנִשְׁתָּהָה שָׁם בָּאָרֶץ כְּדֵי לְהוֹסִיף אֶחָד מִמָּאתַיִם--הֲרֵי זֶה קִדַּשׁ.</p>

<p><b>ה,כד</b>&nbsp;&nbsp;בָּצֵל שֶׁנְּטָעוֹ בַּכֶּרֶם, וְאַחַר כָּךְ נֶעְקַר הַכֶּרֶם, וְאַחַר כָּךְ צָמְחוּ הַבְּצָלִים מִן הָעִיקָר הַנָּטוּעַ--אַף עַל פִּי שֶׁרַבּוּ הַגִּדּוּלִים עַל עִיקָרוֹ בְּמָאתַיִם, הֲרֵי אוֹתוֹ הָעִיקָר בְּאִסּוּרוֹ:&nbsp; שְׁאֵין גִּדּוּלֵי הֶתֵּר, מַעֲלִין אֶת הָעִיקָר הָאָסוּר.
<br>&nbsp;</p>

<h2>הִלְכּוֹת כִּלְאַיִם פֵּרֶק ו</h2>

<p><b>ו,א</b>&nbsp;&nbsp;הַזּוֹרֵעַ יָרָק אוֹ תְּבוּאָה בַּכֶּרֶם, אוֹ הַמְּקַיְּמוֹ עַד שֶׁהוֹסִיף בְּמָאתַיִם--הֲרֵי זֶה מְקַדֵּשׁ מִן הַגְּפָנִים שֶׁסְּבִיבוֹתָיו שֵׁשׁ עֶשְׂרֵה אַמָּה לְכָל רוּחַ, עֲגוּלוֹת וְלֹא מְרֻבָּעוֹת; וְרוֹאִין כָּל הָעִגּוּל שֶׁרָחְבּוֹ שְׁתַּיִם וּשְׁלוֹשִׁים אַמָּה, כְּאִלּוּ הוּא כֻּלּוֹ מָלֵא יָרָק--וְכָל גֶּפֶן שֶׁתִּהְיֶה בְּתוֹךְ כָּל עִגּוּל זֶה, נִתְקַדְּשָׁה עִם הַיָּרָק, וְכָל שֶׁחוּץ לָעִגּוּל, אֵינָן מִתְקַדְּשׁוֹת.</p>

<p><b>ו,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה בֵּין שְׂפַת הָעִגּוּל הַזֶּה וּבֵין שׁוּרוֹת הַגְּפָנִים שֶׁחוּצָה לוֹ יָתֵר עַל אַרְבַּע אַמּוֹת.&nbsp; אֲבָל אִם הָיָה בֵּינֵיהֶם אַרְבַּע אַמּוֹת מְצֻמְצָמוֹת אוֹ פָּחוּת--רוֹאִין אֶת הָעִגּוּל כְּאִלּוּ הִגִּיעַ לַשּׁוּרָה הַסְּמוּכָה לוֹ, וּכְאִלּוּ רֹחַב הָעִגּוּל אַרְבָּעִים אַמָּה; וְרוֹאִין כָּל גֶּפֶן שֶׁתִּפֹּל בְּתוֹךְ עִגּוּל זֶה שֶׁלְּאַרְבָּעִים אַמָּה, הֲרֵי הִיא מִתְקַדֶּשֶׁת.</p>

<p><b>ו,ג</b>&nbsp;&nbsp;בַּמֶּה דְּבָרִים אֲמוֹרִים, בְּזוֹרֵעַ אוֹ מְקַיֵּם בְּתוֹךְ הַכֶּרֶם; אֲבָל הַזּוֹרֵעַ חוּצָה לַכֶּרֶם, וְסָמַךְ לוֹ--הֲרֵי זֶה מְקַדֵּשׁ שְׁתֵי שׁוּרוֹת שֶׁלִּגְפָנִים הַסְּמוּכוֹת לַזֶּרַע, בְּאֹרֶךְ כָּל הַזֶּרַע וְיָתֵר אַרְבַּע אַמּוֹת חוּץ לַזֶּרַע; וּמִתְקַדֵּשׁ מִן הַזֶּרַע רֹחַב אַרְבַּע אַמּוֹת, בְּאֹרֶךְ כָּל הַשּׁוּרָה שֶׁלַּכֶּרֶם.&nbsp; וְאִם זָרַע בְּצַד גֶּפֶן יְחִידִית, אֵינוּ מְקַדֵּשׁ מִן הַזֶּרַע אֵלָא שִׁשָּׁה טְפָחִים לְכָל רוּחַ.</p>

<p><b>ו,ד</b>&nbsp;&nbsp;יַלְדָה פָּחוּת מִטֶּפַח, אֵינָהּ מְקַדֶּשֶׁת אֶת הַזְּרָעִים.&nbsp; בַּמֶּה דְּבָרִים אֲמוּרִים, בִּשְׁתַּיִם כְּנֶגֶד שְׁתַּיִם וְאַחַת יוֹצֵאת זָנָב; אֲבָל אִם הָיָה כָּל הַכֶּרֶם כֵּן, הֲרֵי זֶה מְקַדֵּשׁ.</p>

<p><b>ו,ה</b>&nbsp;&nbsp;שְׁתֵּי גִּנּוֹת זוֹ עַל גַּבֵּי זוֹ, הַתַּחְתּוֹנָה עֲשׂוּיָה כֶּרֶם--זוֹרֵעַ אֶת הָעֶלְיוֹנָה, עַד שְׁהוּא מַגִּיעַ לְאַוֵּיר עֲשָׂרָה טְפָחִים קָרוֹב לַכֶּרֶם:&nbsp; שֶׁאַוֵּיר עֲשָׂרָה טְפָחִים סָמוּךְ לַכֶּרֶם אוֹ לְגֶפֶן יְחִידִית, אָסוּר לִזְרֹעַ בּוֹ זְרָעִים.&nbsp; וְאִם הָיְתָה הָעֶלְיוֹנָה עֲשׂוּיָה כֶּרֶם--הֲרֵי זֶה זוֹרֵעַ אֶת הַתַּחְתּוֹנָה, עַד שְׁהוּא מַגִּיעַ לְמַטָּה מִשְּׁלוֹשָׁה טְפָחִים מֵעִיקַר הַגְּפָנִים.</p>

<p><b>ו,ו</b>&nbsp;&nbsp;מִי שֶׁהָיְתָה שָׂדֵהוּ זְרוּעָה יָרָק אוֹ תְּבוּאָה, וְנִמְלַךְ לִטַּע בָּהּ גְּפָנִים--הוֹפֵךְ אֶת הַזְּרָעִים בַּמַּחְרֵשָׁה, וְאַחַר כָּךְ נוֹטֵעַ; וְלֹא יִטַּע וְאַחַר כָּךְ יַהְפֹּךְ.&nbsp; הָיְתָה נְטוּעָה גְּפָנִים, וְנִמְלַךְ לְזָרְעָהּ זְרָעִים--מְשָׁרֵשׁ אֶת הַגְּפָנִים, וְאַחַר כָּךְ זוֹרֵעַ אֶת הַזְּרָעִים; וְאִם רָצָה לָקֹץ אֶת הַגְּפָנִים עַד שֶׁלֹּא יִשָּׁאֵר מֵהֶן אֵלָא פָּחוּת מִטֶּפַח סָמוּךְ לָאָרֶץ--הֲרֵי זֶה מֻתָּר לִזְרֹעַ, וְאַחַר כָּךְ יַחְזֹר וִישָׁרַשׁ אֶת הַנִּשְׁאָר בָּאָרֶץ מִן הַגְּפָנִים.</p>

<p><b>ו,ז</b>&nbsp;&nbsp;הַמַּבְרִיךְ אֶת הַגֶּפֶן בָּאָרֶץ, אַפִלּוּ הִבְרִיכָהּ בְּתוֹךְ הַדַּלַּעַת שֶׁיָּבְשָׁה וְנַעֲשָׂת כְּסִילוֹן, אוֹ בְּתוֹךְ סִילוֹן שֶׁלְּחֶרֶס--אִם הָיָה עָפָר עַל גַּבָּהּ שְׁלוֹשָׁה טְפָחִים אוֹ יָתֵר--הֲרֵי זֶה מֻתָּר לִזְרֹעַ עַל גַּבָּהּ; וְאִם הָיָה עַל גַּבָּהּ פָּחוּת מִזֶּה--אָסוּר לִזְרֹעַ עַל גַּבָּהּ, וּמֻתָּר לִזְרֹעַ בְּצִדָּהּ.&nbsp; [ח] הִבְרִיכָהּ בַּסֶּלַע--אַף עַל פִּי שְׁאֵין עָפָר עַל גַּבָּהּ אֵלָא שָׁלוֹשׁ אֶצְבָּעוֹת, מֻתָּר לְהָבִיא זֶרַע עָלֶיהָ.</p>

<p><b>ו,ח</b>&nbsp;&nbsp;בַּמֶּה דְּבָרִים אֲמוּרִים, בִּשְׁאֵין עִיקַר הַגֶּפֶן נִרְאֶה; אֲבָל אִם הָיָה עִיקָרָהּ נִרְאֶה--צָרִיךְ לְהַרְחִיק שִׁשָּׁה טְפָחִים לְכָל רוּחַ, וְאַחַר כָּךְ יִזְרַע, כְּמוֹ שֶׁמַּרְחִיק מִכָּל גֶּפֶן יְחִידִית שֶׁלֹּא הֻבְרְכָה, כְּמוֹ שֶׁיִּתְבָּאַר.</p>

<p><b>ו,ט</b>&nbsp;&nbsp;הַמַּבְרִיךְ שָׁלוֹשׁ גְּפָנִים, וְעִיקָרֵיהֶם נִרְאִין--אִם יֵשׁ בֵּינֵיהֶן מֵאַרְבַּע אַמּוֹת וְעַד שְׁמוֹנֶה--הֲרֵי אֵלּוּ מִצְטָרְפוֹת לִשְׁאָר גְּפָנִים הָעוֹמְדוֹת, וּכְאִלּוּ לֹא הִבְרִיכָן; וְאִם לָאו, אֵינָן מִצְטָרְפוֹת.&nbsp; [י] הָיוּ פָּחוּת מִשְּׁלוֹשָׁה--אֵינָן מִצְטָרְפוֹת, אֵלָא מַרְחִיק מֵהֶן שִׁשָּׁה טְפָחִים לְכָל רוּחַ וְזוֹרֵעַ.</p>

<p><b>ו,י</b>&nbsp;&nbsp;[יא] כָּל הַזּוֹרֵעַ תַּחַת הַשָּׂרִיגִים וְהָעַלִּין הַיּוֹצְאִין מִן הַגֶּפֶן--הֲרֵי זֶה קִדַּשׁ, וְאַף עַל פִּי שֶׁהַזֶּרַע רָחוֹק מֵעִיקַר הַגֶּפֶן כַּמָּה אַמּוֹת.&nbsp; [יב] הִדְלָה אֶת הַגֶּפֶן עַל מִקְצַת אֲפֵיפֵירוֹת--לֹא יִזְרַע תַּחַת מוֹתַר הָאֲפֵיפֵירוֹת, וְאַף עַל פִּי שְׁאֵין עֲלֵיהֶן לֹא שָׂרִיגִים וְלֹא עַלִּין; וְאִם זָרַע--הוֹאִיל וְאֵין הַזֶּרַע תַּחַת סִכּוּךְ הַגֶּפֶן, הֲרֵי זֶה מֻתָּר.</p>

<p><b>ו,יא</b>&nbsp;&nbsp;וְכֵן אִם הִדְלָה הַגֶּפֶן עַל מִקְצַת בַּדֵּי אִילָן שְׁאֵינוּ עוֹשֶׂה פְּרִי, כְּגוֹן הָאֶרֶז וְהַבְּרוֹשׁ.&nbsp; אֲבָל אִם הִדְלָה עַל מִקְצַת אִילָן מַאֲכָל--הֲרֵי זֶה מֻתָּר לִזְרֹעַ תַּחַת מוֹתַר בַּדֵּי הָאִילָן שֶׁלֹּא נִמְשְׁכוּ עֲלֵיהֶן שָׂרִיגֵי הַגֶּפֶן, שְׁאֵין אָדָם מְבַטֵּל אִילָן מַאֲכָל וְעוֹשֶׂה אוֹתוֹ אֲפֵיפֵירוֹת לַגֶּפֶן; וְאִם נִמְשְׁכוּ הַשָּׂרִיגִים אַחַר שֶׁזָּרַע, וְסִכְּכוּ עַל הַזֶּרַע--הֲרֵי זֶה מַחְזִירָם לְמָקוֹם אַחֵר.</p>

<p><b>ו,יב</b>&nbsp;&nbsp;[יג] הַזּוֹרֵעַ תַּחַת מוֹתַר הָאֲפֵיפֵירוֹת אוֹ תַּחַת מוֹתַר אִילָן שְׁאֵינוּ עוֹשֶׂה פֵּרוֹת, וְנִמְשְׁכוּ שָׂרִיגֵי הַגֶּפֶן וְסִכְּכוּ עַל הַזֶּרַע--הֲרֵי זֶה אָסוּר לְקַיְּמוֹ, אוֹ לְהַחְזִיר הַשָּׂרִיגִים.&nbsp; אֵלָא כֵּיצַד עוֹשֶׂה, עוֹקֵר הַזֶּרַע.</p>

<p><b>ו,יג</b>&nbsp;&nbsp;[יד] קָנִים הַיּוֹצְאִין מִן הֶעָרִיס, חָס עֲלֵיהֶן לְפָסְקָן כְּדֵי שֶׁלֹּא יַשְׁחִית הָאֲפֵיפֵירוֹת--הֲרֵי זֶה מֻתָּר לִזְרֹעַ תַּחְתֵּיהֶן; וְאִם עֲשָׂאָן כְּדֵי שֶׁיְּהַלְּכוּ עֲלֵיהֶן הַשָּׂרִיגִים וְהָעַלִּין הַיּוֹצְאִין, הֲרֵי זֶה אָסוּר לִזְרֹעַ תַּחְתֵּיהֶן.</p>

<p><b>ו,יד</b>&nbsp;&nbsp;[טו] פֶּרַח הַיּוֹצֶא מִן הֶעָרִיס, אוֹ מִן הַדְּלִית--רוֹאִין כְּאִלּוּ מִשְׁקֹלֶת תְּלוּיָה בּוֹ עַד הָאָרֶץ, וְאָסוּר לִזְרֹעַ תַּחְתָּיו; וְכֵן הַמּוֹתֵחַ זְמוֹרָה מֵאִילָן לְאִילָן, אָסוּר לִזְרֹעַ תַּחְתֶּיהָ.&nbsp; [טז] קָשַׁר חֶבֶל אוֹ גֳּמִי בַּזְּמוֹרָה, וְקָשַׁר הָרֹאשׁ הָאַחֵר בְּאִילָן--הֲרֵי זֶה מֻתָּר לִזְרֹעַ תַּחַת הַחֶבֶל; וְאִם מָתַח חֶבֶל זֶה כְּדֵי שֶׁיְּהַלְּכוּ עָלָיו הַשָּׂרִיגִים וְהָעַלִּים--הֲרֵי הוּא כָּאֲפֵיפֵירוֹת, וְאָסוּר לוֹ לִזְרֹעַ תַּחְתָּיו.
<br>&nbsp;</p>

<h2>הִלְכּוֹת כִּלְאַיִם פֵּרֶק ז</h2>

<p><b>ז,א</b>&nbsp;&nbsp;הַבָּא לִזְרֹעַ בְּצַד הַכֶּרֶם--מַרְחִיק מִמֶּנּוּ אַרְבַּע אַמּוֹת מֵעִיקָרֵי הַגְּפָנִים, וְזוֹרֵעַ; וְאִם גֶּפֶן יְחִידִית הִיא--מַרְחִיק מִמֶּנָּה שִׁשָּׁה טְפָחִים, וְזוֹרֵעַ.&nbsp; הָיְתָה שׁוּרָה אַחַת שֶׁלִּגְפָנִים זוֹ בְּצַד זוֹ, אַפִלּוּ הֶן מֵאָה--אֵין זֶה כֶּרֶם, אֵלָא כְּגֶפֶן יְחִידִית; וּמַרְחִיק מִן הַשּׁוּרָה שִׁשָּׁה טְפָחִים, וְזוֹרֵעַ.&nbsp; הָיוּ שְׁתֵּי שׁוּרוֹת, הֲרֵי אֵלּוּ כֶּרֶם; וְצָרִיךְ לְהַרְחִיק אַרְבַּע אַמּוֹת מִכָּל צַד, וְאַחַר כָּךְ יִזְרַע:&nbsp; [ב] וְכַמָּה יִהְיֶה בְּכָל שׁוּרָה, שָׁלוֹשׁ גְּפָנִים אוֹ יוֹתֵר.</p>

<p><b>ז,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה בֵּין כָּל גֶּפֶן וְגֶפֶן מֵאַרְבַּע אַמּוֹת וְעַד שְׁמוֹנֶה אַמּוֹת.&nbsp; אֲבָל אִם הָיָה בֵּין שְׁתֵּי הַשּׁוּרוֹת שְׁמוֹנֶה אַמּוֹת, חוּץ מִמְּקוֹם הַגְּפָנִים עַצְמָן--הֲרֵי אֵלּוּ כְּמֻבְדָּלוֹת זוֹ מִזּוֹ, וְאֵינָן כֶּרֶם אֶחָד; וְאֵינוּ מַרְחִיק אֵלָא שִׁשָּׁה טְפָחִים, מִכָּל שׁוּרָה.</p>

<p><b>ז,ג</b>&nbsp;&nbsp;וְכֵן אִם הָיָה בֵּינֵיהֶן פָּחוּת מֵאַרְבַּע אַמּוֹת--הֲרֵי אֵלּוּ כְּגֶפֶן אַחַת, וּמַרְחִיק שִׁשָּׁה טְפָחִים לְכָל רוּחַ.&nbsp; [ג] הָיוּ שָׁלוֹשׁ שׁוּרוֹת--אַף עַל פִּי שֶׁיֵּשׁ בֵּינֵיהֶן פָּחוּת מֵאַרְבַּע, הֲרֵי אֵלּוּ כֶּרֶם; וְרוֹאִין אֶת הָאֶמְצָע, כְּאִלּוּ אֵינָהּ.</p>

<p><b>ז,ד</b>&nbsp;&nbsp;וְכֵן אִם הָיוּ שָׁלוֹשׁ שׁוּרוֹת, וּבֵין כָּל שׁוּרָה וְשׁוּרָה שְׁמוֹנֶה אַמּוֹת אוֹ יָתֵר--הֲרֵי זֶה זוֹרֵעַ בֵּין הַשּׁוּרוֹת.&nbsp; [ד] לְפִיכָּךְ הַנּוֹטֵעַ אֶת כַּרְמוֹ מִתְּחִלָּה, וְהִרְחִיק בֵּין כָּל שׁוּרָה וְשׁוּרָה שְׁמוֹנֶה אַמּוֹת--מֻתָּר לְהָבִיא זֶרַע בְּתוֹכוֹ, וְיַרְחִיק מִכָּל שׁוּרָה שִׁשָּׁה טְפָחִים בִּלְבָד; אֲבָל אִם זָרַע חוּצָה לוֹ, צָרִיךְ לְהַרְחִיק מִשּׁוּרָה הַחִיצוֹנָה אַרְבַּע אַמּוֹת כִּשְׁאָר הַכְּרָמִים:&nbsp; וְאֵין דִּין בֵּין הַשּׁוּרוֹת שֶׁלְּזֶה הַכֶּרֶם, כְּכֶרֶם שֶׁחָרַב מֵאֶמְצָעוֹ--שֶׁהֲרֵי מִתְּחִלָּה נְטָעָן מְרֹחָקִין.</p>

<p><b>ז,ה</b>&nbsp;&nbsp;הָיְתָה בְּשָׂדֶה זוֹ שׁוּרָה אַחַת שֶׁלִּגְפָנִים, וּבִשְׂדֵה חֲבֵרוֹ שׁוּרָה שְׁנִיָּה כְּנֶגְדָּהּ קְרוֹבָה לָהּ--אַף עַל פִּי שֶׁמַּפְסִיק בֵּינֵיהֶן דֶּרֶךְ הַיָּחִיד, אוֹ דֶּרֶךְ לָרַבִּים, אוֹ גָּדֵר שְׁהוּא נָמוּךְ מֵעֲשָׂרָה טְפָחִים--הֲרֵי אֵלּוּ מִצְטָרְפוֹת לִהְיוֹת שְׁתֵּיהֶן כֶּרֶם:&nbsp; וְהוּא, שֶׁיִּהְיֶה בֵּינֵיהֶן פָּחוּת מִשְּׁמוֹנֶה.</p>

<p><b>ז,ו</b>&nbsp;&nbsp;נָטַע שׁוּרָה אַחַת בָּאָרֶץ, וְשׁוּרָה אַחַת בְּמַדְרֵגָה--אִם גְּבוֹהָה הַמַּדְרֵגָה מִן הָאָרֶץ עֲשָׂרָה טְפָחִים, אֵין מִצְטָרְפוֹת; פָּחוּת מִכָּאן, מִצְטָרְפוֹת.</p>

<p><b>ז,ז</b>&nbsp;&nbsp;הַנּוֹטֵעַ חָמֵשׁ גְּפָנִים, שְׁתַּיִם כְּנֶגֶד שְׁתַּיִם וְאַחַת יוֹצֵאת בְּזָנָב--הֲרֵי זֶה נִקְרָא כֶּרֶם קָטָן, וְצָרִיךְ לְהַרְחִיק מֵהֶן אַרְבַּע אַמּוֹת לְכָל רוּחַ; אֲבָל אִם נְטָעָן שְׁתַּיִם כְּנֶגֶד שְׁתַּיִם וְאַחַת בָּאֶמְצָע, אוֹ שָׁלוֹשׁ בְּשׁוּרָה זוֹ וּשְׁתַּיִם כְּנֶגְדָּן בְּשׁוּרָה שְׁנִיָּה--אֵינָם כֶּרֶם, וְאֵינוּ מַרְחִיק מֵהֶן אֵלָא שִׁשָּׁה טְפָחִים לְכָל רוּחַ.</p>

<p><b>ז,ח</b>&nbsp;&nbsp;כֶּרֶם שֶׁחָרַב--אִם יֵשׁ בּוֹ לְלַקַּט עֶשֶׂר גְּפָנִים לְכָל בֵּית סְאָה, וְיִהְיוּ נְטוּעוֹת שְׁתַּיִם כְּנֶגֶד שְׁתַּיִם וְאַחַת יוֹצֵאת זָנָב, אוֹ יֵשׁ בּוֹ לְכַוַּן שָׁלוֹשׁ כְּנֶגֶד שָׁלוֹשׁ--הֲרֵי זֶה נִקְרָא כֶּרֶם דַּל, וְאָסוּר לִזְרֹעַ בְּכֻלּוֹ.</p>

<p><b>ז,ט</b>&nbsp;&nbsp;כֶּרֶם שְׁאֵינוּ נָטוּעַ שׁוּרוֹת שׁוּרוֹת, אֵלָא מְעֻרְבָּב--אִם יֵשׁ בּוֹ לְכַוַּן שְׁתַּיִם כְּנֶגֶד שָׁלוֹשׁ, הֲרֵי זֶה כֶּרֶם.&nbsp; וְאִם לָאו, אֵינוּ כֶּרֶם; אֵלָא דַּיּוֹ לְהַרְחִיק שִׁשָּׁה טְפָחִים מִכָּל גֶּפֶן וְגֶפֶן, וְזוֹרֵעַ.</p>

<p><b>ז,י</b>&nbsp;&nbsp;הָיוּ הָעִיקָרִים מְכֻוָּנִין, וְהַנּוֹף אֵינוּ מְכֻוָּן--הֲרֵי זֶה כֶּרֶם; הַנּוֹף מְכֻוָּן, וְהָעִיקָר אֵינוּ מְכֻוָּן--אֵינוּ כֶּרֶם.&nbsp; הָיוּ דַּקּוֹת וְאֵינָן מְכֻוָּנוֹת, הֶעֱבוּ וַהֲרֵי הֶן מְכֻוָּנוֹת--הֲרֵי זֶה כֶּרֶם.&nbsp; כֵּיצַד הוּא יוֹדֵעַ אִם מְכֻוָּנוֹת הֶן, מֵבִיא חוּט הַמִּדָּה וּמוֹתֵחַ מִזּוֹ לְזוֹ.</p>

<p><b>ז,יא</b>&nbsp;&nbsp;כֶּרֶם שֶׁחָרַב בְּאֶמְצָעוֹ, וְנִשְׁאַר שָׁלֵם מִכָּל סְבִיבָיו--אִם יֵשׁ בַּקָּרַחַת שֶׁבְּאֶמְצָעוֹ שֵׁשׁ עֶשְׂרֵה אַמָּה--הֲרֵי זֶה מַרְחִיק מֵעִיקָרֵי הַגְּפָנִים אַרְבַּע אַמּוֹת לְכָל רוּחַ, וְזוֹרֵעַ בְּאֶמְצַע הַקָּרַחַת.&nbsp; וְאִם אֵין בָּהּ שֵׁשׁ עֶשְׂרֵה אַמָּה, הֲרֵי זֶה לֹא יָבִיא זֶרַע לְשָׁם; וְאִם הֵבִיא--הוֹאִיל וְהִרְחִיק אַרְבַּע אַמּוֹת לְכָל רוּחַ מִן הַגְּפָנִים שֶׁלַּכֶּרֶם, הֲרֵי זֶה לֹא קִדַּשׁ.</p>

<p><b>ז,יב</b>&nbsp;&nbsp;וְכֵן מְקוֹם שֶׁנִּשְׁאַר פָּנוּי בְּלֹא גְּפָנִים, בֵּין סוֹף הַכֶּרֶם וּבֵין הַגָּדֵר שֶׁלּוֹ, וְהוּא הַנִּקְרָא מְחוֹל הַכֶּרֶם--אִם יֵשׁ בּוֹ שְׁתֵּים עֶשְׂרֵה אַמָּה--מַרְחִיק מִן הַגְּפָנִים אַרְבַּע אַמּוֹת, וְזוֹרֵעַ אֶת הַשְּׁאָר.&nbsp; [יג] הָיָה בּוֹ פָּחוּת מִשְּׁתֵּים עֶשְׂרֵה אַמָּה, לֹא יָבִיא זֶרַע לְשָׁם; וְאִם הֵבִיא--הוֹאִיל וְהִרְחִיק אַרְבַּע אַמּוֹת, הֲרֵי זֶה לֹא קִדַּשׁ.</p>

<p><b>ז,יג</b>&nbsp;&nbsp;בַּמֶּה דְּבָרִים אֲמוּרִים, בְּכֶרֶם גָּדוֹל; אֲבָל כֶּרֶם קָטָן--אֵין לוֹ מָחוֹל, אֵלָא מַרְחִיק אַרְבַּע אַמּוֹת מְסוֹף הַגְּפָנִים, וְזוֹרֵעַ עַד הַגָּדֵר.&nbsp; וְכֵן כֶּרֶם גָּדוֹל שֶׁהָיָה בֵּין כָּל שׁוּרָה וְשׁוּרָה שְׁמוֹנֶה אַמּוֹת אוֹ יָתֵר, אֵין לוֹ מָחוֹל.</p>

<p><b>ז,יד</b>&nbsp;&nbsp;הָיָה הַגָּדֵר הַמַּקִּיף אֶת הַכֶּרֶם פָּחוּת מֵעֲשָׂרָה טְפָחִים, אוֹ שֶׁהָיָה גָּבְהוֹ עֲשָׂרָה טְפָחִים וְאֵין בּוֹ רֹחַב אַרְבָּעָה טְפָחִים--אֵין לוֹ מָחוֹל, אֵלָא מַרְחִיק מִסּוֹף הַגְּפָנִים אַרְבַּע אַמּוֹת, וְזוֹרֵעַ עַד הַמְּחִצָּה:&nbsp; אַפִלּוּ הָיָה בֵּין הַגְּפָנִים וּבֵין הַמְּחִצָּה אַרְבַּע אַמּוֹת וּמֶחְצָה, זוֹרֵעַ אֶת חֲצִי הָאַמָּה.</p>

<p><b>ז,טו</b>&nbsp;&nbsp;גָּדֵר שְׁהוּא גָּבוֹהַּ עֲשָׂרָה טְפָחִים, וְכֵן חֲרִיץ שְׁהוּא עָמוֹק עֲשָׂרָה טְפָחִים וְרָחֵב אַרְבָּעָה--הֲרֵי זֶה מֻתָּר לִטַּע כֶּרֶם בְּצִדּוֹ מִכָּאן, וִירָקוֹת בְּצִדּוֹ מִכָּאן; אַפִלּוּ מְחִצָּה שֶׁלְּקָנִים--אִם אֵין בֵּין קָנֶה לַחֲבֵרוֹ שְׁלוֹשָׁה טְפָחִים, הֲרֵי זוֹ מַבְדֶּלֶת בֵּין הַכֶּרֶם וְהַיָּרָק כְּגָדֵר.</p>

<p><b>ז,טז</b>&nbsp;&nbsp;גָּדֵר הַמַּבְדִּיל בֵּין כֶּרֶם וְיָרָק שֶׁנִּפְרַץ--עַד עֶשֶׂר אַמּוֹת--הֲרֵי זֶה כְּפֶתַח, וּמֻתָּר; הָיְתָה פִּרְצָה יָתֵר מֵעֶשֶׂר--כְּנֶגֶד הַפִּרְצָה אָסוּר, עַד שֶׁיַּרְחִיק מִן הַגְּפָנִים כַּשֵּׁעוּר.&nbsp; נִפְרְצוּ בּוֹ פְּרָצוֹת רַבּוֹת--אִם הָיָה הָעוֹמֵד כַּפָּרוּץ--הֲרֵי זֶה מֻתָּר, וּכְאִלּוּ אֵין שָׁם פִּרְצָה; הָיָה הַפָּרוּץ מְרֻבֶּה עַל הָעוֹמֵד--לֹא יִזְרַע כְּנֶגֶד כָּל הַמְּקוֹמוֹת הַפְּרוּצִים, עַד שֶׁיַּרְחִיק כַּשֵּׁעוּר.</p>

<p><b>ז,יז</b>&nbsp;&nbsp;מְחִצַּת הַכֶּרֶם שֶׁנִּפְרְצָה--אוֹמְרִים לוֹ, גְּדֹר; גְּדָרָהּ וְנִפְרְצָה--אוֹמְרִים לוֹ, גְּדֹר.&nbsp; נִתְיָאַשׁ מִמֶּנָּה, וְלֹא גְּדָרָהּ--הֲרֵי זֶה קִדַּשׁ.</p>

<p><b>ז,יח</b>&nbsp;&nbsp;בַּיִת שֶׁהָיָה חֶצְיוֹ מְקֻרֶּה וְחֶצְיוֹ אֵינוּ מְקֻרֶּה, וּגְפָנִים נְטוּעִים בְּצַד זֶה--מֻתָּר לִזְרֹעַ יְרָקוֹת בְּצַד הָאַחֵר:&nbsp; שֶׁהֲרֵי פִּי תַּקְרָה כְּאִלּוּ יָרַד וְסָתַם, וְנַעֲשָׂה בֵּינֵיהֶן כִּמְחִצָּה.&nbsp; לְפִיכָּךְ אִם הִשְׁוָה אֶת קֵרוּיוֹ, אָסוּר.</p>

<p><b>ז,יט</b>&nbsp;&nbsp;חָצֵר קְטַנָּה שֶׁנִּפְרְצָה בִּמְלוֹאָהּ לִגְדוֹלָה, וְהָיוּ גְּפָנִים בַּגְּדוֹלָה--אָסוּר לִזְרֹעַ בַּקְּטַנָּה; וְאִם זָרַע--הַזְּרָעִים אֲסוּרִין, וְהַגְּפָנִים מֻתָּרוֹת.&nbsp; הָיוּ גְּפָנִים בַּקְּטַנָּה, מֻתָּר לִזְרֹעַ בַּגְּדוֹלָה--הוֹאִיל וְיֵשׁ לַגְּדוֹלָה פַּסִּין מִכָּאן וּמִכָּאן, הֲרֵי הִיא כְּמֻבְדֶּלֶת מִן הַקְּטַנָּה; וְאֵין הַקְּטַנָּה מֻבְדֶּלֶת מִן הַגְּדוֹלָה.</p>

<p><b>ז,כ</b>&nbsp;&nbsp;חָרִיץ שְׁהוּא עוֹבֵר בַּכֶּרֶם, עָמוֹק עֲשָׂרָה וְרָחֵב אַרְבָּעָה--אִם הָיָה מְפֻלָּשׁ מֵרֹאשׁ הַכֶּרֶם וְעַד רֹאשׁוֹ--הֲרֵי זֶה נִרְאֶה כְּבֵין שְׁנֵי הַכְּרָמִים, וּמֻתָּר לִזְרֹעַ בְּתוֹכוֹ:&nbsp; וּבִלְבָד שֶׁלֹּא יִהְיוּ הַגְּפָנִים מְסַכְּכִין עָלָיו, כְּמוֹ שֶׁבֵּאַרְנוּ.&nbsp; וְאִם לֹא הָיָה מְפֻלָּשׁ--הֲרֵי הוּא כְּגַת שֶׁבְּאֶמְצַע הַכֶּרֶם:&nbsp; שֶׁאַף עַל פִּי שְׁהִיא עֲמוּקָה עֲשָׂרָה וּרְחָבָה אַרְבָּעָה אוֹ יָתֵר, אָסוּר לִזְרֹעַ בְּתוֹכָהּ--אֵלָא אִם כֵּן הָיָה בַּקָּרַחַת שֵׁשׁ עֶשְׂרֵה אַמָּה.</p>

<p><b>ז,כא</b>&nbsp;&nbsp;שָׁבִיל שֶׁבֵּין שְׁנֵי כְּרָמִים, הֲרֵי הוּא כְּכֶרֶם שֶׁחָרַב מֵאֶמְצָעוֹ:&nbsp; אִם יֵשׁ בֵּינֵיהֶם שֵׁשׁ עֶשְׂרֵה אַמָּה--מַרְחִיק מִזֶּה אַרְבַּע אַמּוֹת וּמִזֶּה אַרְבַּע אַמּוֹת, וְזוֹרֵעַ אֶת הַמּוֹתָר; וְאִם הָיָה פָּחוּת מִכָּאן, לֹא יָבִיא זֶרַע לְשָׁם.</p>

<p><b>ז,כב</b>&nbsp;&nbsp;שׁוֹמֵרָה שֶׁבַּכֶּרֶם--אִם גְּבוֹהָה עֲשָׂרָה וּרְחָבָה אַרְבָּעָה, מֻתָּר לִזְרֹעַ בְּרֹאשָׁהּ יָרָק:&nbsp; וּבִלְבָד שֶׁלֹּא יִהְיוּ הָשָּׂרִיגִין נוֹגְעִין בָּהּ, כְּדֵי שֶׁלֹּא יֵרָאֶה יָרָק בְּתוֹךְ הַכֶּרֶם מִלְמַעְלָה.</p>

<p><b>ז,כג</b>&nbsp;&nbsp;בַּמֶּה דְּבָרִים אֲמוּרִים, בִּמְרֻבַּעַת.&nbsp; אֲבָל אִם הָיְתָה הַשּׁוֹמֵרָה עֲגוּלָה--צְרִיכָה שֶׁיִּהְיֶה בְּתוֹכָהּ חוֹל אַרְבָּעָה טְפָחִים, כְּדֵי שֶׁתִּהְיֶה מֻפְלֶגֶת מִן הָאָרֶץ; וּצְרִיכָה עָפָר עַל רֹאשָׁהּ מִלְמַעְלָה, שְׁלוֹשָׁה טְפָחִים.</p>

<p><b>ז,כד</b>&nbsp;&nbsp;[כג] הַבַּיִת שֶׁבַּכֶּרֶם--אִם הָיָה יָתֵר מִשְּׁלוֹשָׁה טְפָחִים עַל שְׁלוֹשָׁה טְפָחִים, זוֹרְעִין בְּתוֹכוֹ יָרָק; וְאִם הָיָה פָּחוּת מִשְּׁלוֹשָׁה עַל שְׁלוֹשָׁה--הֲרֵי הוּא כְּסָתוּם, וְאֵין זוֹרְעִין בְּתוֹכוֹ.</p>

<p><b>ז,כה</b>&nbsp;&nbsp;[כד] גֶּפֶן יְחִידִית שֶׁהָיְתָה נְטוּעָה בְּתוֹךְ הַנְּקָע, אוֹ בְּתוֹךְ הֶחָרִיץ--מַרְחִיק מִמֶּנָּה שִׁשָּׁה טְפָחִים לְכָל רוּחַ וְזוֹרֵעַ אֶת כָּל הֶחָרִיץ, כְּדֶרֶךְ שֶׁעוֹשֶׂה בַּמִּישׁוֹר; וְאִם הָיָה עָמוֹק עֲשָׂרָה, וְהָיָה רֹחַב שְׂפַת הֶחָרִיץ אַרְבָּעָה--אָסוּר לִזְרֹעַ בְּתוֹכוֹ, אַף עַל פִּי שֶׁהִרְחִיק שִׁשָּׁה.</p>

<p><b>ז,כו</b>&nbsp;&nbsp;[כה] וְכֵן גֶּפֶן יְחִידִית שֶׁהָיְתָה מֻקֶּפֶת גָּדֵר גָּבוֹהַּ עֲשָׂרָה וְרָחֵב אַרְבָּעָה--לֹא יִזְרַע בְּכָל הַמְּחִצָּה, וְאַף עַל פִּי שֶׁהִרְחִיק שִׁשָּׁה; וְאִם הִרְחִיק שִׁשָּׁה וְזָרַע, לֹא קִדַּשׁ.&nbsp; וְכַמָּה יַרְחִיק לְכַתְּחִלָּה, וְיִזְרַע--אַרְבַּע אַמּוֹת לְכָל רוּחַ, וְאַחַר כָּךְ יִזְרַע שְׁאָר הֶחָרִיץ, אוֹ שְׁאָר הַמָּקוֹם הַמֻּקָּף גָּדֵר.
<br>&nbsp;</p>

<h2>הִלְכּוֹת כִּלְאַיִם פֵּרֶק ח</h2>

<p><b>ח,א</b>&nbsp;&nbsp;הַגְּפָנִים שֶׁגָּדְלוּ כִּבְרִיָּתָן, וַהֲרֵי הַשָּׂרִיגִים שֶׁלָּהֶן וְהָאֶשְׁכּוֹלוֹת מֻשְׁלָכִין עַל הָאָרֶץ--הֶן הַנִּקְרָאִין כֶּרֶם.&nbsp; אֲבָל הָעוֹשֶׂה כְּמוֹ מִטָּה, אוֹ שְׂבָכָה גְּבוֹהָה מֵעַל הָאָרֶץ, כְּדֵי שֶׁיִּהְיוּ הַשָּׂרִיגִים וְהָאֶשְׁכּוֹלוֹת נִסְמָכִין עָלֶיהָ, וְהִגְבִּיהַּ נוֹף הַגְּפָנִים מֵעַל הָאָרֶץ עַל אוֹתָהּ הַמִּטָּה, וְהִדְלָה אוֹתָן--הֲרֵי זֶה נִקְרָא עָרִיס; וְאוֹתָם הַקָּנִים וְכַיּוֹצֶא בָּהֶן שֶׁעָשָׂה מֵהֶן מִטָּה אוֹ שְׂבָכָה, וְהִדְלָה עֲלֵיהֶן אֶת נוֹף הַגֶּפֶן--הֶן הַנִּקְרָאִים אֲפֵיפֵירוֹת.&nbsp; וְדִינִים אֲחֵרִים יֵשׁ בֶּעָרִיס.</p>

<p><b>ח,ב</b>&nbsp;&nbsp;הַנּוֹטֵעַ שׁוּרָה אַחַת שֶׁלְּחָמֵשׁ גְּפָנִים אוֹ יָתֵר, וְעֵרְסָן עַל גַּבֵּי כּוֹתָל שֶׁגָּבוֹהַּ עֲשָׂרָה וְכַיּוֹצֶא בּוֹ, אוֹ שֶׁנְּטָעָן בְּצַד חָרִיץ עָמוֹק עֲשָׂרָה וְרָחֵב אַרְבָּעָה--הֲרֵי אֵלּוּ נִקְרָאִין עָרִיס; וְצָרִיךְ לְהַרְחִיק מִן הֶעָרִיס אַרְבַּע אַמּוֹת, וְאַחַר כָּךְ יִזְרַע--כְּדֶרֶךְ שֶׁמַּרְחִיק מִן הַכֶּרֶם.&nbsp; [ג] וּמֵאֵיכָן מוֹדְדִין, מִן עִיקַר הַגָּדֵר שֶׁעֵרְסָן עָלָיו.</p>

<p><b>ח,ג</b>&nbsp;&nbsp;כֵּיצַד:&nbsp; הִרְחִיק אֶת הַשּׁוּרָה שֶׁלַּגְּפָנִים מִן הַכּוֹתָל אַמָּה, וְנִמְצָא הֶעָרִיס מִן הַגְּפָנִים וְלַכּוֹתָל--מוֹדֵד מִן הַכּוֹתָל אַרְבַּע אַמּוֹת, וְזוֹרֵעַ; וְנִמְצָא בֵּין הַזֶּרַע וּבֵין עִיקָרֵי הַגְּפָנִים, חָמֵשׁ אַמּוֹת.&nbsp; וְאִם בָּא לִזְרֹעַ מִצַּד הַגְּפָנִים, מַרְחִיק מֵעִיקָרֵי הַגְּפָנִים אַרְבַּע אַמּוֹת--שֶׁנִּמְצָא רָחוֹק מִן הַכּוֹתָל, חָמֵשׁ אַמּוֹת.&nbsp; וְעַל דֶּרֶךְ זוֹ, דָּנִין בְּכָל עָרִיס.</p>

<p><b>ח,ד</b>&nbsp;&nbsp;אֶחָד הַבּוֹנֶה אֶת הַגָּדֵר וְאַחַר כָּךְ נָטַע, אוֹ שֶׁנָּטַע וְאַחַר כָּךְ עָשָׂה הַגָּדֵר--הוֹאִיל וְעֵרְסָן, הֲרֵי זֶה עָרִיס; נֶהְרַס הַגָּדֵר אוֹ נִסְתַּם הֶחָרִיץ--אֵין כָּאן עָרִיס, אֵלָא הֲרֵי כָּל הַשּׁוּרָה כִּגְפָנִים יְחִידִים.</p>

<p><b>ח,ה</b>&nbsp;&nbsp;עָרִיס שֶׁחָרַב אֶמְצָעוֹ, וְנִשְׁתַּיְּרוּ בּוֹ חָמֵשׁ גְּפָנִים בְּצַד הַגָּדֵר מִכָּאן, וְחָמֵשׁ גְּפָנִים בְּצַד הַגָּדֵר הָאַחֵר מִכְּנֶגְדָּן--זֶה הוּא הַנִּקְרָא פִּסְקֵי עָרִיס.&nbsp; אִם יֵשׁ בֵּינֵיהֶן שְׁמוֹנֶה אַמּוֹת וְאֶחָד מִשִּׁשִּׁים בָּאַמָּה--הֲרֵי זֶה מַרְחִיק מִכָּל שׁוּרָה שִׁשָּׁה טְפָחִים, וְזוֹרֵעַ:&nbsp; וְהוּא שֶׁלֹּא יִזְרַע תַּחַת הָאֲפֵיפֵירוֹת, כְּמוֹ שֶׁבֵּאַרְנוּ.</p>

<p><b>ח,ו</b>&nbsp;&nbsp;הָיָה בֵּינֵיהֶן שְׁמוֹנֶה אַמּוֹת בְּצִמְצוּם, הֲרֵי זֶה לֹא יָבִיא זֶרַע לְשָׁם; וְאִם זָרַע--הוֹאִיל וְהִרְחִיק מִכָּל שׁוּרָה שִׁשָּׁה טְפָחִים, הֲרֵי זֶה לֹא קִדַּשׁ.&nbsp; וְאִם אֵין שָׁם גָּדֵר--מַרְחִיק שִׁשָּׁה טְפָחִים מִכָּל שׁוּרָה, וְזוֹרֵעַ:&nbsp; שְׁאֵין כָּאן לֹא עָרִיס, וְלֹא פִּסְקֵי עָרִיס.&nbsp; חָזַר וּבָנָה הַגָּדֵר--חָזַר עָרִיס לִמְקוֹמוֹ, וְחָזְרוּ פִּסְקֵי עָרִיס לִמְקוֹמָן.</p>

<p><b>ח,ז</b>&nbsp;&nbsp;גִּנָּה קְטַנָּה שְׁהִיא מֻקֶּפֶת גָּדֵר, וְעֵרַס אֶת הַגְּפָנִים סָבִיב לָהּ מִבַּחוּץ עַל כּוֹתָלֶיהָ--אִם יֵשׁ בָּהּ מְלוֹא בּוֹצֵר וְסַלּוֹ מִכָּאן, וּמְלוֹא בּוֹצֵר וְסַלּוֹ מִכָּאן--הוֹאִיל וְהִיא מֻקֶּפֶת גָּדֵר, זוֹרְעִין בְּתוֹכָהּ יְרָקוֹת; וְאִם אֵין בָּהּ כַּשֵּׁעוּר הַזֶּה--אֵין זוֹרְעִים בְּתוֹכָהּ, מִפְּנֵי שֶׁנִּרְאֶה הַכֹּל כְּעָרִיס אֶחָד וְיָרָק בְּתוֹכוֹ.</p>

<p><b>ח,ח</b>&nbsp;&nbsp;גְּפָנִים שֶׁהָיוּ זְרוּעִים בְּמַדְרֵגָה גְּבוֹהָה, וְהֶעָרִיס שֶׁלָּהֶן יוֹצֶא וּמְסֻכָּךְ עַל הַשָּׂדֶה--אִם עוֹמֵד בָּאָרֶץ וּבוֹצֵר אֶת כֻּלּוֹ--רוֹאִין כָּל הַמָּקוֹם שֶׁתַּחַת הֶעָרִיס כְּאִלּוּ הוּא מְקוֹם עִיקָרֵי הַגְּפָנִים, וְאוֹסֵר אַרְבַּע אַמּוֹת בַּשָּׂדֶה לְכָל רוּחַ מִשְּׂפַת הֶעָרִיס; וְאִם אֵינוּ יָכוֹל לִבְצֹר עַד שֶׁיַּעֲלֶה בְּמַדְרֵגָה, אוֹ בְּסֻלָּם--אֵין אָסוּר לִזְרֹעַ אֵלָא תַּחַת הֶעָרִיס בִּלְבָד.</p>

<p><b>ח,ט</b>&nbsp;&nbsp;שְׁנֵי כּוֹתָלִים הַסְּמוּכִין זֶה לְזֶה, וְהַגְּפָנִים נְטוּעִים בַּזָּוִית בֵּינֵיהֶם, וְהֶעָרִיס יוֹצֶא עִם הַכּוֹתָלִים מִתּוֹךְ הַקֶּרֶן וְכוֹלֶה--מַרְחִיק מֵעִיקָרֵי הַגְּפָנִים כַּשֵּׁעוּר, וְזוֹרֵעַ בִּמְקוֹם הַכּוֹלֶה שְׁאֵין עָלָיו עָרִיס; וְאַף עַל פִּי שֶׁהַזֶּרַע מְכֻוָּן בֵּין שְׁנֵי הַכּוֹתָלִים שֶׁבֵּינֵיהֶן הֶעָרִיס--הוֹאִיל וְהִרְחִיק כַּשֵּׁעוּר, הֲרֵי זֶה זוֹרֵעַ בֵּין הַכּוֹתָלִים.</p>

<p><b>ח,י</b>&nbsp;&nbsp;גֶּפֶן שֶׁעָלָה הָעֵץ שֶׁלָּהּ מִן הָאָרֶץ מְעַט, וְאַחַר כָּךְ נֶעֱקַם וְנִמְשַׁךְ עַל הָאָרֶץ, וְחָזַר וְעָלָה כְּמוֹ אַרְכֻּבָּה--כְּשֶׁמּוֹדְדִין בֵּין הַגֶּפֶן וּבֵין הַזֶּרַע שִׁשָּׁה טְפָחִים, אוֹ אַרְבַּע אַמּוֹת--אֵין מוֹדְדִין אֵלָא מִסּוֹף הָאַרְכֻּבָּה, לֹא מֵעִיקַר הַגֶּפֶן הָרִאשׁוֹן.</p>

<p><b>ח,יא</b>&nbsp;&nbsp;כְּבָר בֵּאַרְנוּ שֶׁאַף עַל פִּי שֶׁמַּרְחִיק בֵּין הַזֶּרַע וְהַגְּפָנִים כַּשֵּׁעוּר--צָרִיךְ לְהִזָּהֵר שֶׁלֹּא תְסַכַּךְ הַגֶּפֶן עַל הַיָּרָק, אוֹ יְסַכַּךְ הַיָּרָק עַל הַגֶּפֶן; זָרַע יָרָק אוֹ תְּבוּאָה, וְצָמְחָה, וְאַחַר כָּךְ סִכַּךְ עָלֶיהָ אֶת הַגֶּפֶן--הַקַּשִּׁין מֻתָּרִין, וְהַדָּגָן יִדָּלֵק.</p>

<p><b>ח,יב</b>&nbsp;&nbsp;הָיוּ שָׁרְשֵׁי הַכֶּרֶם יוֹצְאִין לְתוֹךְ הָאַרְבַּע הָאַמּוֹת שֶׁבֵּין הַכֶּרֶם וְהַתְּבוּאָה, יַעְקֹר; הָיוּ שָׁרְשֵׁי הַתְּבוּאָה יוֹצְאִין לְתוֹךְ הָאַרְבַּע אַמּוֹת, מֻתָּר.</p>

<p><b>ח,יג</b>&nbsp;&nbsp;[יב] כָּל הַהַרְחָקוֹת וְהַשֵּׁעוּרִין הָאֲמוּרִין בַּכִּלְאַיִם--בְּאַמָּה בַּת שִׁשָּׁה טְפָחִים שׂוֹחֲקוֹת, וְלֹא יְצַמְצַם בְּמִדּוֹת הַכִּלְאַיִם:&nbsp; שְׁאֵין מְצַמְצְמִים אֵלָא לְהַחְמִיר.</p>

<p><b>ח,יד</b>&nbsp;&nbsp;[יג] כָּל הַשֵּׁעוּרִין הָאֵלּוּ שֶׁמַּרְחִיק בֵּין הַגְּפָנִים וְהַתְּבוּאָה אוֹ הַיָּרָק--אֵינָן אֵלָא בְּאֶרֶץ יִשְׂרָאֵל, אוֹ בְּסוּרְיָה.&nbsp; אֲבָל בְּחוּצָה לָאָרֶץ, מֻתָּר לִזְרֹעַ בְּצַד הַגְּפָנִים בְּתוֹךְ הַכֶּרֶם לְכַתְּחִלָּה; וְלֹא אָסְרוּ בְּחוּצָה לָאָרֶץ אֵלָא לִזְרֹעַ שְׁנֵי מִינִי יָרָק אוֹ תְּבוּאָה עִם הַחַרְצָן בְּמַפֹּלֶת יָד.&nbsp; וְאִם אָמַר לְתִינוֹק גּוֹי לִזְרֹעַ לוֹ בְּחוּצָה לָאָרֶץ, מֻתָּר; אֲבָל לֹא יֹאמַר לְגוֹי גָּדוֹל, שֶׁלֹּא יִתְחַלַּף בְּיִשְׂרָאֵל.</p>

<p><b>ח,טו</b>&nbsp;&nbsp;[יד] וְאַף עַל פִּי שֶׁמֻּתָּר לִזְרֹעַ הַיָּרָק בְּצַד הַכֶּרֶם בְּחוּצָה לָאָרֶץ--הֲרֵי אוֹתוֹ הַיָּרָק הַזָּרוּעַ שָׁם אָסוּר בַּאֲכִילָה, וְאַפִלּוּ בְּחוּצָה לָאָרֶץ:&nbsp; וְהוּא, שֶׁיִּרְאֶה אוֹתוֹ לוֹקֵט וּמוֹכֵר; אֲבָל סְפֵקוֹ מֻתָּר, כְּמוֹ שֶׁבֵּאַרְנוּ בְּמַאֲכָלוֹת אֲסוּרוֹת.
<br>&nbsp;</p>

<h2>הִלְכּוֹת כִּלְאַיִם פֵּרֶק ט</h2>

<p><b>ט,א</b>&nbsp;&nbsp;הַמַּרְכִּיב זָכָר עַל נְקֵבָה שְׁאֵינָהּ מִינוֹ--בֵּין בַּבְּהֵמָה בֵּין בַּחַיָּה וּבָעוֹפוֹת, וְאַפִלּוּ בְּמִינֵי חַיָּה שֶׁבַּיָּם--הֲרֵי זֶה לוֹקֶה מִן הַתּוֹרָה בְּכָל מָקוֹם, בֵּין בָּאָרֶץ בֵּין בְּחוּצָה לָאָרֶץ:&nbsp; שֶׁנֶּאֱמָר "בְּהֶמְתְּךָ לֹא-תַרְבִּיעַ כִּלְאַיִם" (ויקרא יט,יט).&nbsp; וְאֶחָד בְּהֵמָה חַיָּה וָעוֹף שֶׁלּוֹ, אוֹ שֶׁלַּחֲבֵרוֹ.&nbsp; וְאֵינוּ לוֹקֶה עַד שֶׁיַּכְנִיס בְּיָדוֹ, כְּמִכְחוֹל בִּשְׁפוֹפֶרֶת; אֲבָל אִם הֶעֱלָם זֶה עַל זֶה בִּלְבָד, אוֹ שֶׁעוֹרְרָן בְּקוֹל--מַכִּין אוֹתוֹ מַכַּת מַרְדּוּת.</p>

<p><b>ט,ב</b>&nbsp;&nbsp;מֻתָּר לְהַכְנִיס שֵׁנִי מִינִין, לְסַהַר אֶחָד; וְאִם רָאָה אוֹתָם רָבְעוּ זֶה אֶת זֶה, אֵינוּ זָקוּק לְהַפְרִישָׁן.&nbsp; וְאָסוּר לְיִשְׂרָאֵל לִתֵּן בְּהֶמְתוֹ לַגּוֹי לְהַרְבִּיעָהּ לוֹ.</p>

<p><b>ט,ג</b>&nbsp;&nbsp;מִי שֶׁעָבַר וְהִרְכִּיב בְּהֶמְתּוֹ כִּלְאַיִם, הֲרֵי הַנּוֹלָד מֵהֶם מֻתָּר בַּהֲנָאָה; וְאִם הָיָה מִין טְהוֹרָה עִם מִין טְהוֹרָה--מֻתָּר בַּאֲכִילָה, כְּמוֹ שֶׁנִּתְבָּאַר בְּמַאֲכָלוֹת אֲסוּרוֹת.</p>

<p><b>ט,ד</b>&nbsp;&nbsp;שְׁנֵי מִינֵי בְּהֵמָה אוֹ חַיָּה שֶׁדּוֹמִין זֶה לְזֶה--אַף עַל פִּי שֶׁמִּתְעַבְּרִין זֶה מִזֶּה, וְדוֹמִין זֶה לְזֶה--הוֹאִיל וְהֶם שֵׁנִי מִינִין, הֲרֵי אֵלּוּ כִּלְאַיִם וְאָסוּר לְהַרְכִּיבָן.&nbsp; כֵּיצַד:&nbsp; הַזְּאֵב עִם הַכֶּלֶב, וְהַכֶּלֶב הַכֻּפְרִי עִם הַשּׁוּעָל, וְהַצְּבָאִים עִם הָעִזִּים, וְהַיְּעֵלִים עִם הָרְחֵלִים, וְהַסּוּס עִם הַפֶּרֶד, וְהַפֶּרֶד עִם הַחֲמוֹר, וְהַחֲמוֹר עִם הֶעָרוֹד--אַף עַל פִּי שֶׁדּוֹמִין זֶה לְזֶה, הֲרֵי הֶן כִּלְאַיִם זֶה בְּזֶה.</p>

<p><b>ט,ה</b>&nbsp;&nbsp;מִין שֶׁיֵּשׁ בּוֹ מִדְבָּרִי וְיִשּׁוּבִי, כְּגוֹן שׁוֹר הַבָּר עִם הַשּׁוֹר, וְהָרַמָּךְ עִם הַסּוּס--מֻתָּר לְהַרְכִּיבָן זֶה עִם זֶה, מִפְּנֵי שְׁהֶן מִין אֶחָד.&nbsp; אֲבָל אֲוָז עִם אֲוַז בָּר, כִּלְאַיִם זֶה עִם זֶה:&nbsp; שֶׁהָאֲוָז בֵּיצָיו מִבִּפְנִים, וַאֲוַז הַבָּר בֵּיצָיו מִבַּחוּץ--מִכְּלָל שְׁהֶם שֵׁנִי מִינִין.&nbsp; וְהַכּוֹי--כִּלְאַיִם עִם הַחַיָּה, וְעִם הַבְּהֵמָה; וְאֵין לוֹקִין עָלָיו, מִפְּנֵי שְׁהוּא סָפֵק.</p>

<p><b>ט,ו</b>&nbsp;&nbsp;הַיִּלּוֹדִים מִן הַכִּלְאַיִם--אִם הָיוּ אִמּוֹתֵיהֶן מִין אֶחָד, מֻתָּר לְהַרְכִּיבָן זֶה עַל זֶה.&nbsp; וְאִם הָיוּ אִמּוֹתֵיהֶן מִשְּׁנֵי מִינִין, אָסוּר לְהַרְכִּיבָן זֶה עַל זֶה; וְאִם הִרְכִּיב, לוֹקֶה.&nbsp; וְכֵן אִם הִרְכִּיב זֶה הַנּוֹלָד, אַפִלּוּ עַל מִין אִמּוֹ--לוֹקֶה.</p>

<p><b>ט,ז</b>&nbsp;&nbsp;כֵּיצַד:&nbsp; פֶּרֶד שֶׁאִמּוֹ חֲמוֹר--מֻתָּר לְהַרְכִּיבוֹ עַל פִּרְדָּה שֶׁאִמָּהּ חֲמוֹר, וְאָסוּר לְהַרְכִּיבוֹ אַפִלּוּ עַל הַחֲמוֹר; אֲבָל פֶּרֶד שֶׁאִמּוֹ סוּס, אָסוּר לְהַרְכִּיבוֹ עַל פִּרְדָּה שֶׁאִמָּהּ חֲמוֹר.&nbsp; וְכֵן כָּל כַּיּוֹצֶא בְּזֶה.&nbsp; לְפִיכָּךְ הָרוֹצֶה לְהַרְכִּיב פֶּרֶד עַל פִּרְדָּה, אוֹ לִמְשֹׁךְ בִּשְׁתֵּי פִּרְדּוֹת--בּוֹדֵק בְּסִימָנֵי אָזְנַיִם וְזָנָב וְקוֹל:&nbsp; אִם דּוֹמִין זֶה לְזֶה--בַּיָּדוּעַ שֶׁאִמָּן מִמִּין אֶחָד, וּמֻתָּרִין.</p>

<p><b>ט,ח</b>&nbsp;&nbsp;[ז] כָּל הָעוֹשֶׂה מְלָאכָה בִּשְׁנֵי מִינֵי בְּהֵמָה אוֹ חַיָּה כְּאֶחָד, וְהָיָה אֶחָד מֵהֶן מִין טְהוֹרָה, וְהַשֵּׁנִי מִין טְמֵאָה--הֲרֵי זֶה לוֹקֶה בְּכָל מָקוֹם, שֶׁנֶּאֱמָר "לֹא-תַחֲרֹשׁ בְּשׁוֹר-וּבַחֲמֹר, יַחְדָּו" (דברים כב,י).&nbsp; אֶחָד הַחוֹרֵשׁ, אוֹ הַזּוֹרֵעַ, אוֹ הַמּוֹשֵׁךְ בָּהֶן עֲגָלָה אוֹ אֶבֶן כְּאֶחָד, וְאַפִלּוּ מְשָׁכָן כְּאֶחָד אוֹ הִנְהִיגָן כְּאֶחָד, וְאַפִלּוּ בְּקוֹל--לוֹקֶה, שֶׁנֶּאֱמָר "יַחְדָּו", מִכָּל מָקוֹם; אֲבָל הַמְּזַוְּגָן, פָּטוּר עַד שֶׁיִּמְשֹׁךְ אוֹ יַנְהִיג.</p>

<p><b>ט,ט</b>&nbsp;&nbsp;[ח] וְאֶחָד שׁוֹר וַחֲמוֹר, וְאֶחָד כָּל שְׁנֵי מִינִין שֶׁאֶחָד טָמֵא וְאֶחָד טָהוֹר--בֵּין בְּהֵמָה עִם בְּהֵמָה, כַּחֲזִיר עִם הַכֶּבֶשׂ, אוֹ חַיָּה עִם חַיָּה, כַּיַּחְמוּר עִם הַפִּיל, אוֹ חַיָּה עִם בְּהֵמָה, כַּכֶּלֶב עִם הָעֵז אוֹ צְבִי עִם הַחֲזִיר, וְכַיּוֹצֶא בָּהֶם--עַל כָּל אֵלּוּ, לוֹקֶה מִן הַתּוֹרָה:&nbsp; שֶׁהַחַיָּה בִּכְלַל בְּהֵמָה הִיא, כְּמוֹ שֶׁבֵּאַרְנוּ בְּמַאֲכָלוֹת אֲסוּרוֹת.&nbsp; אֲבָל מִדִּבְרֵי סוֹפְרִים--כָּל שְׁנֵי מִינִין שְׁהֶן כִּלְאַיִם בְּהַרְבָּעָה, אֲסוּרִים לַחְרֹשׁ בָּהֶן כְּאֶחָד וְלִמְשֹׁךְ אוֹתָן וּלְהַנְהִיגָן; וְאִם עָשָׂה בָּהֶן מְלָאכָה כְּאֶחָד, אוֹ מָשַׁךְ, אוֹ הִנְהִיג--מַכִּין אוֹתוֹ מַכַּת מַרְדּוּת.&nbsp; וְאָסוּר לְהַנְהִיג בְּהֵמָה מִן הַיַּבָּשָׁה עִם חַיָּה שֶׁבַּיָּם, כְּגוֹן עֵז עִם שִׁבּוּט; וְאִם עָשָׂה, פָּטוּר.</p>

<p><b>ט,י</b>&nbsp;&nbsp;[ט] עֲגָלָה שֶׁהָיוּ מוֹשְׁכִין אוֹתָהּ כִּלְאַיִם--הַיּוֹשֵׁב בָּעֲגָלָה לוֹקֶה, וְאַף עַל פִּי שֶׁלֹּא הִנְהִיג:&nbsp; שֶׁיְּשִׁיבָתוֹ גּוֹרֶמֶת לַבְּהֵמָה שֶׁתִּמְשֹׁךְ הָעֲגָלָה.&nbsp; וְכֵן אִם הָיָה אֶחָד יוֹשֵׁב בָּעֲגָלָה, וְאֶחָד מַנְהִיג--שְׁנֵיהֶן לוֹקִין; וְאַפִלּוּ מֵאָה שֶׁהִנְהִיגוּ כִּלְאַיִם כְּאֶחָד, כֻּלָּן לוֹקִין.</p>

<p><b>ט,יא</b>&nbsp;&nbsp;[י] מֻתָּר לַעֲשׂוֹת מְלָאכָה בְּאָדָם וּבְהֵמָה אוֹ חַיָּה כְּאֶחָד--כְּגוֹן אָדָם שֶׁחוֹרֵשׁ עִם הַשּׁוֹר, אוֹ מוֹשֵׁךְ עֲגָלָה עִם הַחֲמוֹר, וְכַיּוֹצֶא בְּזֶה:&nbsp; שֶׁנֶּאֱמָר "בְּשׁוֹר-וּבַחֲמֹר, יַחְדָּו" (דברים כב,י), לֹא בְּאָדָם וַחֲמוֹר אוֹ בְּאָדָם וְשׁוֹר.</p>

<p><b>ט,יב</b>&nbsp;&nbsp;[יא] בֶּהֱמַת פְּסוּלֵי הַמֻּקְדָּשִׁין--אַף עַל פִּי שְׁהִיא גּוּף אֶחָד, הַכָּתוּב עָשָׂה אוֹתָהּ כִּשְׁנֵי גוּפִין, מִפְּנֵי שֶׁהָיְתָה קֹדֶשׁ, נַעֲשָׂת כְּקֹדֶשׁ וְחֹל מְעֹרָבִין זֶה בְּזֶה; וְנִמְצֵאת בְּהֵמָה זוֹ, כִּבְהֵמָה טְמֵאָה עִם הַטְּהוֹרָה הַמְעֹרָבִין כְּאֶחָד--הֲרֵי הוּא אוֹמֵר "וְאִם, כָּל-בְּהֵמָה טְמֵאָה, אֲשֶׁר לֹא-יַקְרִיבוּ מִמֶּנָּה קָרְבָּן, לַה'" (ויקרא כז,יא), מִפִּי הַשְּׁמוּעָה לָמְדוּ שְׁאֵינוּ מְדַבֵּר אֵלָא בִּפְסוּלֵי הַמֻּקְדָּשִׁין.&nbsp; לְפִיכָּךְ הַחוֹרֵשׁ בְּשׁוֹר פְּסוּלֵי הַמֻּקְדָּשִׁין, אוֹ הַמַּרְבִּיעַ בּוֹ--הֲרֵי זֶה לוֹקֶה מִשּׁוֹם כִּלְאַיִם; וְאִסּוּר זֶה, מִדִּבְרֵי קַבָּלָה.
<br>&nbsp;</p>

<h2>הִלְכּוֹת כִּלְאַיִם פֵּרֶק י</h2>

<p><b>י,א</b>&nbsp;&nbsp;אֵין אָסוּר בְּכִלְאֵי בְּגָדִים אֵלָא צֶמֶר וּפִשְׁתִּים בִּלְבָד, שֶׁנֶּאֱמָר "לֹא תִלְבַּשׁ שַׁעַטְנֵז, צֶמֶר וּפִשְׁתִּים יַחְדָּו" (דברים כב,יא).&nbsp; וְיֵשׁ בְּכַרְכֵי הַיָּם כְּמוֹ צֶמֶר שֶׁגָּדֵל עַל הָאֲבָנִים שֶׁבְּיָם הַמֶּלַח, תַּבְנִיתוֹ כְּתַבְנִית הַזָּהָב, וְהוּא רַךְ בְּיוֹתֵר, וְכֶלֶךְ שְׁמוֹ; וְאָסוּר עִם הַפִּשְׁתָּן מִפְּנֵי מַרְאִית הָעַיִן, שְׁהוּא דּוֹמֶה לְצֶמֶר רְחֵלִים.&nbsp; וְכֵן הַשִּׁירַיִם וְהַכֶּלֶךְ, אֲסוּרִין מִפְּנֵי מַרְאִית הָעַיִן.</p>

<p><b>י,ב</b>&nbsp;&nbsp;רָחֵל בַּת עֵז--צֶמֶר שֶׁלָּהּ, אֵין לוֹקִין עָלָיו מִשּׁוֹם כִּלְאַיִם; אֲבָל אָסוּר הוּא מִדִּבְרֵיהֶם, מִפְּנֵי מַרְאִית הָעַיִן.</p>

<p><b>י,ג</b>&nbsp;&nbsp;כֵּיוָן שֶׁנִּתְחַבַּר הַצֶּמֶר עִם הַפִּשְׁתָּן, צַד חִבּוּר בָּעוֹלָם--הֲרֵי זֶה כִּלְאַיִם מִן הַתּוֹרָה.&nbsp; כֵּיצַד:&nbsp; צֶמֶר וּפִשְׁתִּים שֶׁטְּרָפָן זֶה בְּזֶה, וְשָׁע אוֹתָן, וְעָשָׂה מֵהֶן לְבָדִין--הֲרֵי אֵלּוּ כִּלְאַיִם; טְרָפָן, וְטָוָה אוֹתָן כְּאֶחָד, וְאָרַג בֶּגֶד מִטְּוִי זֶה--הֲרֵי זֶה כִּלְאַיִם.&nbsp; [ג] תָּפַר בֶּגֶד שֶׁלְּצֶמֶר בְּשֶׁלְּפִשְׁתָּן, אַפִלּוּ תְּפָרָן בְּמֶשִׁי, אוֹ שֶׁתָּפַר בֶּגֶד צֶמֶר בְּחוּטֵי פִּשְׁתִּים, אוֹ בֶּגֶד פִּשְׁתִּים בְּחוּטֵי צֶמֶר, אוֹ קָשַׁר חוּט צֶמֶר בְּחוּטֵי פִּשְׁתָּן אוֹ גִּדְּלָן, אַפִלּוּ נָתַן צֶמֶר וּפִשְׁתִּים בְּשַׂק אוֹ בְּקֻפָּה וּכְרָכָן--הֲרֵי אֵלּוּ כִּלְאַיִם.&nbsp; וְאַפִלּוּ קָשַׁר גָּדִיל שֶׁלְּצֶמֶר בְּגָדִיל שֶׁלְּפִשְׁתָּן, אַף עַל פִּי שֶׁהָרְצוּעָה בָּאֶמְצָע, וְכֵן אִם קִפַּל בִּגְדֵי צֶמֶר וּפִשְׁתָּן, וּקְשָׁרָן--הֲרֵי אֵלּוּ כִּלְאַיִם:&nbsp; שֶׁנֶּאֱמָר "צֶמֶר וּפִשְׁתִּים יַחְדָּו" (דברים כב,יא), מִכָּל מָקוֹם--כֵּיוָן שֶׁנִּתְאַחַד, נֶאֱסַר.</p>

<p><b>י,ד</b>&nbsp;&nbsp;וּמְנַיִן שֶׁכָּל אִסּוּרִין אֵלּוּ שֶׁלַּתּוֹרָה--שֶׁהֲרֵי צָרַךְ הַכָּתוּב לְהַתִּיר כִּלְאַיִם בַּצִּיצִית, כְּמוֹ שֶׁלָּמְדוּ מִפִּי הַשְּׁמוּעָה, שֶׁלֹּא נִסְמְכָה פָּרָשַׁת כִּלְאַיִם לְפָרָשַׁת צִיצִית, אֵלָא לְהַתִּיר כִּלְאַיִם בַּצִּיצִית:&nbsp; וְהַצִּיצִית חוּטִין קְשׁוּרִין בִּלְבָד הֶן--מִכְּלָל שֶׁחִבּוּר כְּזֶה שֶׁלֹּא בִּמְקוֹם מִצְוָה אָסוּר מִן הַתּוֹרָה, שְׁאֵינוּ מְמַעֵט בַּתּוֹרָה דָּבָר שְׁהוּא אָסוּר מִדִּבְרֵי סוֹפְרִים.</p>

<p><b>י,ה</b>&nbsp;&nbsp;הַכִּלְאַיִם, אֵין לוֹ שֵׁעוּר:&nbsp; אַפִלּוּ חוּט כָּל שְׁהוּא שֶׁלְּצֶמֶר בְּבֶגֶד גָּדוֹל שֶׁלְּפִשְׁתָּן, אוֹ שֶׁלְּפִשְׁתָּן בְּצֶמֶר--אָסוּר.&nbsp; [ו] צֶמֶר רְחֵלִים וְצֶמֶר גְּמַלִּים וְכַיּוֹצֶא בּוֹ, שֶׁטְּרָפָן זֶה בְּזֶה, וְטָוָה מֵהֶן טְוִי--אִם הָיָה הַחֵצִי מִן הָרְחֵלִים--הֲרֵי הַכֹּל כְּצֶמֶר, וַהֲרֵי הוּא כִּלְאַיִם עִם הַפִּשְׁתָּן.&nbsp; וְאִם הָיָה הָרֹב מִן הַגְּמַלִּים--מֻתָּר לְעָרְבוֹ עִם הַפִּשְׁתָּן, מִפְּנֵי שֶׁצּוּרַת הַכֹּל צוּרַת צֶמֶר גְּמַלִּים; וְאֵין חוֹשְׁשִׁין לַנִּימוֹת שֶׁלְּצֶמֶר הַמְּעֹרָבִין בָּהֶן, מִפְּנֵי שְׁאֵינָן חוּטֵי צֶמֶר.</p>

<p><b>י,ו</b>&nbsp;&nbsp;[ז] לְפִיכָּךְ עוֹרוֹת הַכְּבָשִׂים שֶׁעוֹשִׂין מֵהֶן בְּגָדִים--אַף עַל פִּי שֶׁתּוֹפְרִין אוֹתָן בְּפִשְׁתָּן, מֻתָּרִין; וְאֵין חוֹשְׁשִׂין לַנִּימוֹת שֶׁלְּצֶמֶר, אַף עַל פִּי שֶׁנִּכְרְכוּ בִּכְלַל חוּט הַפִּשְׁתָּן שֶׁתָּפְרוּ בּוֹ, שֶׁהֲרֵי בָּטְלוּ בְּמֵעוּטָן.</p>

<p><b>י,ז</b>&nbsp;&nbsp;[ח] וְכֵן הַקַּנְבַּס וְהַפִּשְׁתָּן שֶׁטְּרָפָן זֶה בְּזֶה--אִם רֹב מִן הַקַּנְבַּס, מֻתָּר לֶאֱרֹג הַטְּוִי מֵהֶן עִם חוּטֵי צֶמֶר; וְאִם הָיָה מֶחְצָה לְמֶחְצָה, אָסוּר.</p>

<p><b>י,ח</b>&nbsp;&nbsp;[ט] הָעוֹשֶׂה בֶּגֶד כֻּלּוֹ צֶמֶר גְּמַלִּים, אוֹ צֶמֶר אַרְנָבִים, אוֹ קַנְבַּס, וְאָרַג בּוֹ חוּט שֶׁלְּצֶמֶר מִצַּד זֶה, וְחוּט שֶׁלְּפִשְׁתָּן מִצַּד זֶה--הֲרֵי זֶה אָסוּר מִשּׁוֹם כִּלְאַיִם.&nbsp; [י] בֶּגֶד צֶמֶר שֶׁנִּפְרַם--מֻתָּר לִפְרֹף אוֹתוֹ בְּחוּט פִּשְׁתָּן, וְקוֹשֵׁר; אֲבָל לֹא יִתְפֹּר.</p>

<p><b>י,ט</b>&nbsp;&nbsp;[יא] לוֹבֵשׁ אָדָם בֶּגֶד צֶמֶר וּבֶגֶד פִּשְׁתִּים, וְחוֹגֵר עֲלֵיהֶם מִבַּחוּץ--וּבִלְבָד שֶׁלֹּא יִטְרֹף אֶת הַמְּשִׁיחָה, וְיִקְשֹׁר בָּהּ בֵּין כְּתֵפָיו.</p>

<p><b>י,י</b>&nbsp;&nbsp;[יב] כִּלְאֵי בְּגָדִים--מֻתָּר לַעֲשׂוֹתָם וּלְמָכְרָם, וְאֵין אָסוּר אֵלָא לִלְבֹּשׁ אוֹתָן אוֹ לְהִתְכַּסּוֹת בָּהֶן בִּלְבָד:&nbsp; שֶׁנֶּאֱמָר "לֹא תִלְבַּשׁ שַׁעַטְנֵז" (דברים כב,יא), וְנֶאֱמָר "לֹא יַעֲלֶה עָלֶיךָ" (ויקרא יט,יט)--הָעֲלִיָּה שְׁהִיא דֶּרֶךְ לְבִישָׁה.&nbsp; אֲבָל אֹהֶל שְׁהוּא כִּלְאַיִם, מֻתָּר לֵישֵׁב תַּחְתָּיו; וְכֵן מֻתָּר מִן הַתּוֹרָה, לֵישֵׁב עַל מַצָּעוֹת שֶׁלְּכִלְאַיִם, שֶׁנֶּאֱמָר "לֹא יַעֲלֶה עָלֶיךָ", אֲבָל אַתָּה מַצִּיעוֹ תַּחְתֶּיךָ.</p>

<p><b>י,יא</b>&nbsp;&nbsp;וּמִדִּבְרֵי סוֹפְרִים, אַפִלּוּ עֶשֶׂר מַצָּעוֹת זוֹ עַל גַּבֵּי זוֹ, וְהַתַּחְתּוֹן שֶׁבָּהֶן כִּלְאַיִם--אָסוּר לֵישֵׁב עַל הָעֶלְיוֹן, שֶׁמֶּא תִּכָּרֵךְ נִימָה עַל בְּשָׂרוֹ.&nbsp; [יג] בַּמֶּה דְּבָרִים אֲמוּרִים, בָּרַכִּין כְּגוֹן יְרִיעוֹת וּשְׂמָלוֹת; אֲבָל אִם הָיוּ קָשִׁין וְאֵינָן נִכְרָכִין, כְּגוֹן כַּרִּים וּכְסָתוֹת--מֻתָּר לֵישֵׁב עֲלֵיהֶן וּלְהָסֵב:&nbsp; וְהוּא, שֶׁלֹּא יִהְיֶה בְּשָׂרוֹ נוֹגֵעַ בָּהֶם.</p>

<p><b>י,יב</b>&nbsp;&nbsp;[יד] וְכֵן הַפָּרֹכֶת שְׁהִיא כִּלְאַיִם--אִם הָיְתָה רַכָּה--אֲסוּרָה, שֶׁמֶּא יִסָּמֵךְ לָהּ הַשַּׁמָּשׁ וְתַעֲלֶה עַל בְּשָׂרוֹ; וְאִם הָיְתָה קָשָׁה שְׁאֵינָהּ נִכְרֶכֶת, מֻתֶּרֶת.&nbsp; [טו] מַנְעָל שְׁהוּא כִּלְאַיִם, וְאֵין לוֹ עָקֵב--מֻתָּר לְלָבְשׁוֹ:&nbsp; שֶׁעוֹר הָרֶגֶל קָשֶׁה הוּא, וְאֵינוּ נִהְנֶה כִּשְׁאָר עוֹר הַגּוּף.</p>

<p><b>י,יג</b>&nbsp;&nbsp;[טז] תּוֹפְרֵי כְּסוּת, תּוֹפְרִין כְּדַרְכָּן--וּבִלְבָד שֶׁלֹּא יִתְכַּוְּנוּ, בַּחַמָּה מִפְּנֵי הַחַמָּה וּבַגְּשָׁמִים מִפְּנֵי הַגְּשָׁמִים; וְהַצְּנוּעִין, תּוֹפְרִים בָּאָרֶץ.&nbsp; וְכֵן מוֹכְרֵי כְּסוּת, מוֹכְרִין כְּדַרְכָּן--וּבִלְבָד שֶׁלֹּא יִתְכַּוְּנוּ בַּחַמָּה, שֶׁיַּצִּיל לָהֶם הַכִּלְאַיִם שֶׁעַל כִּתְפֵיהֶן מִן הַחַמָּה, וְלֹא יִתְכַּוְּנוּ בַּגְּשָׁמִים, לְהִתְחַמַּם בּוֹ; וְהַצְּנוּעִין, מַפְשִׁילִין בְּמַקֵּל.</p>

<p><b>י,יד</b>&nbsp;&nbsp;[יז] לֹא יִקַּח אָדָם בֵּיצָה, כִּשְׁהִיא בְּבֶגֶד כִּלְאַיִם--שֶׁהֲרֵי הוּא נִהְנֶה בַּכִּלְאַיִם, מִפְּנֵי הַחַמָּה אוֹ מִפְּנֵי הַצִּנָּה.&nbsp; וְכֵן כָּל כַּיּוֹצֶא בְּזֶה.</p>

<p><b>י,טו</b>&nbsp;&nbsp;[יח] לֹא יִלְבֹּשׁ אָדָם כִּלְאַיִם עֲרַאי, וְאַפִלּוּ עַל גַּבֵּי עֲשָׂרָה בְּגָדִים, שְׁאֵינוּ מְהַנֵּהוּ כְּלוּם, וְאַפִלּוּ לִגְנֹב אֶת הַמֶּכֶס; וְאִם לָבַשׁ כֵּן, לוֹקֶה.</p>

<p><b>י,טז</b>&nbsp;&nbsp;[יט] אֵין אָסוּר מִשּׁוֹם כִּלְאַיִם, אֵלָא בְּגָדִים שְׁהֶן דֶּרֶךְ חִמּוּם--כְּגוֹן הַכֻּתֹּנֶת, וְהַמִּצְנֶפֶת, וְהַמִּכְנָסַיִם, וְהָאַבְנֵט, וְהַשִּׂמְלָה, וּבְגָדִים שֶׁמְּחַפִּין בָּהֶן אֶת הַשּׁוֹקַיִם וְאֶת הַיָּדַיִם וְכַיּוֹצֶא בָּהֶם.&nbsp; אֲבָל צִלְצוּלִין קְטַנִּים שֶׁעוֹשִׂין אוֹתָן הָעָם בְּבֵית יָד שֶׁלָּהֶן, לִצְרֹר בָּהֶן אֶת הַמָּעוֹת, אוֹ לִצְרֹר בָּהֶן הַתְּבָלִין, וּסְמַרְטוּט שֶׁמַּנִּיחִין עָלָיו רְטִיָּה אוֹ מְלֻגְמָה אוֹ אַסְפְּלוֹנִית וְכַיּוֹצֶא בָּהֶן--הֲרֵי אֵלּוּ מֻתָּרִין, אַף עַל פִּי שֶׁבְּשָׂרוֹ נוֹגֵעַ בָּהֶן:&nbsp; שֶׁהֲרֵי אֵין דֶּרֶךְ חִמּוּם בְּכָּךְ.</p>

<p><b>י,יז</b>&nbsp;&nbsp;[כ] צִיץ שֶׁלְּעוֹר אוֹ מֶשִׁי וְכַיּוֹצֶא בָּהֶן, שֶׁתָּלָה בּוֹ חוּטֵי צֶמֶר וְחוּטֵי פִּשְׁתָּן מְדֻלְדָּלִין עַל פְּנֵי הָאָדָם, כְּדֵי לְהַפְרִיחַ הַזְּבוּבִין--אֵין בּוֹ מִשּׁוֹם כִּלְאַיִם, שְׁאֵין דֶּרֶךְ חִמּוּם בְּכָּךְ.</p>

<p><b>י,יח</b>&nbsp;&nbsp;[כא] הַמַּנְהִיג בְּהֵמוֹת וּמַכְנִיס חֲבָלִים לְתוֹךְ יָדוֹ, מֵהֶן פִּשְׁתִּים וּמֵהֶן צֶמֶר--הֲרֵי זֶה מֻתָּר, וְאַף עַל פִּי שֶׁכּוֹרְכָן עַל יָדוֹ; אֲבָל אִם קְשָׁרָן כֻּלָּן--נַעֲשׂוּ כִּלְאַיִם, וְאָסוּר לוֹ לְכָרְכָן עַל יָדוֹ.</p>

<p><b>י,יט</b>&nbsp;&nbsp;[כב] מִטְפָּחוֹת שֶׁמְּקַנְּחִין בָּהֶן הַיָּדַיִם, וּמִטְפָּחוֹת שֶׁמְּסַפְּגִין בָּהֶן הַכֵּלִים וְהַקַּרְקָעוֹת, וּמִטְפְּחוֹת סֵפֶר תּוֹרָה, וּמִטְפְּחוֹת הַסַּפָּרִים--אֲסוּרִים מִשּׁוֹם כִּלְאַיִם:&nbsp; שֶׁהֲרֵי הַיָּדַיִם נוֹגְעוֹת בָּהֶן, וְהֶן נִכְרָכִין עַל הַיָּד תָּמִיד וּמְחַמְּמִין.</p>

<p><b>י,כ</b>&nbsp;&nbsp;[כג] אוֹתוֹת שֶׁעוֹשִׂין הַכּוֹבְסִין וְהַגַּרְדִיִּין בַּבְּגָדִים, כְּדֵי שֶׁיִּהְיֶה כָּל אֶחָד מַכִּיר אֶת שֶׁלּוֹ--אִם הָיְתָה אוֹת שֶׁלְּצֶמֶר בְּפִשְׁתָּן, אוֹ פִּשְׁתָּן בְּצֶמֶר--הֲרֵי זֶה אָסוּר, וְאַף עַל פִּי שְׁאֵינוּ חָשׁוּב אֶצְלוֹ.</p>

<p><b>י,כא</b>&nbsp;&nbsp;[כד] בֶּגֶד צֶמֶר שֶׁחִבְּרוֹ עִם בֶּגֶד פִּשְׁתָּן, בִּתְכִיפָה אַחַת--אֵינוּ חִבּוּר, וְאֵין זֶה כִּלְאַיִם; קָבַץ שְׁנֵי רָאשֵׁי הַחוּט כְּאֶחָד, אוֹ שֶׁתָּכַף שְׁתֵּי תְּכִיפוֹת--הֲרֵי זֶה כִּלְאַיִם.</p>

<p><b>י,כב</b>&nbsp;&nbsp;[כה] מֻתָּר לַעֲשׂוֹת מִן הַכִּלְאַיִם תַּכְרִיכִין לְמֵת, שְׁאֵין עַל הַמֵּתִים מִצְוָה; וְלַעֲשׂוֹת מֵהֶן מִרְדַּעַת לַחֲמוֹר, וְיוֹשֵׁב עָלֶיהָ--וְהוּא, שֶׁלֹּא יִהְיֶה בְּשָׂרוֹ נוֹגֵעַ בָּהּ, וְלֹא יַנִּיחַ מִרְדַּעַת זוֹ עַל כְּתֵפוֹ, אַפִלּוּ לְהוֹצִיא עָלֶיהָ אֶת הַזֵּבֶל.&nbsp; [כו] הַמֵּת וְהַבְּהֵמָה שֶׁהָיוּ מְלֻבָּשִׁין כִּלְאַיִם, מֻתָּר לְנָשְׂאָן עַל כְּתֵפוֹ.</p>

<p><b>י,כג</b>&nbsp;&nbsp;[כז] בֶּגֶד צֶמֶר שֶׁאָבַד בּוֹ חוּט פִּשְׁתָּן, אוֹ בֶּגֶד פִּשְׁתָּן שֶׁאָבַד בּוֹ חוּט צֶמֶר--הֲרֵי זֶה לֹא יִמְכְּרֶנּוּ לַגּוֹי, שֶׁמֶּא יִמְכְּרֶנּוּ הַגּוֹי לְיִשְׂרָאֵל; וְלֹא יַעֲשֶׂנּוּ מִרְדַּעַת לַחֲמוֹר, שֶׁמֶּא יִמְצָא אוֹתוֹ אַחֵר וְיִקְרְעֶנּוּ מֵעַל הַמִּרְדַּעַת וְיִלְבְּשֶׁנּוּ--שֶׁהֲרֵי אֵין הַכִּלְאַיִם נִכָּר בּוֹ.&nbsp; וְכֵיצַד הִיא תַּקָּנַת בֶּגֶד זֶה:&nbsp; צוֹבְעוֹ--שְׁאֵין הַצֶּמֶר וְהַפִּשְׁתִּים עוֹלִים בִּצְבָע אֶחָד, וּמִיָּד הוּא נִכָּר לוֹ וְשׁוֹמְטוֹ; וְאִם לֹא נִכָּר, הֲרֵי זֶה מֻתָּר, שֶׁמֶּא נִשְׁמַט וְהָלַךְ לוֹ, שֶׁהֲרֵי בָּדַק וְלֹא מְצָאוֹ.&nbsp; וּכְבָר בֵּאַרְנוּ בְּבִיאוֹת אֲסוּרוֹת, שֶׁכָּל אִסּוּרֵי סְפֵקוֹת מִדִּבְרֵי סוֹפְרִים; וּלְפִיכָּךְ הֵקִילוּ בְּסָפֵק זֶה.</p>

<p><b>י,כד</b>&nbsp;&nbsp;[כח] הַלּוֹקֵחַ כְּלֵי צֶמֶר מִן הַגּוֹיִים--צָרִיךְ לְבָדְקָן יָפֶה יָפֶה, שֶׁמֶּא תְּפוּרִין הֶן בְּפִשְׁתָּן.</p>

<p><b>י,כה</b>&nbsp;&nbsp;[כט] הָרוֹאֶה כִּלְאַיִם שֶׁלַּתּוֹרָה עַל חֲבֵרוֹ--אַפִלּוּ הָיָה מְהַלֵּךְ בַּשּׁוּק--קוֹפֵץ לוֹ, וְקוֹרְעוֹ עָלָיו מִיָּד:&nbsp; וְאַפִלּוּ הָיָה רִבּוֹ שֶׁלִּמְּדוֹ חָכְמָה--שְׁאֵין כְּבוֹד הַבְּרִיּוֹת, דּוֹחֶה אִסּוּר לֹא תַעֲשֶׂה הַמְּפֹרָשׁ בַּתּוֹרָה.&nbsp; וְלָמָּה נִדְחָה בְּהָשֵׁב אֲבֵדָה, כְּמוֹ שֶׁיִּתְבָּאַר--מִפְּנֵי שְׁהוּא לָאו שֶׁלְּמָמוֹן; וְלָמָּה נִדְחָה בְּטֻמְאַת מֵת--הוֹאִיל וּפָרַט הַכָּתוּב, וּמִפִּי הַשְּׁמוּעָה לָמְדוּ, "לַאֲחֹתוֹ" (ויקרא כא,ג; במדבר ו,ז) אֵינוּ מִטַּמֵּא, אֲבָל מִטַּמֵּא לְמֵת מִצְוָה.</p>

<p><b>י,כו</b>&nbsp;&nbsp;אֲבָל דָּבָר שֶׁאִסּוּרוֹ מִדִּבְרֵיהֶם--הֲרֵי הוּא נִדְחֶה מִפְּנֵי כְּבוֹד הַבְּרִיּוֹת, בְּכָל מָקוֹם; וְאַף עַל פִּי שֶׁכָּתוּב בַּתּוֹרָה "לֹא תָסוּר, מִכָּל הַדָּבָר" (ראה דברים יז,יא), הֲרֵי לָאו זֶה נִדְחֶה מִכְּלָל מִפְּנֵי כָּבוֹד הַבְּרִיּוֹת.</p>

<p><b>י,כז</b>&nbsp;&nbsp;לְפִיכָּךְ אִם הָיָה עָלָיו שַׁעַטְנֵז שֶׁלְּדִבְרֵיהֶם--אֵינוּ קוֹרְעוֹ עָלָיו בַּשּׁוּק, וְאֵינוּ פּוֹשֵׁט בַּשּׁוּק, עַד שֶׁמַּגִּיעַ לְבֵיתוֹ; וְאִם הָיָה שֶׁלַּתּוֹרָה, פּוֹשְׁטוֹ מִיָּד.</p>

<p><b>י,כח</b>&nbsp;&nbsp;[ל] הַלּוֹבֵשׁ כִּלְאַיִם, אוֹ הַמִּתְכַּסֶּה בּוֹ--לוֹקֶה; הָיָה לָבוּשׁ בַּכִּלְאַיִם כָּל הַיּוֹם כֻּלּוֹ, אֵינוּ לוֹקֶה אֵלָא אַחַת.&nbsp; הוֹצִיא רֹאשׁוֹ מִן הַבֶּגֶד וְהִחְזִירוֹ, הוֹצִיא רֹאשׁוֹ וְהִחְזִירוֹ--אַף עַל פִּי שֶׁלֹּא פָשַׁט הַבֶּגֶד כֻּלּוֹ, הֲרֵי זֶה חַיָּב עַל כָּל אַחַת וְאַחַת.&nbsp; בַּמֶּה דְּבָרִים אֲמוּרִים שְׁהוּא חַיָּב אַחַת עַל כָּל הַיּוֹם, בְּשֶׁהִתְרוּ בּוֹ הַתְרָאָה אַחַת; אֲבָל אִם הִתְרוּ בּוֹ וְאָמְרוּ לוֹ, פְּשֹׁט פְּשֹׁט, וְהוּא לָבוּשׁ בּוֹ, וְשָׁהָה כְּדֵי לִפְשֹׁט וְלִלְבֹשׁ אַחַר שֶׁהִתְרוּ בּוֹ--הֲרֵי זֶה חַיָּב עַל כָּל שְׁהִיָּה וּשְׁהִיָּה שֶׁהִתְרוּ בּוֹ עָלֶיהָ, וְאַף עַל פִּי שֶׁלֹּא פָשַׁט.</p>

<p><b>י,כט</b>&nbsp;&nbsp;[לא] הַמַּלְבִּישׁ אֶת חֲבֵרוֹ כִּלְאַיִם--אִם הָיָה הַלּוֹבֵשׁ מֵזִיד--הַלּוֹבֵשׁ לוֹקֶה, וְהַמַּלְבִּישׁ עוֹבֵר מִשּׁוֹם "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד); וְאִם לֹא יָדַע הַלּוֹבֵשׁ שֶׁהַבֶּגֶד כִּלְאַיִם, וְהַמַּלְבִּישׁ מֵזִיד--הַמַּלְבִּישׁ לוֹקֶה, וְהַלּוֹבֵשׁ פָּטוּר.</p>

<p><b>י,ל</b>&nbsp;&nbsp;[לב] כּוֹהֲנִים שֶׁלָּבְשׁוּ בִּגְדֵי כְּהֻנָּה שֶׁלֹּא בְּשָׁעַת עֲבוֹדָה--אַפִלּוּ בַּמִּקְדָּשׁ--לוֹקִין, מִפְּנֵי הָאַבְנֵט שְׁהוּא כִּלְאַיִם; וְלֹא הֻתְּרוּ בּוֹ אֵלָא בְּשָׁעַת עֲבוֹדָה, שְׁהִיא מִצְוַת עֲשֵׂה כְּמוֹ הַצִּיצִית.
<br>&nbsp;</p>
</div>
</body></html>
