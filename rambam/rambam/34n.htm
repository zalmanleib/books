<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות שביתת יום טוב</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁבִיתַת יוֹם טוֹב</h1>

<p>יֵשׁ בִּכְלָלָן שְׁתֵּים עֶשְׂרֵה מִצְווֹת--שֵׁשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשְׁבֹּת בָּרִאשׁוֹן שֶׁלַּפֶּסַח; (ב) שֶׁלֹּא לַעֲשׂוֹת בּוֹ מְלָאכָה; (ג) לִשְׁבֹּת בַּשְּׁבִיעִי שֶׁלַּפֶּסַח; (ד) שֶׁלֹּא לַעֲשׂוֹת בּוֹ מְלָאכָה; (ה) לִשְׁבֹּת בְּיוֹם חַג הַשָּׁבוּעוֹת; (ו) שֶׁלֹּא לַעֲשׂוֹת בּוֹ מְלָאכָה; (ז) לִשְׁבֹּת בְּרֹאשׁ הַשָּׁנָה; (ח) שֶׁלֹּא לַעֲשׂוֹת בּוֹ מְלָאכָה; (ט) לִשְׁבֹּת בָּרִאשׁוֹן שֶׁלְּחַג הַסֻּכּוֹת; (י) שֶׁלֹּא לַעֲשׂוֹת בּוֹ מְלָאכָה; (יא) לִשְׁבֹּת בַּשְּׁמִינִי שֶׁלֶּחָג; (יב) שֶׁלֹּא לַעֲשׂוֹת בּוֹ מְלָאכָה.&nbsp; וּבֵאוּר שְׁבִיתַת יָמִים אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק א</h2>

<p><b>א,א</b>&nbsp;&nbsp;שֵׁשֶׁת הַיָּמִים הָאֵלּוּ שֶׁאֲסָרָן הַכָּתוּב בַּעֲשִׂיַּת מְלָאכָה--שְׁהֶן רִאשׁוֹן וּשְׁבִיעִי שֶׁלַּפֶּסַח, וְרִאשׁוֹן וּשְׁמִינִי שֶׁלְּחַג הַסֻּכּוֹת, וּבְיוֹם חַג הַשָּׁבוּעוֹת, וּבְאֶחָד לַחֹדֶשׁ הַשְּׁבִיעִי--הֶן הַנִּקְרָאִין יָמִים טוֹבִים.&nbsp; וּשְׁבִיתַת כֻּלָּן שׁוֹוָה, שְׁהֶן אֲסוּרִין בְּכָל מְלֶאכֶת עֲבוֹדָה, חוּץ מִמְּלָאכָה שְׁהִיא לְצֹרֶךְ אֲכִילָה, שֶׁנֶּאֱמָר "אַךְ אֲשֶׁר יֵאָכֵל לְכָל-נֶפֶשׁ .&nbsp;.&nbsp;." (שמות יב,טז).</p>

<p><b>א,ב</b>&nbsp;&nbsp;כָּל הַשּׁוֹבֵת מִמְּלֶאכֶת עֲבוֹדָה בְּאֶחָד מֵהֶן, הֲרֵי קִיַּם מִצְוַת עֲשֵׂה, שֶׁהֲרֵי נֶאֱמָר בָּהֶן "שַׁבָּתוֹן" (ויקרא כג,כד; ויקרא כג,לט), כְּלוֹמַר שְׁבֹת.&nbsp; וְכָל הָעוֹשֶׂה בְּאֶחָד מֵהֶן מְלָאכָה שְׁאֵינָהּ לְצֹרֶךְ אֲכִילָה, כְּגוֹן שֶׁבָּנָה אוֹ הָרַס אוֹ אָרַג וְכַיּוֹצֶא בְּאֵלּוּ--הֲרֵי בִּטַּל מִצְוַת עֲשֵׂה; וְעָבַר עַל לֹא תַעֲשֶׂה, שֶׁנֶּאֱמָר "כָּל-מְלֶאכֶת עֲבֹדָה, לֹא תַעֲשׂוּ" (ויקרא כג,ז; ויקרא כג,ח; ויקרא כג,כא; ויקרא כג,כה; ויקרא כג,לה; ויקרא כג,לו; ועוד), "כָּל-מְלָאכָה, לֹא-יֵעָשֶׂה בָהֶם" (שמות יב,טז).&nbsp; וְאִם עָשָׂה בְּעֵדִים וְהַתְרָאָה, לוֹקֶה מִן הַתּוֹרָה.</p>

<p><b>א,ג</b>&nbsp;&nbsp;הָעוֹשֶׂה אֲבוֹת מְלָאכוֹת הַרְבֵּה בְּיוֹם טוֹב בְּהַתְרָאָה אַחַת, כְּגוֹן שֶׁזָּרַע וּבָנָה וְסָתַר וְאָרַג בְּהַתְרָאָה אַחַת--אֵינוּ לוֹקֶה אֵלָא אַחַת:&nbsp; חִלּוּק מְלָאכוֹת לַשַּׁבָּת, וְאֵין חִלּוּק מְלָאכוֹת לְיוֹם טוֹב.</p>

<p><b>א,ד</b>&nbsp;&nbsp;כָּל מְלָאכָה שֶׁחַיָּבִין עָלֶיהָ בַּשַּׁבָּת--אִם עָשָׂה אוֹתָהּ בְּיוֹם טוֹב, שֶׁלֹּא לְצֹרֶךְ אֲכִילָה--לוֹקֶה, חוּץ מֵהַהוֹצָאָה מֵרְשׁוּת לִרְשׁוּת וְהַהַבְעָרָה:&nbsp; שֶׁמִּתּוֹךְ שֶׁהֻתְּרָה הוֹצָאָה בְּיוֹם טוֹב לְצֹרֶךְ אֲכִילָה, הֻתְּרָה שֶׁלֹּא לְצֹרֶךְ אֲכִילָה; לְפִיכָּךְ מֻתָּר בְּיוֹם טוֹב לְהוֹצִיא קָטָן אוֹ סֵפֶר תּוֹרָה אוֹ מַפְתֵּחַ וְכַיּוֹצֶא בְּאֵלּוּ, מֵרְשׁוּת לִרְשׁוּת.</p>

<p><b>א,ה</b>&nbsp;&nbsp;וְכֵן מֻתָּר לְהַבְעִיר, אַף עַל פִּי שְׁאֵינוּ לְצֹרֶךְ אֲכִילָה.&nbsp; וּשְׁאָר מְלָאכוֹת--כָּל שֶׁיֵּשׁ בּוֹ צֹרֶךְ אֲכִילָה--מֻתָּר, כְּגוֹן שְׁחִיטָה וַאֲפִיָּה וְלִישָׁה וְכַיּוֹצֶא בָּהֶן; וְכָל שְׁאֵין בָּהֶן צֹרֶךְ אֲכִילָה--אָסוּר, כְּגוֹן אֲרִיגָה וּכְתִיבָה וּבִנְיָן וְכַיּוֹצֶא בָּהֶן.</p>

<p><b>א,ו</b>&nbsp;&nbsp;[ה] כָּל מְלָאכָה שֶׁאִפְשָׁר לָהּ לֵעָשׂוֹת מֵעֶרֶב יוֹם טוֹב, וְלֹא יִהְיֶה בָּהּ הֶפְסֵד וְלֹא חֶסְרוֹן אִם נַעֲשָׂת מִבָּעֶרֶב--אָסְרוּ חֲכָמִים לַעֲשׂוֹת אוֹתָהּ בְּיוֹם טוֹב, אַף עַל פִּי שְׁהִיא לְצֹרֶךְ אֲכִילָה.&nbsp; וְלָמָּה אָסְרוּ דָּבָר זֶה--גְּזֵרָה שֶׁמֶּא יַנִּיחַ אָדָם מְלָאכוֹת שֶׁאִפְשָׁר לַעֲשׂוֹתָן מִבָּעֶרֶב לְיוֹם טוֹב, וְנִמְצָא יוֹם טוֹב כֻּלּוֹ הוֹלֵךְ בַּעֲשִׂיַּת אוֹתָן מְלָאכוֹת, וְיִמָּנַע מִשִּׂמְחַת יוֹם טוֹב, וְלֹא יִהְיֶה לוֹ פְּנָאי לֶאֱכֹל וְלִשְׁתּוֹת.</p>

<p><b>א,ז</b>&nbsp;&nbsp;[ו] וּמִזֶּה הַטַּעַם עַצְמוֹ, לֹא אָסְרוּ הַהוֹצָאָה בְּיוֹם טוֹב, וְאַף עַל פִּי שֶׁכָּל הוֹצָאָה, הִיא מְלָאכָה שֶׁאִפְשָׁר לַעֲשׂוֹתָהּ מֵעֶרֶב יוֹם טוֹב.&nbsp; וְלָמָּה לֹא אֲסָרוּהָ--כְּדֵי לְהַרְבּוֹת בְּשִׂמְחַת יוֹם טוֹב, וְיוֹלִיךְ וְיָבִיא כָּל מַה שֶׁיִּרְצֶה וְיַשְׁלִים חֲפָצָיו, וְלֹא יִהְיֶה כְּמִי שֶׁיָּדָיו אֲסוּרוֹת.&nbsp; אֲבָל שְׁאָר מְלָאכוֹת שֶׁאִפְשָׁר לַעֲשׂוֹתָן מִבָּעֶרֶב--הוֹאִיל וְיֵשׁ בָּהֶן עֲסָק, אֵין עוֹשִׂין אוֹתָן בְּיוֹם טוֹב.</p>

<p><b>א,ח</b>&nbsp;&nbsp;[ז] כֵּיצַד:&nbsp; אֵין קוֹצְרִין, וְלֹא דָשִׁין, וְלֹא זוֹרִין, וְלֹא בּוֹרְרִין, וְלֹא טוֹחֲנִין אֶת הַחִטִּים, וְלֹא מְרַקְּדִין בְּיוֹם טוֹב--שֶׁכָּל אֵלּוּ וְכַיּוֹצֶא בָּהֶם, אִפְשָׁר לַעֲשׂוֹתָן מִבָּעֶרֶב וְאֵין בְּכָּךְ הֶפְסֵד וְלֹא חֶסְרוֹן.</p>

<p><b>א,ט</b>&nbsp;&nbsp;[ח] אֲבָל לָשִׁין, וְאוֹפִין, וְשׁוֹחֲטִין, וּמְבַשְּׁלִין בְּיוֹם טוֹב--שְׁאִם עָשָׂה אֵלּוּ מִבָּעֶרֶב, יֵשׁ בְּכָּךְ הֶפְסֵד אוֹ חֶסְרוֹן:&nbsp; שְׁאֵין לֶחֶם חַם אוֹ תַּבְשִׁיל שֶׁבִּשַּׁל הַיּוֹם, כְּלֶחֶם שֶׁנֶּאֱפָה מֵאֶמֶשׁ וּכְתַבְשִׁיל שֶׁנִּתְבַּשַּׁל מֵאֶמֶשׁ; וְלֹא בָּשָׂר שֶׁנִּשְׁחַט הַיּוֹם, כְּבָשָׂר שֶׁנִּשְׁחַט מֵאֶמֶשׁ.&nbsp; וְכֵן כָּל כַּיּוֹצֶא בְּאֵלּוּ.&nbsp; וְכֵן מַכְשִׁירֵי אֹכֶל נֶפֶשׁ שֶׁיֵּשׁ בָּהֶן חֶסְרוֹן אִם נַעֲשׂוּ מִבָּעֶרֶב--עוֹשִׂין אוֹתָן בְּיוֹם טוֹב, כְּגוֹן שְׁחִיקַת תְּבָלִין וְכַיּוֹצֶא בָּהֶן.</p>

<p><b>א,י</b>&nbsp;&nbsp;[ט] אֵין אוֹפִין וּמְבַשְּׁלִין בְּיוֹם טוֹב, מַה שֶׁיֵּאָכֵל בַּחֹל; וְלֹא הֻתְּרָה מְלָאכָה שְׁהִיא לְצֹרֶךְ אֲכִילָה, אֵלָא כְּדֵי לֵהָנוֹת בָּהּ בְּיוֹם טוֹב.&nbsp; עָשָׂה כְּדֵי לֶאֱכֹל בְּיוֹם טוֹב, וְהוֹתִיר--מֻתָּר לֶאֱכֹל הַמּוֹתָר בַּחֹל.</p>

<p><b>א,יא</b>&nbsp;&nbsp;[י] מְמַלְּאָה אִשָּׁה קְדֵרָה בָּשָׂר, אַף עַל פִּי שְׁאֵינָהּ צְרִיכָה אֵלָא לַחֲתִכָּה אַחַת.&nbsp; וּמְמַלֵּא נַחְתּוֹם חָבִית שֶׁלְּמַיִם, אַף עַל פִּי שְׁאֵינוּ צָרִיךְ אֵלָא לְקִתּוֹן אֶחָד.&nbsp; וּמְמַלְּאָה אִשָּׁה תַּנּוּר פַּת, אַף עַל פִּי שְׁאֵינָהּ צְרִיכָה אֵלָא לְכִכָּר אֶחָד--שֶׁבִּזְמָן שֶׁהַפַּת מְרֻבָּה, הִיא נֶאֱפֵית יָפֶה.&nbsp; וּמוֹלֵחַ אָדָם כַּמָּה חֲתִכּוֹת בְּבַת אַחַת, אַף עַל פִּי שְׁאֵינוּ צָרִיךְ אֵלָא לַחֲתִכָּה אַחַת.&nbsp; וְכֵן כָּל כַּיּוֹצֶא בְּזֶה.</p>

<p><b>א,יב</b>&nbsp;&nbsp;[יא] הַמְּבַשֵּׁל אוֹ הָאוֹפֶה בְּיוֹם טוֹב כְּדֵי לֶאֱכֹל בּוֹ בַּיּוֹם, אוֹ שֶׁזִּמַּן אוֹרְחִים וְלֹא בָאוּ, וְנִשְׁאָר הַתַּבְשִׁיל וְהַפַּת--הֲרֵי זֶה מֻתָּר לְאָכְלוֹ לְמָחָר בֵּין בַּחֹל בֵּין בַּשַּׁבָּת, וּבִלְבָד שֶׁלֹּא יַעְרִים.&nbsp; וְאִם הִעְרִים--הֲרֵי זֶה אָסוּר, וְאַפִלּוּ בַּשַּׁבָּת שֶׁאַחַר יוֹם טוֹב:&nbsp; מִפְּנֵי שֶׁהִחְמִירוּ בַּמַּעְרִים, יוֹתֵר מִן הַמֵּזִיד.</p>

<p><b>א,יג</b>&nbsp;&nbsp;[יב] מִי שֶׁהָיְתָה לוֹ בְּהֵמָה מְסֻכֶּנֶת--לֹא יִשְׁחֹט אוֹתָהּ בְּיוֹם טוֹב, אֵלָא אִם כֵּן יוֹדֵעַ שֶׁיָּכוֹל לֶאֱכֹל מִמֶּנָּה כַּזַּיִת צֳלִי מִבְּעוֹד יוֹם, כְּדֵי שֶׁלֹּא יִשְׁחֹט בְּיוֹם טוֹב, מַה שֶׁיֹּאכַל בַּחֹל.&nbsp; וְכֵן כָּל כַּיּוֹצֶא בְּזֶה.</p>

<p><b>א,יד</b>&nbsp;&nbsp;[יג] אֵין אוֹפִין וּמְבַשְּׁלִין בְּיוֹם טוֹב, כְּדֵי לְהַאֲכִיל גּוֹיִים אוֹ כְּלָבִים:&nbsp; שֶׁנֶּאֱמָר "הוּא לְבַדּוֹ יֵעָשֶׂה לָכֶם" (שמות יב,טז)--"לָכֶם", וְלֹא לַגּוֹיִים; "לָכֶם", וְלֹא לַבְּהֵמָה.&nbsp; לְפִיכָּךְ מְזָמְנִין אֶת הַגּוֹי, בַּשַּׁבָּת; וְאֵין מְזָמְנִין אוֹתוֹ, בְּיוֹם טוֹב--גְּזֵרָה, שֶׁמֶּא יַרְבֶּה בִּשְׁבִילוֹ.&nbsp; אֲבָל אִם בָּא הַגּוֹי מֵאֵלָיו--אוֹכֵל עִמָּהֶן מַה שְׁהֶן אוֹכְלִין, שֶׁכְּבָר הֱכִינוּהוּ.</p>

<p><b>א,טו</b>&nbsp;&nbsp;[יד] בְּהֵמָה שֶׁחֶצְיָהּ שֶׁלַּגּוֹי וְחֶצְיָהּ שֶׁלְּיִשְׂרָאֵל--מֻתָּר לְשָׁחְטָהּ בְּיוֹם טוֹב, שְׁאֵי אִפְשָׁר לֶאֱכֹל מִמֶּנָּה כַּזַּיִת בָּשָׂר בְּלֹא שְׁחִיטָה; אֲבָל עִיסָה שֶׁחֶצְיָהּ לַגּוֹי וְחֶצְיָהּ לְיִשְׂרָאֵל--אָסוּר לֶאֱפוֹת אוֹתָהּ, מִפְּנֵי שֶׁיָּכוֹל לַחְלֹק הַבָּצֵק.&nbsp; בְּנֵי הַחַיִל שֶׁנָּתְנוּ קֶמַח לְיִשְׂרָאֵל לַעֲשׂוֹת לָהֶם פַּת בְּיוֹם טוֹב--אִם כְּשֶׁנּוֹתְנִין פַּת לַתִּינוֹק אֵין מַקְפִּידִין, מֻתָּר לֶאֱפוֹתוֹ לָהֶן בְּיוֹם טוֹב:&nbsp; שֶׁכָּל פַּת וּפַת רְאוּיָה לַתִּינוֹק.&nbsp; עִיסַת הַכְּלָבִים--בִּזְמָן שֶׁהָרוֹעִים אוֹכְלִין מִמֶּנָּה, נֶאֱפֵית בְּיוֹם טוֹב.</p>

<p><b>א,טז</b>&nbsp;&nbsp;[טו] הַמְּבַשֵּׁל בְּיוֹם טוֹב לַגּוֹיִים אוֹ לַבְּהֵמָה אוֹ לְהַנִּיחַ לַחֹל, אֵינוּ לוֹקֶה--שֶׁאִלּוּ בָּאוּ לוֹ אוֹרְחִים, הָיָה אוֹתוֹ תַּבְשִׁיל רָאוּי לָהֶן.&nbsp; עָשָׂה לְנַפְשׁוֹ וְהוֹתִיר, מֻתָּר לְהַאֲכִיל מִמֶּנּוּ לַגּוֹיִים וְלַבְּהֵמָה.</p>

<p><b>א,יז</b>&nbsp;&nbsp;[טז] רְחִיצָה וְסִיכָה--הֲרֵי הֶן בִּכְלַל אֲכִילָה וּשְׁתִיָּה, וְעוֹשִׂין אוֹתָן בְּיוֹם טוֹב:&nbsp; שֶׁנֶּאֱמָר "אֲשֶׁר יֵאָכֵל לְכָל-נֶפֶשׁ" (שמות יב,טז), לְכָל שֶׁבְּצֹרֶךְ הַגּוּף.&nbsp; לְפִיכָּךְ מְחִמִּין חַמִּין בְּיוֹם טוֹב, וְרוֹחֵץ בָּהֶן פָּנָיו יָדָיו וְרַגְלָיו; אֲבָל כָּל גּוּפוֹ, אָסוּר מִשּׁוֹם גְּזֵרַת מֶרְחֵץ.&nbsp; וְחַמִּין שֶׁהוּחַמּוּ מֵעֶרֶב יוֹם טוֹב, רוֹחֵץ בָּהֶן כָּל גּוּפוֹ בְּיוֹם טוֹב--שֶׁלֹּא גָזְרוּ עַל דָּבָר זֶה, אֵלָא בַּשַּׁבָּת בִּלְבָד.</p>

<p><b>א,יח</b>&nbsp;&nbsp;[יז] כָּל שֶׁאָסוּר בַּשַּׁבָּת--בֵּין מִשּׁוֹם שְׁהוּא דּוֹמֶה לִמְלָאכָה אוֹ מֵבִיא לִידֵי מְלָאכָה, בֵּין מִשּׁוֹם שְׁבֹת--הֲרֵי זֶה אָסוּר בְּיוֹם טוֹב, אֵלָא אִם כֵּן הָיָה בּוֹ צֹרֶךְ אֲכִילָה וְכַיּוֹצֶא בָּהּ, אוֹ דְּבָרִים שְׁהֶם מֻתָּרִים בְּיוֹם טוֹב, כְּמוֹ שֶׁיִּתְבָּאַר בַּהֲלָכוֹת אֵלּוּ.&nbsp; וְכָל שֶׁאָסוּר לְטַלְטְלוֹ בַּשַּׁבָּת, אָסוּר לְטַלְטְלוֹ בְּיוֹם טוֹב, אֵלָא לְצֹרֶךְ אֲכִילָה, וְכַיּוֹצֶא בָּהּ.&nbsp; וְכָל שֶׁמֻּתָּר בַּשַּׁבָּת, מֻתָּר בְּיוֹם טוֹב.&nbsp; וְיֵשׁ בְּיוֹם טוֹב מַה שְׁאֵין בַּשַּׁבָּת, אִסּוּר מֻקְצֶה--שֶׁהַמֻּקְצֶה אָסוּר בְּיוֹם טוֹב, וּמֻתָּר בַּשַּׁבָּת:&nbsp; מִפְּנֵי שֶׁיּוֹם טוֹב קַל מִשַּׁבָּת, אָסְרוּ בּוֹ הַמֻּקְצֶה--שֶׁמֶּא יָבוֹאוּ לְזַלְזַל בּוֹ.</p>

<p><b>א,יט</b>&nbsp;&nbsp;[יח] כֵּיצַד:&nbsp; תֻּרְנְגֹלֶת הָעוֹמֶדֶת לְגַדַּל בֵּיצִים, וְשׁוֹר הָעוֹמֵד לַחֲרִישָׁה, וְיוֹנֵי שׁוֹבָךְ, וּפֵרוֹת הָעוֹמְדִין לִסְחוֹרָה--כָּל אֵלּוּ וְכַיּוֹצֶא בָּהֶן מֻקְצֶה הֶן, וְאָסוּר לֶאֱכֹל מֵהֶן בְּיוֹם טוֹב, עַד שֶׁיָּכִין אוֹתָם מִבָּעֶרֶב, וִיחַשַּׁב עֲלֵיהֶם לַאֲכִילָה.&nbsp; אֲבָל בַּשַּׁבָּת--הַכֹּל מוּכָן אֵצֶל שַׁבָּת, וְאֵינוּ צָרִיךְ הֲכָנָה.&nbsp; וּכְשֵׁם שֶׁהַמֻּקְצֶה אָסוּר בְּיוֹם טוֹב, כָּךְ הַנּוֹלָד אָסוּר.</p>

<p><b>א,כ</b>&nbsp;&nbsp;[יט] חֹל מֵכִין לַשַּׁבָּת, וְחֹל מֵכִין לְיוֹם טוֹב; אֲבָל אֵין יוֹם טוֹב מֵכִין לַשַּׁבָּת, וְלֹא שַׁבָּת מְכִינָה לְיוֹם טוֹב.&nbsp; לְפִיכָּךְ בֵּיצָה שֶׁנֻּלְּדָה בְּיוֹם טוֹב שֶׁאַחַר שַׁבָּת אֲסוּרָה, אַף עַל פִּי שֶׁהַתֻּרְנְגֹלֶת עוֹמֶדֶת לַאֲכִילָה--הוֹאִיל וּמֵאֶמֶשׁ נִגְמְרָה הַבֵּיצָה, נִמְצָא שַׁבָּת מֵכִין אוֹתָהּ לְיוֹם טוֹב.&nbsp; וַאֲסָרוּהָ בְּכָל יוֹם טוֹב--גְּזֵרָה, מִשּׁוֹם יוֹם טוֹב שֶׁאַחַר שַׁבָּת; וְכֵן בֵּיצָה שֶׁנֻּלְּדָה בְּכָל שַׁבָּת, אֲסוּרָה--גְּזֵרָה, מִשּׁוֹם שַׁבָּת שֶׁאַחַר יוֹם טוֹב.</p>

<p><b>א,כא</b>&nbsp;&nbsp;[כ] וּכְשֵׁם שֶׁאָסוּר לְאָכְלָהּ, כָּךְ אָסוּר לְטַלְטְלָהּ.&nbsp; וְאַפִלּוּ נִתְעָרְבָה בְּאֶלֶף, כֻּלָּן אֲסוּרוֹת:&nbsp; שֶׁהֲרֵי לְמָחָר, יֻתְּרוּ הַכֹּל; וְכָל דָּבָר שֶׁיֵּשׁ לוֹ מַתִּירִין, אַפִלּוּ בְּאֶלֶף אֲלָפִים אֵינוּ בָּטֵל.&nbsp; הַשּׁוֹחֵט תֻּרְנְגֹלֶת בְּיוֹם טוֹב, וּמָצָא בָּהּ בֵּיצִים גְּמוּרוֹת--הֲרֵי אֵלּוּ מֻתָּרוֹת:&nbsp; שְׁאֵין זֶה דָּבָר מָצוּי תָּמִיד; וְדָבָר שְׁאֵינוּ מָצוּי אֵלָא קֶרִי, לֹא גָזְרוּ בּוֹ.</p>

<p><b>א,כב</b>&nbsp;&nbsp;[כא] זֶה שֶׁאָנוּ עוֹשִׂין בְּחוּצָה לָאָרֶץ, כָּל יוֹם טוֹב מֵאֵלּוּ, שְׁנֵי יָמִים--מִנְהָג הוּא; וְיוֹם טוֹב שֵׁנִי מִדִּבְרֵי סוֹפְרִים הוּא, וּמִדְּבָרִים שֶׁנִּתְחַדְּשׁוּ בַּגָּלוּת.&nbsp; וְאֵין עוֹשִׂין בְּנֵי אֶרֶץ יִשְׂרָאֵל שְׁנֵי יָמִים, אֵלָא בְּרֹאשׁ הַשָּׁנָה בִּלְבָד; וּבְהִלְכּוֹת קִדּוּשׁ הַחֹדֶשׁ מִסֵּפֶר זֶה, נְבָאַר עִיקַר מִנְהָג זֶה וּמֵאֵי זֶה טַעַם עוֹשִׂין רֹאשׁ הַשָּׁנָה שְׁנֵי יָמִים בְּכָל מָקוֹם.</p>

<p><b>א,כג</b>&nbsp;&nbsp;[כב] יוֹם טוֹב שֵׁנִי--אַף עַל פִּי שְׁהוּא מִדִּבְרֵי סוֹפְרִים--כָּל שֶׁאָסוּר בָּרִאשׁוֹן, אָסוּר בַּשֵּׁנִי.&nbsp; וְכָל הַמְּחַלֵּל יוֹם טוֹב שֵׁנִי, וְאַפִלּוּ שֶׁלְּרֹאשׁ הַשָּׁנָה--בֵּין בְּדָבָר שְׁהוּא מִשּׁוֹם שְׁבֹת, בֵּין בִּמְלָאכָה, בֵּין שֶׁיָּצָא חוּץ לַתְּחוּם--מַכִּין אוֹתוֹ מַכַּת מַרְדּוּת, אוֹ מְנַדִּין אוֹתוֹ, אִם לֹא יִהְיֶה מִן הַתַּלְמִידִים.&nbsp; וּכְשֵׁם שֶׁהָרִאשׁוֹן אָסוּר בְּסֵפֶד וְתַעְנִית וְחַיָּב בְּשִׂמְחָה, כָּךְ הַשֵּׁנִי; וְאֵין בֵּינֵיהֶן הֶפְרֵשׁ, אֵלָא לְעִנְיַן הַמֵּת בִּלְבָד.</p>

<p><b>א,כד</b>&nbsp;&nbsp;[כג] כֵּיצַד:&nbsp; הַמֵּת בְּיוֹם טוֹב רִאשׁוֹן, יִתְעַסְּקוּ בִּקְבוּרָתוֹ הַגּוֹיִים; וּבְיוֹם טוֹב שֵׁנִי, יִתְעַסְּקוּ בּוֹ יִשְׂרָאֵל, וְעוֹשִׂין לוֹ כָּל צְרָכָיו, כְּגוֹן עֲשִׂיַּת הַמִּטָּה וּתְפִירַת הַתַּכְרִיכִין וּקְצִיצַת הַבְּשָׂמִים וְכֵן כָּל כַּיּוֹצֶא בְּזֶה--שֶׁיּוֹם טוֹב שֵׁנִי לְגַבֵּי הַמֵּת כַּחֹל הוּא חָשׁוּב, וְאַפִלּוּ בִּשְׁנֵי יָמִים טוֹבִים שֶׁלְּרֹאשׁ הַשָּׁנָה.</p>

<p><b>א,כה</b>&nbsp;&nbsp;[כד] שְׁנֵי יָמִים טוֹבִים אֵלּוּ שֶׁלַּגָּלִיּוֹת--שְׁתֵּי קְדֻשּׁוֹת הֶן, וְאֵינָן כְּיוֹם אֶחָד; לְפִיכָּךְ דָּבָר שֶׁהָיָה מֻקְצֶה בְּיוֹם טוֹב רִאשׁוֹן, אוֹ שֶׁנֻּלַּד בָּרִאשׁוֹן--אִם הֵכִין אוֹתוֹ לַשֵּׁנִי, הֲרֵי זֶה מֻתָּר.</p>

<p><b>א,כו</b>&nbsp;&nbsp;כֵּיצַד:&nbsp; בֵּיצָה שֶׁנֻּלְּדָה בָּרִאשׁוֹן, תֵּאָכֵל בַּשֵּׁנִי; חַיָּה וָעוֹף שֶׁנִּצּוֹדוּ בָּרִאשׁוֹן, יֵאָכְלוּ בַּשֵּׁנִי; דָּבָר הַמְּחֻבָּר לַקַּרְקָע שֶׁנֶּעְקַר בָּרִאשׁוֹן, יֵאָכֵל בַּשֵּׁנִי.&nbsp; וְכֵן מֻתָּר לִכְחֹל אֶת הָעַיִן בְּיוֹם טוֹב שֵׁנִי, וְאַף עַל פִּי שְׁאֵין שָׁם חֹלִי.</p>

<p><b>א,כז</b>&nbsp;&nbsp;בַּמֶּה דְּבָרִים אֲמוּרִים, בִּשְׁנֵי יָמִים טוֹבִים שֶׁלַּגָּלִיּוֹת; אֲבָל שְׁנֵי יָמִים טוֹבִים שֶׁלְּרֹאשׁ הַשָּׁנָה--קְדֻשָּׁה אַחַת הֶן וּכְיוֹם אֶחָד הֶן חֲשׁוּבִים לְכָל אֵלּוּ הַדְּבָרִים, אֵלָא לְעִנְיַן הַמֵּת בִּלְבָד.&nbsp; אֲבָל בֵּיצָה שֶׁנֻּלְּדָה בָּרִאשׁוֹן שֶׁלְּרֹאשׁ הַשָּׁנָה, אֲסוּרָה בַּשֵּׁנִי; וְכֵן כָּל כַּיּוֹצֶא בְּזֶה.</p>

<p><b>א,כח</b>&nbsp;&nbsp;שַׁבָּת הַסְּמוּכָה לְיוֹם טוֹב, וְנֻלְּדָה בֵּיצָה בְּאֶחָד מֵהֶן--אֲסוּרָה בַּשֵּׁנִי; וְכֵן כָּל כַּיּוֹצֶא בַּבֵּיצָה.&nbsp; וְאַפִלּוּ נֻלְּדָה בְּיוֹם טוֹב שֵׁנִי, לֹא תֵאָכֵל בַּשַּׁבָּת הַסְּמוּכָה לוֹ.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ב</h2>

<p><b>ב,א</b>&nbsp;&nbsp;אֶפְרוֹחַ שֶׁנֻּלַּד בְּיוֹם טוֹב, אָסוּר מִפְּנֵי שְׁהוּא מֻקְצֶה.&nbsp; וְעֵגֶל שֶׁנֻּלַּד בְּיוֹם טוֹב--אִם הָיְתָה אִמּוֹ עוֹמֶדֶת לַאֲכִילָה, מֻתָּר:&nbsp; מִפְּנֵי שְׁהוּא מוּכָן עַל גַּב אִמּוֹ; וְאִלּוּ שָׁחַט אִמּוֹ--הָיָה זֶה שֶׁבְּמֵעֶיהָ מֻתָּר בְּיוֹם טוֹב, אַף עַל פִּי שֶׁלֹּא נֻלַּד.</p>

<p><b>ב,ב</b>&nbsp;&nbsp;בְּהֵמוֹת שֶׁיּוֹצְאוֹת וְרוֹעוֹת חוּץ לַתְּחוּם, וּבָאוֹת וְלָנוֹת בְּתוֹךְ הַתְּחוּם--הֲרֵי אֵלּוּ מוּכָנִין, וְלוֹקְחִין מֵהֶן וְשׁוֹחֲטִין אוֹתָן בְּיוֹם טוֹב.&nbsp; אֲבָל שֶׁרוֹעוֹת וְלָנוֹת חוּץ לַתְּחוּם--אִם בָּאוּ בְּיוֹם טוֹב, אֵין שׁוֹחֲטִין אוֹתָן:&nbsp; מִפְּנֵי שְׁהֶן מֻקְצֶה, וְאֵין דַּעַת אַנְשֵׁי הָעִיר עֲלֵיהֶם.</p>

<p><b>ב,ג</b>&nbsp;&nbsp;וְכֵן בֶּהֱמַת קֳדָשִׁים שֶׁנֻּלַּד בָּהּ מוּם בְּיוֹם טוֹב--הוֹאִיל וְלֹא הָיְתָה דַּעְתּוֹ עָלֶיהָ מֵעֶרֶב יוֹם טוֹב, אָסוּר לְשָׁחְטָהּ בְּיוֹם טוֹב.&nbsp; לְפִיכָּךְ אָסוּר לִרְאוֹת מוּמֵי קֳדָשִׁים בְּיוֹם טוֹב--גְּזֵרָה שֶׁמֶּא יַתִּירֵם הֶחָכָם בְּמוּמָן, וְיָבוֹא זֶה לִשְׁחֹט בּוֹ בַּיּוֹם.&nbsp; אֲבָל רוֹאֶה הוּא הַמּוּם מֵעֶרֶב יוֹם טוֹב, וּלְמָחָר מַתִּיר אוֹ אוֹסֵר.</p>

<p><b>ב,ד</b>&nbsp;&nbsp;בְּכוֹר שֶׁנֻּלַּד וּמוּמוֹ עִמּוֹ--הֲרֵי זֶה מוּכָן, וְאֵין מְבַקְּרִים אוֹתוֹ בְּיוֹם טוֹב; וְאִם עָבַר וְרָאָה מוּמוֹ וּבִקְּרוֹ וְהִתִּירוֹ, הֲרֵי זֶה שׁוֹחֵט וְאוֹכֵל.&nbsp; בְּכוֹר שֶׁנָּפַל לְבוֹר, עוֹשֶׂה לוֹ פַּרְנָסָה בִּמְקוֹמוֹ--שֶׁהֲרֵי אֵינוּ יָכוֹל לְהַעֲלוֹתוֹ, מִפְּנֵי שְׁאֵינוּ רָאוּי לִשְׁחִיטָה בְּיוֹם טוֹב.&nbsp; "אֹתוֹ וְאֶת-בְּנוֹ" (ויקרא כב,כח) שֶׁנָּפְלוּ לְבוֹר--מַעֲלֶה אֶת הָרִאשׁוֹן עַל מְנָת לְשָׁחְטוֹ וְאֵינוּ שׁוֹחֲטוֹ, וּמַעְרִים וּמַעֲלֶה אֶת הַשֵּׁנִי עַל מְנָת לְשָׁחְטוֹ, וְשׁוֹחֵט אֶת אֵי זֶה מֵהֶן שֶׁיִּרְצֶה:&nbsp; מִשּׁוֹם צַעַר בַּעֲלֵי חַיִּים, הִתִּירוּ לְהַעְרִים.&nbsp; בֶּהֱמַת חֻלִּין שֶׁנָּפְלָה מִן הַגָּג, וַהֲרֵי הִיא צְרִיכָה בְּדִיקָה--שׁוֹחֲטִין אוֹתָהּ בְּיוֹם טוֹב, וְתִבָּדֵק:&nbsp; אִפְשָׁר שֶׁתִּמָּצֵא כְּשֵׁרָה, וְתֵאָכֵל.</p>

<p><b>ב,ה</b>&nbsp;&nbsp;אַוְזִין וְתֻרְנְגוֹלִין וְיוֹנִים שֶׁבַּבַּיִת--הֲרֵי אֵלּוּ מוּכָנִין, וְאֵינָן צְרִיכִין זִמּוּן.&nbsp; אֲבָל יוֹנֵי שׁוֹבָךְ וְיוֹנֵי עֲלִיָּה וְצִפֳּרִים שֶׁקִּנְּנוּ בַּטְּפִיחִין אוֹ בַּבִּירָה--הֲרֵי אֵלּוּ מֻקְצֶה, וְצָרִיךְ לְזָמַן מִבָּעֶרֶב וְלוֹמַר אֵלּוּ וְאֵלּוּ אֲנִי נוֹטֵל; וְאֵינוּ צָרִיךְ לְנַעְנַע.</p>

<p><b>ב,ו</b>&nbsp;&nbsp;זִמַּן שְׁחוֹרִים וּלְבָנִים, וּמָצָא שְׁחוֹרִים בִּמְקוֹם לְבָנִים וּלְבָנִים בִּמְקוֹם שְׁחוֹרִים--הֲרֵי אֵלּוּ אֲסוּרִים:&nbsp; שֶׁאֲנִי אוֹמֵר שֶׁמֶּא אוֹתָן שֶׁזִּמַּן פָּרְחוּ לָהֶן, וְאֵלּוּ אֲחֵרִים הֶן; וְכָל סְפֵק מוּכָן, אָסוּר.&nbsp; זִמַּן שְׁנַיִם וּמָצָא שְׁלוֹשָׁה, הַכֹּל אָסוּר; שְׁלוֹשָׁה וּמָצָא שְׁנַיִם, מֻתָּרִין.&nbsp; זִמַּן בְּתוֹךְ הַקֵּן, וּמָצָא לִפְנֵי הַקֵּן--אִם אֵין שָׁם קֵן אֵלָא הֶן וְאֵינָן יְכוּלִין לִפְרֹחַ, וְאַף עַל פִּי שֶׁיֵּשׁ שָׁם קֵן אַחֵר בְּקֶרֶן זָוִית בְּתוֹךְ חֲמִשִּׁים אַמָּה--הֲרֵי אֵלּוּ מֻתָּרִין, שְׁאֵין הַמְּדַדֶּה מְדַדֶּה אֵלָא כְּנֶגֶד קִנּוֹ בְּשׁוֹוֶה.</p>

<p><b>ב,ז</b>&nbsp;&nbsp;דָּגִים שֶׁבְּבֵיבָרִין גְּדוֹלִים, וְכֵן חַיָּה וָעוֹף שֶׁבְּבֵיבָרִין גְּדוֹלִים--כָּל שְׁהוּא מְחֻסַּר צִידָה, עַד שֶׁאוֹמְרִים הָבֵא מְצוּדָה וּנְצוּדֶנּוּ--הֲרֵי זֶה מֻקְצֶה, וְאֵין צָדִין אוֹתָן בְּיוֹם טוֹב; וְאִם צָד, לֹא יֵאָכְלוּ.&nbsp; וְכָל שְׁאֵינוּ צָרִיךְ מְצוּדָה--הֲרֵי זֶה מוּכָן, וְצָדִין אוֹתוֹ בְּיוֹם טוֹב וְאוֹכְלִין אוֹתוֹ.&nbsp; וְכֵן חַיָּה שֶׁקִּנְּנָה בַּפַּרְדֵּס הַסָּמוּךְ לָעִיר--יְלָדֶיהָ כִּשְׁהֶן קְטַנִּים שְׁאֵינָן צְרִיכִין צִידָה, אֵין צְרִיכִים זִמּוּן:&nbsp; מִפְּנֵי שֶׁדַּעְתּוֹ עֲלֵיהֶן.</p>

<p><b>ב,ח</b>&nbsp;&nbsp;מְצוּדוֹת חַיָּה וְעוֹפוֹת וְדָגִים שֶׁפְּרָסָן מֵעֶרֶב יוֹם טוֹב--לֹא יִטֹּל מֵהֶן בְּיוֹם טוֹב, אֵלָא אִם כֵּן יוֹדֵעַ שֶׁנִּצּוֹדוּ מֵעֶרֶב יוֹם טוֹב.&nbsp; הַסּוֹכֵר אַמַּת הַמַּיִם מֵעֶרֶב יוֹם טוֹב, וּלְמָחָר הִשְׁכִּים וּמָצָא בָּהּ דָּגִים--הֲרֵי אֵלּוּ מֻתָּרִין:&nbsp; שֶׁכְּבָר נִצּוֹדוּ מֵעֶרֶב יוֹם טוֹב, וַהֲרֵי הֶן מוּכָנִין.</p>

<p><b>ב,ט</b>&nbsp;&nbsp;בַּיִת שְׁהוּא מָלֵא פֵּרוֹת מוּכָנִין וְנִפְחַת, נוֹטֵל מִמְּקוֹם הַפְּחָת.&nbsp; הָעוֹמֵד עַל הַמֻּקְצֶה מֵעֶרֶב יוֹם טוֹב בַּשָּׁנָה שְׁבִיעִית, שֶׁכָּל הַפֵּרוֹת הֶפְקֵר--צָרִיךְ שֶׁיִּרְשֹׁם וְיֹאמַר, מִכָּאן וְעַד כָּאן אֲנִי נוֹטֵל; וְאִם לֹא רָשַׁם, לֹא יִטֹּל.</p>

<p><b>ב,י</b>&nbsp;&nbsp;גּוֹי שֶׁהֵבִיא תְשׁוּרָה לְיִשְׂרָאֵל בְּיוֹם טוֹב--אִם יֵשׁ מֵאוֹתוֹ הַמִּין בַּמְּחֻבָּר לַקַּרְקָע, אוֹ שֶׁהֵבִיא חַיָּה אוֹ עוֹפוֹת אוֹ דָּגִים שֶׁאִפְשָׁר לְצוּדָן בּוֹ בַּיּוֹם--הֲרֵי אֵלּוּ אֲסוּרִין עַד לָעֶרֶב, וְיַמְתִּין בִּכְדֵי שֶׁיֵּעָשׂוּ; אַפִלּוּ הֲדָס וְכַיּוֹצֶא בּוֹ--אֵינוּ מֵרִיחַ בּוֹ לָעֶרֶב, עַד שֶׁיַּמְתִּין בִּכְדֵי שֶׁיֵּעָשׂוּ.&nbsp; וְאִם אֵין מֵאוֹתוֹ הַמִּין בַּמְּחֻבָּר לַקַּרְקָע, אוֹ שֶׁהָיְתָה צוּרָתוֹ מוֹכַחַת עָלָיו שֶׁמֵּאֶתְמוֹל נֶעְקַר אוֹ נִצּוֹד--אִם הֱבִיאוֹ מִתּוֹךְ הַתְּחוּם, מֻתָּר; וְאִם הֱבִיאוֹ מִחוּץ לַתְּחוּם, הֲרֵי זֶה אָסוּר לוֹ.&nbsp; וְהַבָּא בִּשְׁבִיל יִשְׂרָאֵל זֶה מִחוּץ לַתְּחוּם, מֻתָּר לְיִשְׂרָאֵל אַחֵר.</p>

<p><b>ב,יא</b>&nbsp;&nbsp;עֵצִים שֶׁנָּשְׁרוּ מִן הַדֶּקֶל בְּיוֹם טוֹב--אָסוּר לְהַסִּיקָן, מִפְּנֵי שְׁהֶן נוֹלָד; וְאִם נָשְׁרוּ לְתוֹךְ הַתַּנּוּר, מַרְבֶּה עֲלֵיהֶן עֵצִים מוּכָנִין וּמַסִּיקָן.&nbsp; עֲרֵמַת הַתֶּבֶן וְאוֹצָר שֶׁלָּעֵצִים--אֵין מַתְחִילִין בָּהֶן בְּיוֹם טוֹב אֵלָא אִם כֵּן הֵכִין מִבָּעֶרֶב, מִפְּנֵי שְׁהֶן מֻקְצֶה; וְאִם הָיָה הַתֶּבֶן מְעֹרָב בַּקּוֹצִים, שֶׁהֲרֵי אֵינוּ רָאוּי אֵלָא לָאֵשׁ--הֲרֵי זֶה מוּכָן.</p>

<p><b>ב,יב</b>&nbsp;&nbsp;אֵין מְבַקְּעִין עֵצִים מִצַּוָּאר שֶׁלְּקוֹרוֹת, מִפְּנֵי שְׁהֶן מֻקְצֶה.&nbsp; וְלֹא מִן הַקּוֹרָה שֶׁנִּשְׁבְּרָה בְּיוֹם טוֹב, מִפְּנֵי שְׁהִיא נוֹלָד.&nbsp; וְכֵן כֵּלִים שֶׁנִּשְׁבְּרוּ בְּיוֹם טוֹב--אֵין מַסִּיקִין בָּהֶן, מִפְּנֵי שְׁהֶן נוֹלָד; אֲבָל מַסִּיקִין בְּכֵלִים שְׁלֵמִים אוֹ בְּכֵלִים שֶׁנִּשְׁבְּרוּ מֵעֶרֶב יוֹם טוֹב, שֶׁהֲרֵי הוּכְנוּ לִמְלָאכָה אַחֶרֶת מִבָּעֶרֶב.&nbsp; כַּיּוֹצֶא בּוֹ, אֱגוֹזִים וּשְׁקֵדִים שֶׁאֲכָלָן מֵעֶרֶב יוֹם טוֹב, מַסִּיקִין בִּקְלִפֵּיהֶן בְּיוֹם טוֹב; וְאִם אֲכָלָן בְּיוֹם טוֹב, אֵין מַסִּיקִין בִּקְלִפֵּיהֶן.&nbsp; וְיֵשׁ נֻסְחָאוֹת שֶׁיֵּשׁ בָּהֶן שְׁאִם אֲכָלָן מִבָּעֶרֶב, אֵין מַסִּיקִין בִּקְלִפֵּיהֶן שֶׁהֲרֵי הֻקְצוּ; וְאִם אֲכָלָן בְּיוֹם טוֹב, מַסִּיקִין מִפְּנֵי שְׁהֶן מוּכָנִין עַל גַּב הָאֹכֶל.</p>

<p><b>ב,יג</b>&nbsp;&nbsp;קֹץ רָטֹב--הֲרֵי הוּא מֻקְצֶה, מִפְּנֵי שְׁאֵינוּ רָאוּי לְהַסָּקָה; לְפִיכָּךְ אָסוּר לוֹ לַעֲשׂוֹתוֹ כְּמוֹ שְׁפוּד, לִצְלוֹת בּוֹ בָּשָׂר.&nbsp; וְכֵן כָּל כַּיּוֹצֶא בְּזֶה.</p>

<p><b>ב,יד</b>&nbsp;&nbsp;נוֹטְלִין עֵצִים הַסְּמוּכִים לְדָפְנֵי סֻכָּה, וּמַסִּיקִין בָּהֶן.&nbsp; אֲבָל אֵין מְבִיאִים עֵצִים מִן הַשָּׂדֶה, אַפִלּוּ הָיוּ מְכֻנָּסִין שָׁם מִבָּעֶרֶב; אֲבָל מְגַבֵּב הוּא בַּשָּׂדֶה מִלְּפָנָיו, וּמַדְלִיק שָׁם.&nbsp; וּמְבִיאִין מִן הַמְּכֻנָּסִין שֶׁבִּרְשׁוּת הַיָּחִיד, וְאַפִלּוּ הָיְתָה מֻקֶּפֶת שֶׁלֹּא לְשֵׁם דִּירָה:&nbsp; וּבִלְבָד שֶׁיִּהְיֶה לָהּ פּוֹתַחַת, וְתִהְיֶה בְּתוֹךְ תְּחוּם הַשַּׁבָּת; וְאִם חָסֵר אֶחָד מִכָּל אֵלּוּ, הֲרֵי הֶן מֻקְצֶה.</p>

<p><b>ב,טו</b>&nbsp;&nbsp;עַלֵּי קָנִים וְעַלֵּי גְּפָנִים--אַף עַל פִּי שְׁהֶן מְכֻנָּסִין בַּקַּרְפֵּף--כֵּיוָן שֶׁהָרוּחַ מְפַזֶּרֶת אוֹתָן, הֲרֵי הֶן כִּמְפֻזָּרִין וַאֲסוּרִין; וְאִם הִנִּיחַ עֲלֵיהֶן כְּלִי כָּבֵד מֵעֶרֶב יוֹם טוֹב, הֲרֵי אֵלּוּ מוּכָנִין.</p>

<p><b>ב,טז</b>&nbsp;&nbsp;בְּהֵמָה שֶׁמֵּתָה בְּיוֹם טוֹב--אִם הָיְתָה מְסֻכֶּנֶת מֵעֶרֶב יוֹם טוֹב, הֲרֵי זֶה מְחַתְּכָהּ לַכְּלָבִים; וְאִם לָאו, הוֹאִיל וְלֹא הָיְתָה דַּעְתּוֹ עָלֶיהָ, הֲרֵי זֶה מֻקְצֶה, וְלֹא יְזִיזֶנָּה מִמְּקוֹמָהּ.&nbsp; בֶּהֱמַת קֳדָשִׁים שֶׁמֵּתָה, וּתְרוּמָה שֶׁנִּטְמֵאת--לֹא יְזִיזֶנָּה מִמְּקוֹמָהּ.</p>

<p><b>ב,יז</b>&nbsp;&nbsp;דָּגִים וְעוֹפוֹת וְחַיָּה שְׁהֶן מֻקְצֶה--אֵין מַשְׁקִין אוֹתָן בְּיוֹם טוֹב וְאֵין נוֹתְנִין לִפְנֵיהֶם מְזוֹנוֹת, שֶׁמֶּא יָבוֹא לִקַּח מֵהֶן.&nbsp; וְכָל שֶׁאָסוּר לְאָכְלוֹ אוֹ לְהִשְׁתַּמַּשׁ בּוֹ בְּיוֹם טוֹב מִפְּנֵי שְׁהוּא מֻקְצֶה, אָסוּר לְטַלְטְלוֹ.</p>

<p><b>ב,יח</b>&nbsp;&nbsp;הַמַּכְנִיס עָפָר מֵעֶרֶב יוֹם טוֹב--אִם יֵחַד לוֹ בַּחֲצֵרוֹ קֶרֶן זָוִית--הֲרֵי זֶה מוּכָן, וּמֻתָּר לְטַלְטְלוֹ וְלַעֲשׂוֹת בּוֹ כָּל צְרָכָיו.&nbsp; וְכֵן אֵפֶר שֶׁהֻסַּק מֵעֶרֶב יוֹם טוֹב, מוּכָן.&nbsp; וְשֶׁהֻסַּק בְּיוֹם טוֹב--כָּל זְמָן שְׁהוּא חַם כְּדֵי לִצְלוֹת בּוֹ בֵּיצָה--מֻתָּר לְטַלְטְלוֹ, שֶׁעֲדַיִן אֵשׁ הוּא; וְאִם לָאו--אָסוּר לְטַלְטְלוֹ, מִפְּנֵי שְׁהוּא נוֹלָד.&nbsp; מִי שֶׁהָיָה לוֹ דֶּקֶר נָעוּץ מֵעֶרֶב יוֹם טוֹב, וּנְתָקוֹ בְּיוֹם טוֹב וְהֶעֱלָה עָפָר--אִם הָיָה אוֹתוֹ עָפָר תּוֹחֵחַ, הֲרֵי זֶה מְכַסֶּה בּוֹ וּמְטַלְטְלוֹ; אֲבָל אִם הֶעֱלָה גּוּשׁ עָפָר, הֲרֵי זֶה לֹא יִכְתֹּשׁ אוֹתוֹ בְּיוֹם טוֹב.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ג</h2>

<p><b>ג,א</b>&nbsp;&nbsp;מִי שֶׁהָיָה לוֹ עָפָר מוּכָן, אוֹ אֵפֶר שֶׁמֻּתָּר לְטַלְטְלוֹ--הֲרֵי זֶה שׁוֹחֵט חַיָּה וָעוֹף, וּמְכַסֶּה דָּמָם.&nbsp; וְאִם אֵין לוֹ עָפָר מוּכָן, אוֹ אֵפֶר הָרָאוּי--הֲרֵי זֶה לֹא יִשְׁחֹט; וְאִם עָבַר וְשָׁחַט, לֹא יְכַסֶּה דָּמָם עַד הָעֶרֶב.&nbsp; וְכֵן בִּרְיָה שְׁהִיא סְפֵק אִם חַיָּה הִיא אִם בְּהֵמָה, אֵין שׁוֹחֲטִין אוֹתָהּ בְּיוֹם טוֹב; וְאִם שָׁחַט--לֹא יְכַסֶּה דָּמוֹ עַד לָעֶרֶב, אַפִלּוּ הָיָה לוֹ עָפָר מוּכָן אוֹ אֵפֶר, שֶׁמֶּא יֹאמַר הָרוֹאֶה חַיָּה וַדָּאִית הִיא וּלְפִיכָּךְ כִּסָּה דָּמוֹ בְּיוֹם טוֹב, וְיָבוֹא הָרוֹאֶה לְהַתִּיר חֶלְבּוֹ.</p>

<p><b>ג,ב</b>&nbsp;&nbsp;וְכֵן הַשּׁוֹחֵט חַיָּה וָעוֹף מֵעֶרֶב יוֹם טוֹב, לֹא יְכַסֶּה דָּמָם בְּיוֹם טוֹב.&nbsp; שָׁחַט בְּהֵמָה חַיָּה וָעוֹף בְּיוֹם טוֹב וְנִתְעָרַב דָּמָם, לֹא יְכַסֶּה אוֹתוֹ עַד לָעֶרֶב; וְאִם הָיָה לוֹ עָפָר מוּכָן אוֹ אֵפֶר, וְיָכוֹל לְכַסּוֹת הַכֹּל בִּדְקִירָה אַחַת--הֲרֵי זֶה יְכַסֵּהוּ.</p>

<p><b>ג,ג</b>&nbsp;&nbsp;הַשּׁוֹחֵט בְּהֵמָה בְּיוֹם טוֹב, מֻתָּר לוֹ לִתְלֹשׁ צֶמֶר לִמְקוֹם הַסַּכִּין בְּיָדוֹ--וּבִלְבָד שֶׁלֹּא יְזִיזֶנּוּ מִמְּקוֹמוֹ, אֵלָא יִשָּׁאֵר שָׁם מְסֻבָּךְ בִּשְׁאָר צֶמֶר הַצַּוָּאר; אֲבָל בְּעוֹף, לֹא יִמְרֹט--מִפְּנֵי שֶׁזֶּה דַּרְכּוֹ, וְנִמְצָא תּוֹלֵשׁ בְּיוֹם טוֹב.</p>

<p><b>ג,ד</b>&nbsp;&nbsp;הַמַּפְשִׁיט עוֹר הַבְּהֵמָה בְּיוֹם טוֹב, לֹא יִמְלְחֶנּוּ--שֶׁזֶּה עִבּוּד הוּא, וְנִמְצָא עוֹשֶׂה מְלָאכָה שֶׁלֹּא לְצֹרֶךְ אֲכִילָה.&nbsp; אֲבָל נוֹתְנוֹ לִפְנֵי בֵּית הַדְּרִיסָה, כְּדֵי שֶׁיִּדְרְסוּ עָלָיו וְלֹא יִפָּסֵד; וְלֹא הִתִּירוּ דָּבָר זֶה אֵלָא מִפְּנֵי שִׂמְחַת יוֹם טוֹב, כְּדֵי שֶׁלֹּא יִמָּנַע מִלִּשְׁחֹט.&nbsp; וּמֻתָּר לִמְלֹחַ בָּשָׂר לַצֳּלִי עַל גַּבֵּי הָעוֹר, וּמַעְרִימִים בְּדָבָר זֶה; כֵּיצַד--מוֹלֵחַ מְעַט בָּשָׂר בְּכָאן וּמְעַט בְּכָאן, עַד שֶׁיִּמְלֹחַ הָעוֹר כֻּלּוֹ.</p>

<p><b>ג,ה</b>&nbsp;&nbsp;בַּמֶּה דְּבָרִים אֲמוּרִים, בְּמוֹלֵחַ לַצֳּלִי שְׁאֵינוּ צָרִיךְ מֶלַח הַרְבֵּה; אֲבָל לַקְּדֵרָה, אָסוּר לִמְלֹחַ עַל הָעוֹר.&nbsp; וְכֵן אֵין מוֹלְחִין אֶת הַחֲלָבִים, וְאֵין מְהַפְּכִין בָּהֶן, וְאֵין שׁוֹטְחִין אוֹתָן בָּרוּחַ עַל גַּבֵּי יְתֵדוֹת--מִפְּנֵי שְׁאֵינָן רְאוּיִין לַאֲכִילָה.</p>

<p><b>ג,ו</b>&nbsp;&nbsp;הַמַּפְשִׁיט אֶת הַבְּהֵמָה, לֹא יַרְגִּיל בְּיוֹם טוֹב; כֵּיצַד הוּא הַמַּרְגִּיל--זֶה שֶׁיּוֹצִיא כָּל הַבָּשָׂר מֵרֶגֶל אַחַת, כְּדֵי שֶׁיֵּצֵא כָּל הָעוֹר שָׁלֵם וְלֹא יִקָּרַע:&nbsp; מִפְּנֵי שֶׁטֹּרַח בְּהֶפְשֵׁט זֶה טֹרַח גָּדוֹל, וְאֵין בּוֹ צֹרֶךְ לַמּוֹעֵד.&nbsp; וְכֵן אָסוּר לַעֲשׂוֹת בֵּית יָד בַּבָּשָׂר:&nbsp; וְהוּא, שֶׁיַּעֲשֶׂה בַּסַּכִּין--שֶׁלֹּא יַעֲשֶׂה, כְּדֶרֶךְ שְׁהוּא עוֹשֶׂה בַּחֹל.&nbsp; וּמֻתָּר לַעֲשׂוֹת סִימָן בַּבָּשָׂר.</p>

<p><b>ג,ז</b>&nbsp;&nbsp;מוֹלְגִין אֶת הָרֹאשׁ וְאֶת הָרַגְלַיִם, וּמְהַבְהֲבִין אוֹתָן בָּאוּר; אֲבָל אֵין טוֹפְלִין אוֹתָן בְּחַרְסִית וְלֹא בָּאֲדָמָה, וְאֵין גּוֹזְזִין אוֹתָן בְּמִסְפְּרַיִם.&nbsp; וְכֵן אֵין גּוֹזְזִין אֶת הַיָּרָק, בַּתַּסְפֹּרֶת שֶׁלּוֹ; אֲבָל מְתַקְּנִין אֶת הָאֹכֶל שֶׁיֵּשׁ בּוֹ קוֹצִים כְּגוֹן קֻרְנַס וְעַכָּבִיּוֹת, בַּתַּסְפֹּרֶת.</p>

<p><b>ג,ח</b>&nbsp;&nbsp;מֻתָּר לָלוּשׁ עִיסָה גְּדוֹלָה בְּיוֹם טוֹב.&nbsp; וְהַלָּשׁ עִיסָה מֵעֶרֶב יוֹם טוֹב, אֵין מַפְרִישׁ מִמֶּנָּה חַלָּה בְּיוֹם טוֹב; וְאִם לָשָׁהּ בְּיוֹם טוֹב, מַפְרִישׁ מִמֶּנָּה חַלָּה וְנוֹתְנָהּ לַכּוֹהֵן.&nbsp; וְאִם הָיְתָה עִיסָה טְמֵאָה אוֹ שֶׁנִּטְמֵאת הַחַלָּה, לֹא יְבַשַּׁל אֶת הַחַלָּה, שְׁאֵין מְבַשְּׁלִין בְּיוֹם טוֹב אֵלָא לֶאֱכֹל, וְזוֹ לִשְׂרֵפָה עוֹמֶדֶת.&nbsp; וְכֵן אֵין שׂוֹרְפִין אוֹתָהּ בְּיוֹם טוֹב, שְׁאֵין שׂוֹרְפִין קֳדָשִׁים שֶׁנִּטְמְאוּ בְּיוֹם טוֹב, שֶׁשְּׂרֵפַת קֳדָשִׁים שֶׁנִּטְמְאוּ מִצְוַת עֲשֵׂה, שֶׁנֶּאֱמָר "בָּאֵשׁ, יִשָּׂרֵף" (ויקרא ז,יט):&nbsp; וַעֲשִׂיַּת מְלָאכָה שְׁאֵינָהּ לְצֹרֶךְ אֲכִילָה וְכַיּוֹצֶא בָּהּ, עֲשֵׂה וְלֹא תַעֲשֶׂה; וְאֵין עֲשֵׂה, דּוֹחֶה אֶת לֹא תַעֲשֶׂה וַעֲשֵׂה.</p>

<p><b>ג,ט</b>&nbsp;&nbsp;כֵּיצַד יַעֲשֶׂה בָּהּ--יַנִּיחֶנָּה עַד הָעֶרֶב, וְיִשְׂרֹף אוֹתָהּ.&nbsp; הָיָה יוֹם טוֹב שֶׁלַּפֶּסַח, שְׁאִם יַנִּיחֶנָּה תַּחְמִיץ--לֹא יַפְרִישׁ אֶת הַחַלָּה בָּצֵק; אֵלָא יֹאפֶה אֶת כָּל הָעִיסָה הַטְּמֵאָה, וְאַחַר כָּךְ יַפְרִישׁ הַחַלָּה לֶחֶם.</p>

<p><b>ג,י</b>&nbsp;&nbsp;אֵין אוֹפִין בְּפֻרְנֵי חֲדָשָׁה:&nbsp; גְּזֵרָה--שֶׁמֶּא תִּפְחַת וְתַפְסִיד הַלֶּחֶם, וְיִמָּנַע מִשִּׂמְחַת יוֹם טוֹב.&nbsp; אֵין גּוֹרְפִין תַּנּוּר וְכִירַיִם, אֲבָל מְכַבְּשִׁין אֶת הָאֵפֶר שֶׁבָּהֶן; וְאִם אֵי אִפְשָׁר לֶאֱפוֹת בּוֹ אוֹ לִצְלוֹת בּוֹ אֵלָא אִם כֵּן גָּרַף, מֻתָּר.&nbsp; וְסוֹתְמִין פִּי הַתַּנּוּר בְּטִיט וְרֶפֶשׁ שֶׁבִּסְבִיבוֹת הַנָּהָר--וְהוּא, שֶׁרִכְּכוֹ מֵאֶמֶשׁ.&nbsp; אֲבָל לְגַבַּל טִיט בְּיוֹם טוֹב, אָסוּר; וּמֻתָּר לְגַבַּל אֶת הָאֵפֶר, לִסְתֹּם בּוֹ פִּי הַתַּנּוּר.</p>

<p><b>ג,יא</b>&nbsp;&nbsp;תַּנּוּר וְכִירַיִם חֲדָשִׁים--אֵין סָכִין אוֹתָן בְּשֶׁמֶן בְּיוֹם טוֹב, וְאֵין שָׁטִין אוֹתָן בְּמַטְלִית.&nbsp; וְאֵין מְפִיגִין אוֹתָן בְּצוֹנֵן, כְּדֵי לְחַסְּמָן; וְאִם בִּשְׁבִיל לֶאֱפוֹת בָּהֶן, מֻתָּר.&nbsp; אֵין מְלַבְּנִין אֶת הָאֲבָנִים לִצְלוֹת אוֹ לֶאֱפוֹת עֲלֵיהֶן, מִפְּנֵי שֶׁמְּחַסְּמָן.&nbsp; וּמַסִּיקִין וְאוֹפִין בְּפֻרְנֵי, וּמְחִמִּין חַמִּין בְּאַנְטִיכֵי.</p>

<p><b>ג,יב</b>&nbsp;&nbsp;אֵין עוֹשִׂין גְּבִנָּה בְּיוֹם טוֹב--שְׁאִם גִּבַּן מֵעֶרֶב יוֹם טוֹב, אֵין בְּזֶה חֶסְרוֹן טַעַם.&nbsp; אֲבָל דָּכִין אֶת הַתְּבָלִין כְּדַרְכָּן--שְׁאִם יָדוּךְ אוֹתָן מִבָּעֶרֶב, יָפוּג טַעְמָן.&nbsp; אֲבָל מֶלַח--אֵינוּ נִדּוֹךְ בְּיוֹם טוֹב אֵלָא אִם כֵּן הִטָּה הַמַּכְתֵּשׁ אוֹ שֶׁיָּדוּק בַּקְּעָרָה וְכַיּוֹצֶא בָּהּ, כְּדֵי שֶׁיְּשַׁנֶּה:&nbsp; שְׁאִם שָׁחַק הַמֶּלַח מֵעֶרֶב יוֹם טוֹב, לֹא יָפוּג טַעְמוֹ.&nbsp; וְאֵין שׁוֹחֲקִין אֶת הַפַּלְפְּלִין בָּרֵחַיִם שֶׁלָּהֶן, אֵלָא דָּךְ אוֹתָן בַּמְּדוֹכָה כְּכָל הַתְּבָלִין.</p>

<p><b>ג,יג</b>&nbsp;&nbsp;אֵין כּוֹתְשִׁין אֶת הָרִיפוֹת בְּמַכְתֶּשֶׁת גְּדוֹלָה; אֲבָל כּוֹתְשִׁין בְּמַכְתֶּשֶׁת קְטַנָּה, שֶׁזֶּה הוּא הַשִּׁנּוּי שֶׁלָּהּ.&nbsp; וּבְאֶרֶץ יִשְׂרָאֵל, אַפִלּוּ בִּקְטַנָּה אָסוּר:&nbsp; שֶׁהַתְּבוּאָה שֶׁלָּהֶן, טוֹבָה הִיא; וְאִם כּוֹתְשִׁין אוֹתָהּ מֵעֶרֶב יוֹם טוֹב, אֵין בְּכָּךְ הֶפְסֵד.</p>

<p><b>ג,יד</b>&nbsp;&nbsp;הַקֶּמַח--אַף עַל פִּי שֶׁרִקְּדוֹ מֵעֶרֶב יוֹם טוֹב, וְהֵסִיר מִמֶּנּוּ הַסֻּבִּין--אֵין מְרַקְּדִין אוֹתוֹ פַּעַם שְׁנִיָּה בְּיוֹם טוֹב, אֵלָא אִם כֵּן נָפַל בְּתוֹכוֹ צְרוֹר אוֹ קִיסָם וְכַיּוֹצֶא בָּהֶם.&nbsp; וְאִם שִׁנָּה, מֻתָּר, כְּגוֹן שֶׁרִקַּד מֵאֲחוֹרֵי הַנַּפָה אוֹ שֶׁיְּרַקַּד עַל גַּבֵּי הַשֻּׁלְחָן, וְכַיּוֹצֶא בְּשִׁנּוּי זֶה.</p>

<p><b>ג,טו</b>&nbsp;&nbsp;מוֹלְלִין מְלִילוֹת וּמְפָרְכִין קָטְנָיוֹת בְּיוֹם טוֹב, וּמְנַפֵּחַ עַל יָד עַל יָד בְּכָל כּוֹחוֹ וְאוֹכֵל--וְאַפִלּוּ בְּקָנוֹן אוֹ בְּתַמְחוּי, אֲבָל לֹא בְּטַבְלָה וְלֹא בִּכְבָרָה.&nbsp; וְכֵן הַבּוֹרֵר קָטְנָיוֹת בְּיוֹם טוֹב--בּוֹרֵר כְּדַרְכּוֹ בְּחֵיקוֹ וּבְתַמְחוּי, אֲבָל לֹא בְּנַפָה וְלֹא בְּטַבְלָה וְלֹא בִּכְבָרָה.</p>

<p><b>ג,טז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָאֹכֶל מְרֻבֶּה עַל הַפָּסֹלֶת; אֲבָל אִם הָיְתָה הַפָּסֹלֶת מְרֻבָּה עַל הָאֹכֶל, בּוֹרֵר אֶת הָאֹכֶל וּמַנִּיחַ אֶת הַפָּסֹלֶת.&nbsp; וְאִם הָיָה טֹרַח בְּרִירַת הַפָּסֹלֶת מִן הָאֹכֶל יָתֵר מִטֹּרַח בְּרִירַת הָאֹכֶל מִן הַפָּסֹלֶת--אַף עַל פִּי שֶׁהָאֹכֶל מְרֻבֶּה, בּוֹרֵר אֶת הָאֹכֶל וּמַנִּיחַ אֶת הַפָּסֹלֶת.</p>

<p><b>ג,יז</b>&nbsp;&nbsp;אֵין מְסַנְּנִין אֶת הַחַרְדָּל בְּמַסְנֶנֶת שֶׁלּוֹ, מִפְּנֵי שֶׁנִּרְאֶה כְּבוֹרֵר; אֲבָל נוֹתְנִין בֵּיצָה בְּמַסְנֶנֶת שֶׁלַּחַרְדָּל, וְהוּא מִסְתַּנֵּן מֵאֵלָיו.&nbsp; וְאִם הָיְתָה הַמַּשְׁמֶרֶת תְּלוּיָה, מֻתָּר לִתֵּן לָהּ יַיִן בְּיוֹם טוֹב; אֲבָל לֹא יִתְלֶה כַּתְּחִלָּה, שֶׁלֹּא יַעֲשֶׂה כְּדֶרֶךְ שְׁהוּא עוֹשֶׂה בַּחֹל.&nbsp; וּמַעְרִים וְתוֹלֶה אֶת הַמַּשְׁמֶרֶת לִתְלוֹת בָּהּ רִמּוֹנִים, וְתוֹלֶה בָּהּ רִמּוֹנִים; וְאַחַר כָּךְ נוֹתֵן לְתוֹכָהּ שְׁמָרִים.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ד</h2>

<p><b>ד,א</b>&nbsp;&nbsp;אֵין מוֹצִיאִין אֶת הָאֵשׁ:&nbsp; לֹא מִן הָעֵצִים, וְלֹא מִן הָאֲבָנִים, וְלֹא מִן הַמַּתְּכוֹת--כְּגוֹן שֶׁחוֹכְכִין אוֹתָן זוֹ בְּזוֹ אוֹ מַכִּין זוֹ בְּזוֹ, עַד שֶׁתֵּצֵא הָאֵשׁ; וְכֵן הַנְּפָט הַחַד בְּיוֹתֵר שְׁהוּא כַּמַּיִם, שֶׁמְּנִידִין אוֹתוֹ עַד שֶׁיִּדְלַק; אוֹ כְּלִי זַךְ קָשֶׁה אוֹ זְכוֹכִית מְלֵאָה מַיִם, שֶׁמַּנִּיחִין אוֹתָהּ כְּנֶגֶד עֵין הַשֶּׁמֶשׁ עַד שֶׁיַּחְזֹר נָגְהָהּ לַפִּשְׁתָּן וְכַיּוֹצֶא בּוֹ וְיִדְלַק.&nbsp; כָּל זֶה וְכַיּוֹצֶא בּוֹ אָסוּר בְּיוֹם טוֹב, שֶׁלֹּא הֻתָּר בְּיוֹם טוֹב אֵלָא לְהַבְעִיר מֵאֵשׁ מְצוּיָה; אֲבָל לְהַמְצִיא אֵשׁ אָסוּר, שֶׁהֲרֵי אִפְשָׁר לְהַמְצִיא אוֹתָהּ מֵעֶרֶב יוֹם טוֹב.</p>

<p><b>ד,ב</b>&nbsp;&nbsp;אַף עַל פִּי שֶׁהֻתְּרָה הַבְעָרָה בְּיוֹם טוֹב שֶׁלֹּא לְצֹרֶךְ, אָסוּר לְכַבּוֹת אֶת הָאֵשׁ אַפִלּוּ הֻבְעֲרָה לְצֹרֶךְ אֲכִילָה--שֶׁהַכִּבּוּי מְלָאכָה, וְאֵין בּוֹ צֹרֶךְ אֲכִילָה כְּלָל; וּכְשֵׁם שְׁאֵין מְכַבִּין אֶת הָאֵשׁ, כָּךְ אֵין מְכַבִּין אֶת הַנֵּר.&nbsp; וְאִם כִּבָּה, לוֹקֶה כְּמִי שֶׁאָרַג אוֹ בָּנָה.</p>

<p><b>ד,ג</b>&nbsp;&nbsp;אֵין מְסַלְּקִין אֶת פִּי הַנֵּר לְמַעְלָה כְּדֵי שֶׁתִּכְבֶּה, וְאֵין מְסִירִין אֶת הַשֶּׁמֶן מִמֶּנָּה.&nbsp; וְאֵינוּ חוֹתֵךְ אֶת רֹאשׁ הַפְּתִילָה בִּכְלִי, אֲבָל נוֹפֵץ אֶת רֹאשָׁהּ בְּיָדוֹ.&nbsp; אֲגֻדָּה שֶׁלְּעֵצִים שֶׁהֻדְלְקָה בִּמְדוּרָה--כָּל עֵץ שֶׁלֹּא אָחֲזָה בּוֹ הָאֵשׁ מֻתָּר לְשָׁמְטוֹ, וְאֵינוּ דּוֹמֶה לְמֵסִיר שֶׁמֶן מִן הַנֵּר.</p>

<p><b>ד,ד</b>&nbsp;&nbsp;אֵין מְכַבִּין אֶת הַדְּלֵקָה כְּדֵי לְהַצִּיל מָמוֹן בְּיוֹם טוֹב, כְּדֶרֶךְ שְׁאֵין מְכַבִּין בַּשַּׁבָּת; אֵלָא מַנִּיחָהּ, וְיֵצֵא.&nbsp; וְאֵין מְכַבִּין אֶת הַנֵּר מִפְּנֵי תַּשְׁמִישׁ הַמִּטָּה, אֵלָא כּוֹפֶה עָלָיו כְּלִי, אוֹ עוֹשֶׂה מְחִצָּה בֵּינוֹ לְבֵין הַנֵּר, אוֹ מוֹצִיאוֹ לְבַיִת אַחֵר.&nbsp; וְאִם אֵינוּ יָכוֹל לַעֲשׂוֹת אַחַת מִכָּל אֵלּוּ, הֲרֵי זֶה אָסוּר לְכַבּוֹת; וְאָסוּר לְשַׁמַּשׁ, עַד שֶׁתִּכְבֶּה מֵאֵלֶיהָ.</p>

<p><b>ד,ה</b>&nbsp;&nbsp;מֻתָּר לְטַלְטַל אֶת הַנֵּר וְהוּא דָּלוּק, וְאֵין גּוֹזְרִין שֶׁמֶּא יִכְבֶּה.&nbsp; וְאָסוּר לְהַנִּיחַ אֶת הַנֵּר עַל גַּבֵּי הַדֶּקֶל וְכַיּוֹצֶא בּוֹ בְּיוֹם טוֹב, שֶׁמֶּא יָבוֹא לְהִשְׁתַּמַּשׁ בַּמְּחֻבָּר בְּיוֹם טוֹב.</p>

<p><b>ד,ו</b>&nbsp;&nbsp;אֵין מְעַשְּׁנִין בִּקְטֹרֶת בְּיוֹם טוֹב, מִפְּנֵי שְׁהוּא מְכַבֶּה--וְאַפִלּוּ לְהָרִיחַ בָּהּ; וְאֵין צָרִיךְ לוֹמַר לְגַמַּר אֶת הַבַּיִת וְאֶת הַכֵּלִים, שְׁהוּא אָסוּר.&nbsp; וּמֻתָּר לְעַשַּׁן אֶת הַפֵּרוֹת כְּדֵי שֶׁיֻּכְשְׁרוּ לַאֲכִילָה, כְּמוֹ שֶׁמֻּתָּר לִצְלוֹת בָּשָׂר עַל הָאֵשׁ.&nbsp; וּמְמַתְּקִין אֶת הַחַרְדָּל בְּגַחֶלֶת שֶׁלְּמַתֶּכֶת--אֲבָל לֹא בְּגַחֶלֶת שֶׁלְּעֵץ, מִפְּנֵי שְׁהוּא מְכַבֶּה.&nbsp; וְאֵין מְכַבִּין אֶת הָעֵץ, כְּדֵי שֶׁלֹּא תִתְעַשַּׁן הַקְּדֵרָה אוֹ הַבַּיִת.</p>

<p><b>ד,ז</b>&nbsp;&nbsp;אֵין נוֹפְחִין בַּמַּפּוּחַ בְּיוֹם טוֹב, כְּדֵי שֶׁלֹּא יַעֲשֶׂה כְּדֶרֶךְ שֶׁהָאֻמָּנִין עוֹשִׂין; אֲבָל נוֹפְחִין בַּשְּׁפוֹפֶרֶת.&nbsp; אֵין עוֹשִׂין פֶּחָמִין, וְאֵין גּוֹדְלִין אֶת הַפְּתִילָה, וְלֹא מְהַבְהֲבִין אוֹתָהּ, וְלֹא חוֹתְכִין אוֹתָהּ לִשְׁנַיִם בִּכְלִי; אֲבָל מְמַעֲכָהּ בַּיָּד וְשׁוֹרֶה אוֹתָהּ בַּשֶּׁמֶן וּמַנִּיחִין אוֹתָהּ בֵּין שְׁנֵי נֵרוֹת וּמַדְלִיק בָּאֶמְצָע, וְנִמְצֵאת הַפְּתִילָה נֶחְלֶקֶת בְּפִי שְׁנֵי נֵרוֹת.</p>

<p><b>ד,ח</b>&nbsp;&nbsp;אֵין שׁוֹבְרִין אֶת הַחֶרֶס וְאֵין חוֹתְכִין אֶת הַנְּיָר לִצְלוֹת עֲלֵיהֶם, וְאֵין פּוֹצְעִין אֶת הַקָּנֶה לַעֲשׂוֹתוֹ כְּמוֹ שְׁפוּד לִצְלוֹת בּוֹ מָלִיחַ.&nbsp; שְׁפוּד שֶׁנִּרְצַף--אַף עַל פִּי שְׁהוּא יָכוֹל לְפָשְׁטוֹ בְּיָדוֹ, אֵין מְתַקְּנִין אוֹתוֹ.&nbsp; שְׁנֵי כֵּלִים שְׁהֶן מְחֻבָּרִין בִּתְחִלַּת עֲשִׂיָּתָן, כְּגוֹן שְׁנֵי נֵרוֹת אוֹ שְׁנֵי כּוֹסוֹת--אֵין פּוֹחֲתִין אוֹתָן לִשְׁנַיִם, מִפְּנֵי שְׁהוּא מְתַקֵּן כְּלִי.</p>

<p><b>ד,ט</b>&nbsp;&nbsp;אֵין מַשְׁחִיזִין אֶת הַסַּכִּין בַּמַּשְׁחֶזֶת שֶׁלָּהּ, אֲבָל מְחַדְּדָהּ עַל גַּבֵּי הָעֵץ אוֹ עַל גַּבֵּי חֶרֶס אוֹ אֶבֶן; וְאֵין מוֹרִים דָּבָר זֶה לָרַבִּים, כְּדֵי שֶׁלֹּא יָבוֹאוּ לְחַדְּדָהּ בַּמַּשְׁחֶזֶת.&nbsp; בַּמֶּה דְּבָרִים אֲמוּרִים, בְּשֶׁיְּכוּלָה לַחְתֹּךְ בְּדֹחַק אוֹ שֶׁנִּפְגְמָה; אֲבָל אִם אֵינָהּ יְכוּלָה לַחְתֹּךְ כְּלָל--אֵין מַשְׁחִיזִין אוֹתָהּ אַפִלּוּ עַל הָעֵץ, שֶׁמֶּא יָבוֹא לְהַשְׁחִיזָהּ בַּמַּשְׁחֶזֶת.&nbsp; וּמִפְּנֵי זֶה אָסְרוּ לִרְאוֹת סַכִּין לְעַם הָאָרֶץ בְּיוֹם טוֹב, שֶׁמֶּא תִּהְיֶה פְּגוּמָה, וְיֹאמַר לוֹ זוֹ אָסוּר לִשְׁחֹט בָּהּ, מִשּׁוֹם פְּגִימָתָהּ:&nbsp; יֵלֵךְ וִיחַדְּדָהּ בַּמַּשְׁחֶזֶת.&nbsp; וְחָכָם שֶׁרָאָה הַסַּכִּין לְעַצְמוֹ, הֲרֵי זֶה מַשְׁאִילָהּ לְעַם הָאָרֶץ.</p>

<p><b>ד,י</b>&nbsp;&nbsp;אֵין מְבַקְּעִין עֵצִים בְּיוֹם טוֹב, לֹא בַּקֻּרְדֹּם וְלֹא בַּמַּגָּל וְלֹא בַּמְּגֵרָה, אֵלָא בַּקּוּפִיס וּבַצַּד הַחַד שֶׁלּוֹ, אֲבָל לֹא בַּצַּד הָרָחֵב מִפְּנֵי שְׁהוּא כְּקֻרְדֹּם.&nbsp; וְלָמָּה אָסְרוּ בַּקֻּרְדֹּם וְכַיּוֹצֶא בּוֹ--שֶׁלֹּא יַעֲשֶׂה כְּדֶרֶךְ שְׁהוּא עוֹשֶׂה בַּחֹל, שֶׁהֲרֵי אִפְשָׁר הָיָה לוֹ לְבַקַּע מֵעֶרֶב יוֹם טוֹב.&nbsp; וְלָמָּה לֹא נֶאֱסָר הַבִּקּוּעַ כְּלָל--מִפְּנֵי שֶׁאִפְשָׁר שֶׁיִּפְגַּע עֵץ עָבֶה וְלֹא יָכוֹל לְהַבְעִירוֹ, וְיִמָּנַע מִלְּבַשַּׁל; לְפִיכָּךְ הִתִּירוּ לְבַקַּע בְּשִׁנּוּי.&nbsp; וְכָל הַדְּבָרִים הַדּוֹמִין לְזֶה--מִזֶּה הַטַּעַם הִתִּירוּ בָּהֶן מַה שֶׁהִתִּירוּ, וְאָסְרוּ מַה שֶׁאָסְרוּ.</p>

<p><b>ד,יא</b>&nbsp;&nbsp;לֹא תִכָּנֵס אִשָּׁה בֵּין הָעֵצִים, לִטֹּל מֵהֶן אוּד לִצְלוֹת בּוֹ.&nbsp; וְאֵין סוֹמְכִין אֶת הַקְּדֵרָה וְלֹא אֶת הַדֶּלֶת בְּבַקַּעַת שֶׁלְּקוֹרָה, שֶׁלֹּא הִתִּירוּ לְטַלְטַל עֵצִים בְּיוֹם טוֹב אֵלָא לְהַסָּקָה בִּלְבָד.</p>

<p><b>ד,יב</b>&nbsp;&nbsp;מְסַלְּקִין תָּרִיסֵי חֲנִיּוֹת וּמַחְזִירִין אוֹתָן בְּיוֹם טוֹב, כְּדֵי שֶׁיּוֹצִיא תְבָלִין שְׁהוּא צָרִיךְ לָהֶן מִן הֶחָנוּת, וְלֹא יִמָּנַע מִשִּׂמְחַת יוֹם טוֹב.&nbsp; בַּמֶּה דְּבָרִים אֲמוּרִים, בְּשֶׁיֵּשׁ לָהֶן צִיר בָּאֶמְצָע; אֲבָל יֵשׁ לָהֶן צִיר מִן הַצַּד, אָסוּר--גְּזֵרָה, שֶׁמֶּא יִתְקַע.&nbsp; וּשְׁאֵין לָהֶן צִיר כָּל עִיקָר, אַפִלּוּ בַּבַּיִת מֻתָּר לְהַחְזִיר.</p>

<p><b>ד,יג</b>&nbsp;&nbsp;כֵּלִים שְׁהֶן מְפֻצָּלִין, כְּגוֹן מְנוֹרָה שֶׁלְּחֻלְיוֹת וְכִסֵּא וְשֻׁלְחָן שְׁהֶן חֲתִכּוֹת חֲתִכּוֹת--מַעְמִידִין אוֹתָן בְּיוֹם טוֹב, וְהוּא שֶׁלֹּא יִתְקַע:&nbsp; לְפִי שְׁאֵין בִּנְיָן בַּכֵּלִים.&nbsp; אֲבָנִים שֶׁלְּבֵית הַכִּסֵּא, מֻתָּר לְצַדְּדָן בְּיוֹם טוֹב--בִּנְיַן עֲרַאי הוּא, וּמִשּׁוֹם כְּבוֹדוֹ לֹא גָזְרוּ.</p>

<p><b>ד,יד</b>&nbsp;&nbsp;הָעוֹשֶׂה מְדוּרָה בְּיוֹם טוֹב--כִּשְׁהוּא עוֹרֵךְ הָעֵצִים, אֵינוּ מַנִּיחַ זֶה עַל גַּבֵּי זֶה עַד שֶׁיְּסַדַּר הַמַּעֲרָכָה; מִפְּנֵי שֶׁנִּרְאֶה כְּבוֹנֶה, אַף עַל פִּי שְׁהוּא בִּנְיַן עֲרַאִי, אָסוּר:&nbsp; אֵלָא אוֹ שׁוֹפֵךְ הָעֵצִים בְּעִרְבּוּב, אוֹ עוֹרֵךְ בְּשִׁנּוּי.&nbsp; כֵּיצַד--מַנִּיחַ עֵץ לְמַעְלָה, וּמַנִּיחַ אַחֵר תַּחְתָּיו וְאַחֵר תַּחְתָּיו, עַד שְׁהוּא מַגִּיעַ לָאָרֶץ.</p>

<p><b>ד,טו</b>&nbsp;&nbsp;וְכֵן הַקְּדֵרָה--אוֹחֵז אוֹתָהּ, וּמַכְנִיס הָאֲבָנִים תַּחְתֶּיהָ; אֲבָל לֹא יַנִּיחֶנָּה עַל גַּבֵּי הָאֲבָנִים.&nbsp; וְכֵן הַמִּטָּה--אוֹחֵז הַקְּרָשִׁים לְמַעְלָה, וּמַכְנִיס הָרַגְלַיִם תַּחְתֵּיהֶן.&nbsp; אַפִלּוּ בֵּיצִים--לֹא יַעְמִיד אוֹתָן שׁוּרָה עַל גַּבֵּי שׁוּרָה עַד שֶׁיַּעַמְדוּ כְּמוֹ מִגְדָּל, אֵלָא יְשַׁנֶּה וְיַתְחִיל מִמַּעְלָה לְמַטָּה.&nbsp; וְכֵן כָּל כַּיּוֹצֶא בְּזֶה, צָרִיךְ שִׁנּוּי.</p>

<p><b>ד,טז</b>&nbsp;&nbsp;מְסִירִין זְבוּבִין הַנִּתְלִים בַּבְּהֵמָה, אַף עַל פִּי שְׁהֶן עוֹשִׂין חַבּוּרָה.&nbsp; וְאֵין מְיַלְּדִין אֶת הַבְּהֵמָה בְּיוֹם טוֹב, אֲבָל מְסַעֲדִין.&nbsp; כֵּיצַד--אוֹחֵז בַּוֶּלֶד שֶׁלֹּא יִפֹּל לָאָרֶץ, וְנוֹפֵחַ לוֹ בְּחֻטְמוֹ, וְנוֹתֵן דַּד לְתוֹךְ פִּיו.&nbsp; הָיְתָה בְּהֵמָה טְהוֹרָה, וְרִחֲקָה אֶת הַוֶּלֶד--מֻתָּר לְזַלַּף מִשִּׁלְיָתָהּ עָלָיו, וְלִתֵּן בּוּל מֶלַח בְּרַחְמָהּ, כְּדֵי שֶׁתְּרַחַם עָלָיו; אֲבָל הַטְּמֵאָה--אָסוּר לַעֲשׂוֹת לָהּ כֵּן, לְפִי שְׁאֵינָהּ צְרִיכָה.</p>

<p><b>ד,יז</b>&nbsp;&nbsp;כְּלִי שֶׁנִּטְמָא מֵעֶרֶב יוֹם טוֹב, אֵין מַטְבִּילִין אוֹתוֹ בְּיוֹם טוֹב--גְּזֵרָה, שֶׁמֶּא יַשְׁהֶה אוֹתוֹ בְּטֻמְאָתוֹ; וְאִם הָיָה צָרִיךְ לְהַטְבִּיל מַיִם שֶׁבּוֹ--מַטְבִּיל אֶת הַכְּלִי בְּמֵימָיו, וְאֵינוּ חוֹשֵׁשׁ.&nbsp; כְּלִי שֶׁהָיָה טָהוֹר לַתְּרוּמָה וְרָצָה לְהַטְבִּילוֹ לַקֹּדֶשׁ, מֻתָּר לְהַטְבִּילוֹ; וְכֵן כָּל כַּיּוֹצֶא בְּזֶה, מִטְּבִילוֹת שְׁאָר הַמַּעֲלוֹת.</p>

<p><b>ד,יח</b>&nbsp;&nbsp;כְּלִי שֶׁנִּטְמָא בְּיוֹם טוֹב, מַטְבִּילִין אוֹתוֹ בְּיוֹם טוֹב.&nbsp; נִטְמָא הַכְּלִי בְּמַשְׁקִין טְמֵאִין שְׁהֶן וֶלֶד הַטֻּמְאָה מֵעֶרֶב יוֹם טוֹב--מַטְבִּילִין אוֹתוֹ בְּיוֹם טוֹב, לְפִי שְׁהוּא טָהוֹר מִן הַתּוֹרָה כְּמוֹ שֶׁיִּתְבָּאַר בִּמְקוֹמוֹ.&nbsp; וּמַדְלִין בִּדְלִי טָמֵא, וְהוּא טָהוֹר מֵאֵלָיו.&nbsp; נִדָּה שְׁאֵין לָהּ בְּגָדִים לְהַחְלִיף, מַעֲרֶמֶת וְטוֹבֶלֶת בִּבְגָדֶיהָ.</p>

<p><b>ד,יט</b>&nbsp;&nbsp;דְּבָרִים רַבִּים אָסְרוּ בְּיוֹם טוֹב, מִשּׁוֹם גְּזֵרַת מֶקָּח וּמִמְכָּר.&nbsp; כֵּיצַד:&nbsp; אֵין פּוֹסְקִים דָּמִים כַּתְּחִלָּה עַל הַבְּהֵמָה בְּיוֹם טוֹב, אֵלָא מֵבִיא שְׁתֵּי בְּהֵמוֹת שֹׁווֹת זוֹ לְזוֹ וְשׁוֹחֲטִין אֶת אַחַת מֵהֶן וּמְחַלְּקִין בֵּינֵיהֶן; וּלְמָחָר יוֹדְעִין כַּמָּה דְּמֵי שְׁנִיָּה, וְכָל אֶחָד וְאֶחָד נוֹתֵן דְּמֵי חֶלְקוֹ.&nbsp; וְכִשְׁהֶן מְחַלְּקִין בֵּינֵיהֶן, לֹא יֹאמַר זֶה אֲנִי בְּסֶלַע וְאַתָּה בִּשְׁתַּיִם--שְׁאֵין מַזְכִּירִין שֵׁם דָּמִים; אֵלָא זֶה נוֹטֵל שְׁלִישׁ, וְזֶה נוֹטֵל רְבִיעַ.</p>

<p><b>ד,כ</b>&nbsp;&nbsp;כִּשְׁהֶן מְחַלְּקִין, לֹא יִשְׁקְלוּ בְּמֹאזְנַיִם:&nbsp; שְׁאֵין מַשְׁגִּיחִין בְּכַף מֹאזְנַיִם כָּל עִיקָר; אַפִלּוּ לִתֵּן בּוֹ בָּשָׂר לְשָׁמְרוֹ מִן הָעַכְבָּרִים אָסוּר, אִם הָיוּ הַמֹּאזְנַיִם תְּלוּיִין, מִפְּנֵי שֶׁנִּרְאֶה כְּשׁוֹקֵל בְּכַף מֹאזְנַיִם.&nbsp; וְטַבָּח אֻמָּן, אָסוּר לִשְׁקֹל בְּיָדוֹ.&nbsp; וְאָסוּר לִשְׁקֹל בִּכְלִי מָלֵא מַיִם.&nbsp; וְאֵין מַטִּילִין חֲלָשִׁים עַל הַמָּנוֹת; אֲבָל מַטִּילִין חֲלָשִׁים עַל בְּשַׂר הַקֳּדָשִׁים בְּיוֹם טוֹב, כְּדֵי לְחַבַּב הַמִּצְוָה.</p>

<p><b>ד,כא</b>&nbsp;&nbsp;לֹא יֹאמַר אָדָם לַטַּבָּח, תֶּן לִי בְּדֵינָר בָּשָׂר, אֵלָא תֶּן לִי חֵלֶק אוֹ חֲצִי חֵלֶק; וּלְמָחָר עוֹשִׂין חֶשְׁבּוֹן עַל שָׁוְיוֹ.&nbsp; וְכֵן לֹא יִקַּח מִבַּעַל הֶחָנוּת בְּמִדָּה, אוֹ בְּמִשְׁקָל; אֵלָא כֵּיצַד הוּא עוֹשֶׂה--אוֹמֵר לַחֶנְוָנִי מַלֵּא לִי כְּלִי זֶה, וּלְמָחָר נוֹתֵן לוֹ שָׁוְיוֹ.&nbsp; וְאַפִלּוּ הָיָה כְּלִי הַמְּיֻחָד לְמִדָּה, יְמַלְּאֶנּוּ--וְהוּא, שֶׁלֹּא יִזְכֹּר לוֹ שֵׁם מִדָּה.</p>

<p><b>ד,כב</b>&nbsp;&nbsp;הַנַּחְתּוֹם מוֹדֵד תְּבָלִין וְנוֹתֵן לַקְּדֵרָה, בִּשְׁבִיל שֶׁלֹּא יַפְסִיד תַּבְשִׁילוֹ; אֲבָל הָאִשָּׁה, לֹא תָמֹד קֶמַח לָעִיסָה.&nbsp; וְכֵן לֹא יָמֹד אָדָם שְׂעוֹרִים לִפְנֵי בְּהֶמְתּוֹ, אֵלָא מְשַׁעֵר וְנוֹתֵן לָהּ.</p>

<p><b>ד,כג</b>&nbsp;&nbsp;וּמֻתָּר לִקַּח מִן הַחֶנְוָנִי בֵּיצִים וֶאֱגוֹזִים בְּמִנְיָן, וְכֵן כָּל כַּיּוֹצֶא בָּהֶן--וּבִלְבָד שֶׁלֹּא יִזְכֹּר לוֹ שֵׁם דָּמִים, וְלֹא סְכוּם מִנְיָן.&nbsp; כֵּיצַד סְכוּם הַמִּנְיָן:&nbsp; הֲרֵי שֶׁהָיָה נוֹשֶׁה בּוֹ עֲשָׂרָה רִמּוֹנִים אוֹ עֲשָׂרָה אֱגוֹזִים--לֹא יֹאמַר לוֹ בְּיוֹם טוֹב, תֶּן לִי עֲשָׂרָה כְּדֵי שֶׁיִּהְיֶה לָךְ אֶצְלִי עֶשְׂרִים; אֵלָא לוֹקֵחַ סְתָם, וּלְמָחָר עוֹשֶׂה חֶשְׁבּוֹן.</p>

<p><b>ד,כד</b>&nbsp;&nbsp;הוֹלֵךְ אָדָם אֵצֶל רוֹעֶה הָרָגִיל אֶצְלוֹ, אוֹ אֵצֶל הַפַּטָּם הָרָגִיל אֶצְלוֹ, וְלוֹקֵחַ מִמֶּנּוּ בְּהֵמָה וְעוֹפוֹת, כָּל מַה שֶׁיִּרְצֶה--וְהוּא שֶׁלֹּא יִזְכֹּר לוֹ שֵׁם דָּמִים, וְלֹא סְכוּם מִנְיָן.</p>

<p><b>ד,כה</b>&nbsp;&nbsp;הַלְוָאַת יוֹם טוֹב, תּוֹבְעִין אוֹתָהּ בַּדִּין:&nbsp; שְׁאִם תֹּאמַר לֹא נִתְּנָה לְהִתָּבַע, אֵינוּ נוֹתֵן לוֹ כְּלוּם; וְנִמְצָא נִמְנָע מִשִּׂמְחַת יוֹם טוֹב.</p>

<p><b>ד,כו</b>&nbsp;&nbsp;אַף עַל פִּי שְׁאֵין מַגְבִּיהִין תְּרוּמָה וּמַעַשְׂרוֹת בְּיוֹם טוֹב כַּשַּׁבָּת, אִם הָיוּ לוֹ תְּרוּמוֹת וּמַעַשְׂרוֹת שֶׁהִגְבִּיהָן מֵאֶמֶשׁ, הֲרֵי זֶה מוֹלִיכָן לַכּוֹהֵן בְּיוֹם טוֹב; וְאֵין צָרִיךְ לוֹמַר חַלָּה וּזְרוֹעַ וּלְחָיַיִם וְקֵבָה, שֶׁמּוֹלִיכָן לַכּוֹהֵן בְּיוֹם טוֹב.&nbsp; וְגַבָּאֵי צְדָקָה גּוֹבִין מִן הַחֲצֵרוֹת בְּיוֹם טוֹב; וְלֹא יִהְיוּ מַכְרִיזִין כְּדֶרֶךְ שֶׁמַּכְרִיזִין בַּחֹל, אֵלָא גּוֹבִין בְּצִנְעָה, וְנוֹתְנִין לְתוֹךְ חֵיקָן, וּמְחַלְּקִין לְכָל שְׁכוּנָה וּשְׁכוּנָה בִּפְנֵי עַצְמָהּ.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ה</h2>

<p><b>ה,א</b>&nbsp;&nbsp;אַף עַל פִּי שֶׁהֻתְּרָה הוֹצָאָה בְּיוֹם טוֹב, אַפִלּוּ שֶׁלֹּא לְצֹרֶךְ, לֹא יִשָּׂא מַשָּׂאוֹת גְּדוֹלוֹת כְּדֶרֶךְ שְׁהוּא עוֹשֶׂה בַּחֹל, אֵלָא צָרִיךְ לְשַׁנּוֹת; וְאִם אֵי אִפְשָׁר לְשַׁנּוֹת, מֻתָּר.&nbsp; כֵּיצַד:&nbsp; הַמֵּבִיא כַּדֵּי יַיִן מִמָּקוֹם לְמָקוֹם--לֹא יְבִיאֵם בְּסַל וּבְקֻפָּה, אֲבָל מֵבִיא הוּא עַל כְּתֵפוֹ אוֹ לְפָנָיו.&nbsp; הַמּוֹלִיךְ אֶת הַתֶּבֶן--לֹא יַפְשִׁיל אֶת הַקֻּפָּה לַאֲחוֹרָיו, אֲבָל מוֹלִיכָהּ בְּיָדוֹ.</p>

<p><b>ה,ב</b>&nbsp;&nbsp;וְכֵן מַשָּׂאוֹת שֶׁדַּרְכָּן לִשָּׂא אוֹתָן בְּמוֹט, יִשָּׂא אוֹתָן עַל גַּבּוֹ מֵאֲחוֹרָיו; וְשֶׁדַּרְכָּן לִשָּׂא אוֹתָן מֵאֲחוֹרָיו, יִשָּׂא אוֹתָן עַל כְּתֵפוֹ; וְשֶׁדַּרְכָּן לְהִנָּשֵׂא עַל הַכָּתֵף, יִשָּׂא אוֹתָן בְּיָדָיו לְפָנָיו אוֹ יִפְרֹס עֲלֵיהֶן בֶּגֶד.&nbsp; וְכֵן כָּל כַּיּוֹצֶא בְּזֶה מִשִּׁנּוּי הַמַּשָּׂא.&nbsp; וְאִם אֵי אִפְשָׁר לְשַׁנּוֹת, נוֹשֵׂא וּמֵבִיא כְּדַרְכּוֹ.&nbsp; בַּמֶּה דְּבָרִים אֲמוּרִים, בְּנוֹשֵׂא עַל הָאָדָם; אֲבָל עַל גַּבֵּי בְּהֵמָה--לֹא יָבִיא כְּלָל, שֶׁלֹּא יַעֲשֶׂה כְּדֶרֶךְ שְׁהוּא עוֹשֶׂה בַּחֹל.</p>

<p><b>ה,ג</b>&nbsp;&nbsp;אֵין מַנְהִיגִין אֶת הַבְּהֵמָה בְּמַקֵּל, וְאֵין הַסּוֹמֶה יוֹצֶא בְּמַקְלוֹ, וְלֹא הָרוֹעֶה בְּתֻרְמַלּוֹ.&nbsp; וְאֵין יוֹצְאִין בְּכִסֵּא אַחַר הָאִישׁ וְאַחַר הָאִשָּׁה, שֶׁלֹּא יַעֲשֶׂה כְּדֶרֶךְ שְׁהוּא עוֹשֶׂה בַּחֹל; וְאִישׁ שֶׁהָיוּ רַבִּים צְרִיכִין לוֹ, יוֹצְאִין בַּכִּסֵּא אַחֲרָיו, וּמוֹצִיאִין אוֹתוֹ עַל הַכָּתֵף, אַפִלּוּ בָּאַפִּרְיוֹן.</p>

<p><b>ה,ד</b>&nbsp;&nbsp;אֵין מוֹלִיכִין אֶת הַסֻּלָּם שֶׁלַּשּׁוֹבָךְ מִשּׁוֹבָךְ לְשׁוֹבָךְ, בִּרְשׁוּת הָרַבִּים--שֶׁמֶּא יֹאמְרוּ, לְתַקַּן גַּגּוֹ הוּא מוֹלִיכוֹ; אֲבָל בִּרְשׁוּת הַיָּחִיד, מוֹלִיכוֹ:&nbsp; אַף עַל פִּי שֶׁכָּל מָקוֹם שֶׁאָסְרוּ חֲכָמִים מִפְּנֵי מַרְאִית הָעַיִן, אַפִלּוּ בְּחַדְרֵי חֲדָרִים אָסוּר, כָּאן הִתִּירוּ, מִפְּנֵי שִׂמְחַת יוֹם טוֹב.</p>

<p><b>ה,ה</b>&nbsp;&nbsp;מִי שֶׁהָיוּ לוֹ פֵּרוֹת עַל גַּגּוֹ, וְצָרַךְ לְפַנּוֹתָם לְמָקוֹם אַחֵר--לֹא יוֹשִׁיטֵם מִגָּג לְגָג, וְאַפִלּוּ בַּגַּגִּין הַשּׁוֹוִין, וְלֹא יְשַׁלְשְׁלֵם בְּחֶבֶל מִן הַחַלּוֹנוֹת, וְלֹא יוֹרִידֵם בְּסֻלָּמוֹת:&nbsp; שֶׁלֹּא יַעֲשֶׂה כְּדֶרֶךְ שְׁהוּא עוֹשֶׂה בַּחֹל.&nbsp; אֲבָל מַשִּׁילָן אַפִלּוּ דֶּרֶךְ אֲרֻבָּה, מִמָּקוֹם לְמָקוֹם בְּאוֹתוֹ הַגָּג.&nbsp; שָׁחַט בְּהֵמָה בַּשָּׂדֶה--לֹא יְבִיאֶנָּה לָעִיר בְּמוֹט אוֹ בְּמַטֶּה, אֲבָל מֵבִיאָהּ אֵבָרִים אֵבָרִים.</p>

<p><b>ה,ו</b>&nbsp;&nbsp;כָּל שֶׁנֵּאוֹתִין בּוֹ אַפִלּוּ בַּחֹל--אַף עַל פִּי שְׁאֵין נֵאוֹתִין בּוֹ בְּיוֹם טוֹב, כְּגוֹן תְּפִלִּין--מֻתָּר לְשַׁלְּחוֹ לַחֲבֵרוֹ בְּיוֹם טוֹב; וְאֵין צָרִיךְ לוֹמַר דָּבָר שֶׁנֵּאוֹתִין בּוֹ בְּיוֹם טוֹב, כְּגוֹן יֵינוֹת שְׁמָנִים וּסְלָתוֹת, שֶׁמֻּתָּר לְשַׁלְּחָן.&nbsp; וְכָל דָּבָר שְׁאֵין נֵאוֹתִין בּוֹ בַּחֹל עַד שֶׁיַּעֲשֶׂה בּוֹ מַעֲשֶׂה שֶׁאָסוּר לַעֲשׂוֹתוֹ בְּיוֹם טוֹב, אֵין מְשַׁלְּחִין אוֹתוֹ בְּיוֹם טוֹב.</p>

<p><b>ה,ז</b>&nbsp;&nbsp;כֵּיצַד:&nbsp; אֵין מְשַׁלְּחִין בְּיוֹם טוֹב תְּבוּאָה, לְפִי שְׁאֵין נֵאוֹתִין בָּהּ בַּחֹל אֵלָא אִם כֵּן טָחַן, וְאָסוּר לִטְחֹן בְּיוֹם טוֹב; אֲבָל מְשַׁלְּחִין קָטְנָיוֹת, מִפְּנֵי שֶׁמְּבַשְּׁלָן בְּיוֹם טוֹב אוֹ קוֹלֶה אוֹתָן וְאוֹכְלָן.&nbsp; וּמְשַׁלְּחִין בְּהֵמָה חַיָּה וְעוֹפוֹת, אַפִלּוּ חַיִּים, מִפְּנֵי שֶׁמֻּתָּר לִשְׁחֹט בְּיוֹם טוֹב.&nbsp; וְכֵן כָּל כַּיּוֹצֶא בְּזֶה.</p>

<p><b>ה,ח</b>&nbsp;&nbsp;כָּל דָּבָר שֶׁמֻּתָּר לְשַׁלְּחוֹ בְּיוֹם טוֹב--כְּשֶׁיְּשַׁלְּחֶנּוּ לַחֲבֵרוֹ תְּשׁוּרָה, לֹא יְשַׁלְּחֶנּוּ בְּשׁוּרָה; וְאֵין שׁוּרָה, פְּחוּתָה מִשְּׁלוֹשָׁה בְּנֵי אָדָם.&nbsp; כֵּיצַד:&nbsp; הֲרֵי שֶׁשִּׁלַּח לַחֲבֵרוֹ בְּהֵמוֹת אוֹ יֵינוֹת בְּיַד שְׁלוֹשָׁה אַרְבָּעָה בְּנֵי אָדָם כְּאֶחָד זֶה אַחַר זֶה, וְכֻלָּן הוֹלְכִין בְּשׁוּרָה אַחַת--הֲרֵי זֶה אָסוּר, שֶׁלֹּא יַעֲשֶׂה כְּדֶרֶךְ שְׁהוּא עוֹשֶׂה בַּחֹל; שִׁלַּח שְׁלוֹשָׁה מִינִין בְּיַד שְׁלוֹשָׁה בְּנֵי אָדָם כְּאֶחָד, הֲרֵי זֶה מֻתָּר.</p>

<p><b>ה,ט</b>&nbsp;&nbsp;הַמְּעָרֵב עֵרוּבֵי תְּחוּמִין לְיוֹם טוֹב--הֲרֵי בְּהֶמְתּוֹ וְכֵלָיו וּפֵרוֹתָיו כָּמוֹהוּ, וְאֵין מוֹלִיכִין אוֹתָן אֵלָא בְּתוֹךְ אַלְפַּיִם אַמָּה לְכָל רוּחַ שֶׁמִּמְּקוֹם עֵרוּבוֹ.</p>

<p><b>ה,י</b>&nbsp;&nbsp;חֶפְצֵי הֶפְקֵר, הֲרֵי הֶן כְּרַגְלֵי מִי שֶׁזָּכָה בָּהֶן.&nbsp; וְחֶפְצֵי הַגּוֹי קוֹנִין שְׁבִיתָה בִּמְקוֹמָן, וְיֵשׁ לָהֶן אַלְפַּיִם אַמָּה לְכָל רוּחַ מִמְּקוֹמָן--גְּזֵרָה, בְּעָלִים גּוֹי מִשּׁוֹם בְּעָלִים יִשְׂרָאֵל.&nbsp; פֵּרוֹת שֶׁיָּצְאוּ חוּץ לִתְחוּמָן וְחָזְרוּ, אַפִלּוּ בְּמֵזִיד--לֹא הִפְסִידוּ אֶת מְקוֹמָן, מִפְּנֵי שְׁהֶן כְּאָדָם שֶׁיָּצָא בְּאֹנֶס וְחָזַר בְּאֹנֶס.</p>

<p><b>ה,יא</b>&nbsp;&nbsp;הַמּוֹסֵר בְּהֶמְתּוֹ לִבְנוֹ, הֲרֵי הִיא כְּרַגְלֵי הָאָב.&nbsp; מְסָרָהּ לָרוֹעֶה, וְאַפִלּוּ נְתָנָהּ לוֹ בְּיוֹם טוֹב--הֲרֵי הִיא כְּרַגְלֵי הָרוֹעֶה.&nbsp; מְסָרָהּ לִשְׁנֵי רוֹעִים--הֲרֵי הִיא כְּרַגְלֵי בְּעָלֶיהָ, מִפְּנֵי שֶׁלֹּא קָנָה אֶחָד מֵהֶן.</p>

<p><b>ה,יב</b>&nbsp;&nbsp;מִי שֶׁזִּמַּן אֶצְלוֹ אוֹרְחִים בְּיוֹם טוֹב, לֹא יוֹלִיכוּ בְּיָדָם מָנוֹת לִמְקוֹם שְׁאֵין בַּעַל הַסְּעוֹדָה יָכוֹל לֵילֵךְ בּוֹ, שֶׁכָּל הַסְּעוֹדָה כְּרַגְלֵי בַּעַל הַסְּעוֹדָה, לֹא כְּרַגְלֵי הָאוֹרְחִין--אֵלָא אִם כֵּן זִכָּה לָהֶן אַחֵר בְּמָנוֹת אֵלּוּ, מֵעֶרֶב יוֹם טוֹב.</p>

<p><b>ה,יג</b>&nbsp;&nbsp;וְכֵן מִי שֶׁהָיוּ פֵּרוֹתָיו מֻפְקָדִין בְּעִיר אַחֶרֶת, וְעֵרְבוּ בְּנֵי אוֹתָהּ הָעִיר לָבוֹא אֶצְלוֹ--לֹא יָבִיאוּ לוֹ מִפֵּרוֹתָיו, שֶׁפֵּרוֹתָיו כָּמוֹהוּ אַף עַל פִּי שְׁהֶן בְּיַד אֵלּוּ שֶׁעֵרְבוּ.&nbsp; בַּמֶּה דְּבָרִים אֲמוּרִים, בְּשֶׁיֵּחַד לָהֶן קֶרֶן זָוִית; אֲבָל אִם לֹא יֵחַד לָהֶן קֶרֶן זָוִית, הֲרֵי הֶן כְּרַגְלֵי זֶה שְׁהֶן מֻפְקָדִין אֶצְלוֹ.</p>

<p><b>ה,יד</b>&nbsp;&nbsp;בּוֹר שֶׁלַּיָּחִיד, כְּרַגְלֵי בְּעָלָיו; וְשֶׁלְּאוֹתָהּ הָעִיר, כְּרַגְלֵי אַנְשֵׁי אוֹתָהּ הָעִיר; וְשֶׁלְּעוֹלֵי בָּבֶל שְׁהֶן מְסוּרִין לַכֹּל, כְּרַגְלֵי הַמְּמַלֵּא--שֶׁכָּל מִי שֶׁמִּלָּא מֵהֶן, מוֹלִיכָן לִמְקוֹם שְׁהוּא מְהַלֵּךְ.&nbsp; נְהָרוֹת הַמּוֹשְׁכִין וּמַעְיָנוֹת הַנּוֹבְעִין, כְּרַגְלֵי כָּל אָדָם; וְאִם הָיוּ בָּאִין מִחוּץ לַתְּחוּם לְתוֹךְ הַתְּחוּם, מְמַלְּאִין מֵהֶן בַּשַּׁבָּת, וְאֵין צָרִיךְ לוֹמַר, בְּיוֹם טוֹב.</p>

<p><b>ה,טו</b>&nbsp;&nbsp;שׁוֹר שֶׁלִּרְעִי, כְּרַגְלֵי אַנְשֵׁי אוֹתָהּ הָעִיר; וְשׁוֹר שֶׁלְּפַטָּם, כְּרַגְלֵי מִי שֶׁלְּקָחוֹ לְשָׁחְטוֹ בְּיוֹם טוֹב, מִפְּנֵי שֶׁדַּעַת בְּעָלָיו לְמָכְרוֹ לָאֲנָשִׁים אֲחֵרִים חוּץ מֵאַנְשֵׁי אוֹתָהּ הָעִיר, מִפְּנֵי שְׁהוּא מְפֻטָּם וְהַכֹּל שׁוֹמְעִין שָׁמְעוֹ וּבָאִין לְקַחְתּוֹ.&nbsp; וְכֵן אִם שְׁחָטוֹ בְּעָלָיו בְּיוֹם טוֹב וּמָכַר בְּשָׂרוֹ, כָּל אֶחָד וְאֶחָד מִן הַלּוֹקְחִים מוֹלִיךְ מְנָתוֹ לִמְקוֹם שְׁהוּא הוֹלֵךְ:&nbsp; מִפְּנֵי שֶׁדַּעַת בְּעָלָיו מֵעֶרֶב יוֹם טוֹב כָּךְ הוּא, שֶׁיִּקְּחוּ מִמֶּנּוּ אַנְשֵׁי עֲיָרוֹת אֲחֵרוֹת, וְנִמְצָא שׁוֹר זֶה כְּבוֹר שֶׁלְּעוֹלֵי בָּבֶל, שְׁהוּא מָסוּר לַכֹּל.</p>

<p><b>ה,טז</b>&nbsp;&nbsp;הַגַּחֶלֶת--כְּרַגְלֵי בְּעָלֶיהָ, לֹא כְּרַגְלֵי שׁוֹאֲלָהּ; וְהַשַּׁלְהֶבֶת, כְּרַגְלֵי מִי שְׁהִיא בְּיָדוֹ.&nbsp; לְפִיכָּךְ הַמַּדְלִיק נֵר אוֹ עֵץ מֵחֲבֵרוֹ, מוֹלִיכוֹ לְכָל מָקוֹם שְׁהוּא הוֹלֵךְ.</p>

<p><b>ה,יז</b>&nbsp;&nbsp;הַשּׁוֹאֵל כְּלִי מֵחֲבֵרוֹ מֵעֶרֶב יוֹם טוֹב--אַף עַל פִּי שֶׁלֹּא נְתָנוֹ לוֹ אֵלָא בְּיוֹם טוֹב, הֲרֵי הוּא כְּרַגְלֵי הַשּׁוֹאֵל.&nbsp; שְׁאָלוֹ מִמֶּנּוּ בְּיוֹם טוֹב--אַף עַל פִּי שֶׁדַּרְכּוֹ תָּמִיד לִשְׁאֹל מִמֶּנּוּ כְּלִי בְּכָל יוֹם טוֹב, הֲרֵי הוּא כְּרַגְלֵי הַמַּשְׁאִיל.</p>

<p><b>ה,יח</b>&nbsp;&nbsp;שְׁנַיִם שֶׁשָּׁאֲלוּ חֲלוּק אֶחָד, הָאֶחָד שְׁאָלוֹ מִמֶּנּוּ שֶׁיִּתְּנוֹ לוֹ שַׁחְרִית וְהַשֵּׁנִי שְׁאָלוֹ מִמֶּנּוּ שֶׁיִּתְּנוֹ לוֹ עַרְבִּית--הֲרֵי כְּלִי זֶה כְּרַגְלֵי שְׁנֵי הַשּׁוֹאֲלִים, וְאֵינָם מוֹלִיכִים אוֹתוֹ אֵלָא לִמְקוֹם שֶׁשְּׁנֵיהֶם יְכוּלִין לְהַלַּךְ בּוֹ.</p>

<p><b>ה,יט</b>&nbsp;&nbsp;כֵּיצַד:&nbsp; הֲרֵי שֶׁעֵרַב הָרִאשׁוֹן בְּרֵחוּק אֶלֶף אַמָּה מִמְּקוֹם הַחֲלוּק לְמִזְרָח, וְעֵרַב הַשֵּׁנִי בְּרֵחוּק חֲמֵשׁ מֵאוֹת אַמָּה מִמְּקוֹם הַחֲלוּק לְמַעְרָב--כְּשֶׁלּוֹקֵחַ הָרִאשׁוֹן הַחֲלוּק, אֵינוּ מוֹלִיכוֹ בְּמִזְרָח אֵלָא עַד אֶלֶף וַחֲמֵשׁ מֵאוֹת אַמָּה מִמְּקוֹם הַחֲלוּק, שְׁהוּא סוֹף הַתְּחוּם שֶׁיָּכוֹל זֶה שֶׁעֵרַב בְּמַעְרָב לְהַלַּךְ בּוֹ; וּכְשֶׁיִּקַּח הַשֵּׁנִי כְּלִי זֶה, אֵינוּ מוֹלִיכוֹ בְּמַעְרָב אֵלָא עַד אֶלֶף אַמָּה מִמְּקוֹם הַכְּלִי, שְׁהוּא סוֹף הַתְּחוּם שֶׁיָּכוֹל זֶה שֶׁעֵרַב בְּמִזְרָח לְהַלַּךְ בּוֹ.&nbsp; לְפִיכָּךְ אִם עֵרַב זֶה בְּרֵחוּק אַלְפַּיִם אַמָּה מִן הַחֲלוּק לְמִזְרָח, וְזֶה בְּרֵחוּק אַלְפַּיִם אַמָּה לְמַעְרָב--הֲרֵי אֵלּוּ לֹא יְזִיזוּהוּ מִמְּקוֹמוֹ.</p>

<p><b>ה,כ</b>&nbsp;&nbsp;וְכֵן הָאִשָּׁה שֶׁשָּׁאֲלָה מֵחֲבִרְתָּהּ מַיִם אוֹ מֶלַח, וְלָשָׁה בָּהֶן עִיסָתָהּ אוֹ בִּשְּׁלָה בָּהֶן תַּבְשִׁיל--הֲרֵי הָעִיסָה אוֹ הַתַּבְשִׁיל, כְּרַגְלֵי שְׁתֵּיהֶן.&nbsp; וְכֵן שְׁנַיִם שֶׁלָּקְחוּ בְּהֵמָה בְּשֻׁתָּפוּת, וּשְׁחָטוּהָ בְּיוֹם טוֹב--אַף עַל פִּי שֶׁלָּקַח כָּל אֶחָד מְנָתוֹ, הֲרֵי כָּל הַבָּשָׂר כְּרַגְלֵי שְׁנֵיהֶן.</p>

<p><b>ה,כא</b>&nbsp;&nbsp;אֲבָל אִם לָקְחוּ חָבִית בְּשֻׁתָּפוּת, וְחָלְקוּ אוֹתָהּ בְּיוֹם טוֹב--הֲרֵי חֶלְקוֹ שֶׁלְּכָל אֶחָד כְּרַגְלָיו:&nbsp; הוֹאִיל וּתְחוּמִין מִדִּבְרֵי סוֹפְרִים, יֵשׁ בְּרִירָה בָּהֶן, וְנַחְשֹׁב כְּאִלּוּ חֵלֶק שֶׁהִגִּיעַ לְזֶה הָיָה בָּרוּר לוֹ וּמֻבְדָּל בֶּחָבִית מֵעֶרֶב יוֹם טוֹב, וּכְאִלּוּ לֹא הָיָה מְעֹרָב.&nbsp; וְאֵין אַתָּה יָכוֹל לוֹמַר כֵּן בַּבְּהֵמָה, שֶׁחֵלֶק זֶה שֶׁהִגִּיעוֹ, אַפִלּוּ נַחְשֹׁב אוֹתוֹ שֶׁהָיָה מֻבְדָּל בַּבְּהֵמָה מִבָּעֶרֶב, וּכְאִלּוּ הָיָה בָּרוּר--הֲרֵי יָנַק מֵחֶלְקוֹ שֶׁלַּחֲבֵרוֹ כְּשֶׁהָיְתָה הַבְּהֵמָה קַיֶּמֶת, שֶׁכָּל אֵבָרֶיהָ יוֹנְקִין זֶה מִזֶּה וְנִמְצָא כָּל אֵבֶר וְאֵבֶר מְעֹרָב מֵחֶלְקוֹ וְחֵלֶק חֲבֵרוֹ; לְפִיכָּךְ הֶן כְּרַגְלֵי שְׁנֵיהֶן.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ו</h2>

<p><b>ו,א</b>&nbsp;&nbsp;יוֹם טוֹב שֶׁחָל לִהְיוֹת עֶרֶב שַׁבָּת, אֵין אוֹפִין וּמְבַשְּׁלִין בְּיוֹם טוֹב מַה שְׁהוּא אוֹכֵל לְמָחָר בַּשַּׁבָּת; וְאִסּוּר זֶה מִדִּבְרֵי סוֹפְרִים, כְּדֵי שֶׁלֹּא יָבוֹא לְבַשַּׁל בְּיוֹם טוֹב לַחֹל:&nbsp; שֶׁקַּל וְחֹמֶר הוּא--לַשַּׁבָּת אֵינוּ מְבַשֵּׁל, כָּל שֶׁכֵּן לַחֹל.&nbsp; לְפִיכָּךְ אִם עָשָׂה תַּבְשִׁיל מֵעֶרֶב יוֹם טוֹב שֶׁיִּהְיֶה סוֹמֵךְ עָלָיו וּמְבַשֵּׁל וְאוֹפֶה בְּיוֹם טוֹב לַשַּׁבָּת, הֲרֵי זֶה מֻתָּר; וְתַבְשִׁיל זֶה שֶׁסּוֹמֵךְ עָלָיו, הוּא הַנִּקְרָא עֵרוּבֵי תַּבְשִׁילִין.</p>

<p><b>ו,ב</b>&nbsp;&nbsp;וְלָמָּה נִקְרָא עֵרוּב:&nbsp; שֶׁכְּשֵׁם שֶׁהָעֵרוּב שֶׁעוֹשִׂין בַּחֲצֵרוֹת וּבַמְּבוֹאוֹת עֶרֶב שַׁבָּת מִשּׁוֹם הֶכֵּר, כְּדֵי שֶׁלֹּא יַעֲלֶה עַל דַּעְתָּם שֶׁמֻּתָּר לְהוֹצִיא מֵרְשׁוּת לִרְשׁוּת בַּשַּׁבָּת--כָּךְ זֶה הַתַּבְשִׁיל מִשּׁוֹם הֶכֵּר וְזִכָּרוֹן, כְּדֵי שֶׁלֹּא יְדַמּוּ וְיַחְשְׁבוּ שֶׁמֻּתָּר לֶאֱפוֹת בְּיוֹם טוֹב מַה שְׁאֵינוּ נֶאֱכָל בּוֹ; וּלְפִיכָּךְ נִקְרָא תַּבְשִׁיל זֶה עֵרוּבֵי תַּבְשִׁילִין.</p>

<p><b>ו,ג</b>&nbsp;&nbsp;עֵרוּבֵי תַּבְשִׁילִין--שֵׁעוּרוֹ אֵין פָּחוּת מִכַּזַּיִת, בֵּין לְאֶחָד בֵּין לַאֲלָפִים.&nbsp; וְאֵין עוֹשִׂין עֵרוּב זֶה לֹא בְּפַת וְלֹא בְּרִיפוֹת וְכַיּוֹצֶא בָּהֶן, אֵלָא בְּתַבְשִׁיל שְׁהוּא פַּרְפֶּרֶת, כְּגוֹן בָּשָׂר וְדָגִים וּבֵיצִים וְכַיּוֹצֶא בָּהֶן.&nbsp; וְאַפִלּוּ עֲדָשִׁים שֶׁבְּשׁוּלֵי קְדֵרָה, וְאַפִלּוּ שַׁמְנוּנִית שֶׁעַל גַּבֵּי הַסַּכִּין שֶׁחוֹתְכִין בָּהּ הַצֳּלִי:&nbsp; גּוֹרְדוֹ; אִם יֵשׁ בּוֹ כַּזַּיִת, סוֹמֵךְ עָלָיו מִשּׁוֹם עֵרוּבֵי תַּבְשִׁילִין.</p>

<p><b>ו,ד</b>&nbsp;&nbsp;תַּבְשִׁיל שֶׁאָמְרוּ לְעִנְיַן עֵרוּב זֶה--אַפִלּוּ צֳלִי אוֹ שָׁלוּק, אַפִלּוּ כָּבוּשׁ אוֹ מְעֻשָּׁן; אַפִלּוּ דָּגִים קְטַנִּים שֶׁהֱדִיחָן בְּחַמִּין, וַהֲדָחָתָן הִיא בִּשּׁוּלָן לַאֲכִילָה--הֲרֵי הוּא סוֹמֵךְ עֲלֵיהֶן.</p>

<p><b>ו,ה</b>&nbsp;&nbsp;וְצָרִיךְ שֶׁיִּהְיֶה עֵרוּב זֶה מָצוּי, עַד שֶׁיֹּאפֶה כָּל שְׁהוּא צָרִיךְ לֶאֱפוֹת וִיבַשַּׁל כָּל שְׁהוּא צָרִיךְ לְבַשַּׁל וְיָחֵם חַמִּין כָּל שְׁהוּא צָרִיךְ; וְאִם נֶאֱכַל הָעֵרוּב אוֹ אָבַד אוֹ נִשְׂרַף, קֹדֶם שֶׁיְּבַשַּׁל אוֹ יֹאפֶה--הֲרֵי זֶה אָסוּר לֶאֱפוֹת וּלְבַשַּׁל אוֹ לְהָחֵם אֵלָא מַה שְׁהוּא אוֹכֵל בְּיוֹם טוֹב בִּלְבָד.&nbsp; הִתְחִיל בְּעִיסָתוֹ אוֹ בְּתַבְשִׁילוֹ, וְנֶאֱכַל הָעֵרוּב אוֹ אָבַד--הֲרֵי זֶה גּוֹמֵר.</p>

<p><b>ו,ו</b>&nbsp;&nbsp;הַמַּנִּיחַ עֵרוּבֵי תַּבְשִׁילִין כְּדֵי שֶׁיִּסְמֹךְ עֲלֵיהֶם הוּא וַאֲחֵרִים, צָרִיךְ לְזַכּוֹת לָהֶן כְּדֶרֶךְ שֶׁמְּזַכֶּה בְּעֵרוּבֵי שַׁבָּת.&nbsp; וְכָל שֶׁזּוֹכֶה בְּעֵרוּבֵי שַׁבָּת, זוֹכֶה בְּעֵרוּבֵי תַּבְשִׁילִין; וְכָל שְׁאֵינוּ זוֹכֶה בְּאוֹתוֹ עֵרוּב, אֵינוּ זוֹכֶה בְּזֶה.</p>

<p><b>ו,ז</b>&nbsp;&nbsp;וְאֵינוּ צָרִיךְ לְהוֹדִיעַ לְאֵלּוּ שֶׁזִּכָּה לָהֶן, מֵעֶרֶב יוֹם טוֹב; אֲבָל הֶן צְרִיכִין לֵידַע שֶׁכְּבָר זִכָּה לָהֶן אַחֵר וְעֵרַב לָהֶן, וְאַחַר כָּךְ יִסְמְכוּ עָלָיו וִיבַשְּׁלוּ וְיֹאפוּ:&nbsp; אַף עַל פִּי שֶׁלֹּא יָדְעוּ אֵלָא בְּיוֹם טוֹב, הֲרֵי אֵלּוּ מֻתָּרִין.&nbsp; וְיֵשׁ לוֹ לָאָדָם לְעָרַב עַל כָּל הָעִיר וְעַל כָּל הַקָּרוֹב אֵלֶיהָ בְּתוֹךְ הַתְּחוּם, וּלְמָחָר מַכְרִיז וְאוֹמֵר, כָּל מִי שֶׁלֹּא הִנִּיחַ עֵרוּבֵי תַּבְשִׁילִין, יִסְמֹךְ עַל עֵרוּבִי.</p>

<p><b>ו,ח</b>&nbsp;&nbsp;הַמַּנִּיחַ עֵרוּבֵי תַּבְשִׁילִין, חַיָּב לְבָרַךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל מִצְוַת עֵרוּב.&nbsp; וְאוֹמֵר בְּעֵרוּב זֶה יֻתַּר לִי לֶאֱפוֹת וּלְבַשַּׁל מִיּוֹם טוֹב שֶׁלְּמָחָר לַשַּׁבָּת; וְאִם זִכָּה בּוֹ לַאֲחֵרִים, אוֹמֵר יֻתַּר לִי וְלִפְלוֹנִי וְלִפְלוֹנִי אוֹ לְאַנְשֵׁי הָעִיר כֻּלָּם לֶאֱפוֹת וּלְבַשַּׁל מִיּוֹם טוֹב לַשַּׁבָּת.</p>

<p><b>ו,ט</b>&nbsp;&nbsp;מִי שֶׁלֹּא הִנִּיחַ עֵרוּבֵי תַּבְשִׁילִין, וְלֹא הִנִּיחוּ לוֹ אֲחֵרִים--כְּשֵׁם שֶׁאָסוּר לוֹ לְבַשַּׁל וְלֶאֱפוֹת, כָּךְ קִמְחוֹ וּמַאֲכָלוֹ אָסוּר.&nbsp; וְאָסוּר לְאַחֵר שֶׁהִנִּיחַ לְעַצְמוֹ לְבַשַּׁל וְלֶאֱפוֹת לְזֶה שֶׁלֹּא הִנִּיחַ, עַד שֶׁיַּקְנֶה לוֹ, שֶׁנִּמְצָא זֶה מְבַשֵּׁל וְאוֹפֶה שֶׁלּוֹ, שֶׁהֲרֵי קָנָהוּ; וְאִם רָצָה, יִתֵּן אַחַר כָּךְ לְזֶה שֶׁלֹּא הִנִּיחַ, בְּמַתָּנָה.</p>

<p><b>ו,י</b>&nbsp;&nbsp;מִי שֶׁלֹּא הִנִּיחַ עֵרוּבֵי תַּבְשִׁילִין, וּבִשַּׁל וְאָפָה לֶאֱכֹל בּוֹ בַּיּוֹם וְהוֹתִיר, אוֹ שֶׁזִּמַּן אוֹרְחִים וְלֹא בָאוּ--הֲרֵי זֶה אוֹכֵל הַמּוֹתָר לְמָחָר.&nbsp; וְאִם הִעְרִים, הֲרֵי זֶה אָסוּר לְאָכְלוֹ; עָבַר וְאָפָה וּבִשַּׁל לַשַּׁבָּת, אֵין אוֹסְרִין עָלָיו.&nbsp; וְלָמָּה הִחְמִירוּ וְאָסְרוּ עַל הַמַּעְרִים וְלֹא אָסְרוּ עַל הַמֵּזִיד--שְׁאִם תַּתִּיר לַמַּעְרִים, נִמְצְאוּ הַכֹּל מַעְרִימִין, וְיִשְׁתַּקַּע שֵׁם עֵרוּבֵי תַּבְשִׁילִין.&nbsp; אֲבָל הַמֵּזִיד אֵינוּ מָצוּי; וְאִם עָבַר הַיּוֹם, לֹא יַעֲבֹר פַּעַם אַחֶרֶת.</p>

<p><b>ו,יא</b>&nbsp;&nbsp;שְׁנֵי יָמִים טוֹבִים שֶׁחָלוּ בַּחֲמִישִׁי וְעֶרֶב שַׁבָּת, עוֹשֶׂה עֵרוּבֵי תַּבְשִׁילִין מִיּוֹם רְבִיעִי שְׁהוּא עֶרֶב יוֹם טוֹב; שָׁכַח וְלֹא הִנִּיחַ, מַנִּיחוֹ בָּרִאשׁוֹן וּמַתְנֶה.&nbsp; כֵּיצַד:&nbsp; מַנִּיחַ עֵרוּבֵי תַּבְשִׁילִין בְּיוֹם חֲמִישִׁי, וְאוֹמֵר אִם הַיּוֹם יוֹם טוֹב וּלְמָחָר חֹל, לְמָחָר אֲבַשַּׁל וְאוֹפֶה לַשַּׁבָּת וְאֵינִי צָרִיךְ כְּלוּם; וְאִם הַיּוֹם חֹל וּלְמָחָר יוֹם טוֹב, בְּעֵרוּב זֶה יֻתַּר לִי לֶאֱפוֹת וּלְבַשַּׁל לְמָחָר מִיּוֹם טוֹב לַשַּׁבָּת.</p>

<p><b>ו,יב</b>&nbsp;&nbsp;כַּיּוֹצֶא בּוֹ, הָיוּ לְפָנָיו שְׁתֵּי כַּלְכָּלוֹת שֶׁלְּטֶבֶל--בְּיוֹם טוֹב רִאשׁוֹן אוֹמֵר אִם הַיּוֹם חֹל, תִּהְיֶה זוֹ תְּרוּמָה עַל זוֹ, וְאִם הַיּוֹם קֹדֶשׁ, אֵין בִּדְבָרַי כְּלוּם; וְקוֹרֶא עָלֶיהָ שֵׁם, וּמַנִּיחָהּ.&nbsp; וּלְמָחָר בַּשֵּׁנִי, חוֹזֵר וְאוֹמֵר אִם הַיּוֹם קֹדֶשׁ, אֵין בִּדְבָרַי כְּלוּם, וְאִם הַיּוֹם חֹל, תִּהְיֶה זוֹ תְּרוּמָה עַל זוֹ; וְקוֹרֶא עָלֶיהָ שֵׁם וּמַנִּיחָהּ, כְּדֶרֶךְ שֶׁקָּרָא עָלֶיהָ בָּרִאשׁוֹן, וּמַנִּיחַ אֶת זוֹ שֶׁקָּרָא עָלֶיהָ שֵׁם תְּרוּמָה, וְאוֹכֵל אֶת הַשְּׁנִיָּה.</p>

<p><b>ו,יג</b>&nbsp;&nbsp;בַּמֶּה דְּבָרִים אֲמוּרִים, בִּשְׁנֵי יָמִים טוֹבִים שֶׁלַּגָּלִיּוֹת.&nbsp; אֲבָל בִּשְׁנֵי יָמִים טוֹבִים שֶׁלְּרֹאשׁ הַשָּׁנָה--אִם שָׁכַח וְלֹא הִנִּיחַ בְּיוֹם רְבִיעִי, שׁוּב אֵינוּ מַנִּיחַ; אֵלָא סוֹמֵךְ עַל אֲחֵרִים, אִם עֵרְבוּ עָלָיו, אוֹ מַקְנֶה לְמִי שֶׁעֵרַב, אוֹ יִהְיֶה אָסוּר לֶאֱפוֹת וּלְבַשַּׁל לַשַּׁבָּת.&nbsp; וְכֵן אִם שָׁכַח וְלֹא הִפְרִישׁ תְּרוּמָה מִיּוֹם רְבִיעִי, שׁוּב אֵינוּ מַפְרִישׁ עַד מוֹצָאֵי שַׁבָּת.</p>

<p><b>ו,יד</b>&nbsp;&nbsp;כָּל הַדְּבָרִים הָאֵלּוּ שֶׁאָמַרְנוּ, הָיוּ בִּזְמָן שֶׁהָיוּ בֵּית דִּין שֶׁלְּאֶרֶץ יִשְׂרָאֵל מְקַדְּשִׁין עַל הָרְאִיָּה, וְהָיוּ בְּנֵי הַגָּלִיּוֹת עוֹשִׂין שְׁנֵי יָמִים כְּדֵי לְהִסְתַּלַּק מִן הַסָּפֵק, לְפִי שֶׁלֹּא הָיוּ יוֹדְעִין יוֹם שֶׁקִּדְּשׁוּ בּוֹ בְּנֵי אֶרֶץ יִשְׂרָאֵל.&nbsp; אֲבָל הַיּוֹם, שֶׁבְּנֵי אֶרֶץ יִשְׂרָאֵל סוֹמְכִין עַל הַחֶשְׁבּוֹן וּמְקַדְּשִׁין עָלָיו, אֵין יוֹם טוֹב שֵׁנִי לְהִסְתַּלַּק מִן הַסָּפֵק, אֵלָא מִנְהָג בִּלְבָד.&nbsp; [טו] וּלְפִיכָּךְ אֲנִי אוֹמֵר שְׁאֵין מְעָרֵב אָדָם וּמַתְנֶה בַּזְּמָן הַזֶּה, לֹא עֵרוּבֵי תַּבְשִׁילִין וְלֹא עֵרוּבֵי חֲצֵרוֹת וְלֹא שִׁתּוּפֵי מְבוֹאוֹת; וְאֵינוּ מְעַשֵּׂר הַטֶּבֶל עַל תְּנָאי:&nbsp; אֵלָא הַכֹּל מֵעֶרֶב יוֹם טוֹב בִּלְבָד.</p>

<p><b>ו,טו</b>&nbsp;&nbsp;[טז] כְּשֵׁם שֶׁמִּצְוָה לְכַבַּד שַׁבָּת וּלְעַנְּגָהּ, כָּךְ כָּל יָמִים טוֹבִים--שֶׁנֶּאֱמָר "לִקְדוֹשׁ ה' מְכֻבָּד" (ישעיהו נח,יג), וְכָל יָמִים טוֹבִים נֶאֱמָר בָּהֶן "מִקְרָא-קֹדֶשׁ" (ויקרא כג,ז-לו); וּכְבָר בֵּאַרְנוּ הַכִּבּוּד וְהָעִנּוּג בְּהִלְכּוֹת שַׁבָּת.&nbsp; וְכֵן רָאוּי לָאָדָם שֶׁלֹּא יִסְעֹד בְּעַרְבֵּי יָמִים טוֹבִים מִן הַמִּנְחָה וָמַעְלָה כְּעֶרֶב שַׁבָּת, שֶׁדָּבָר זֶה בִּכְלַל הַכִּבּוּד.&nbsp; וְכָל הַמְּבַזֶּה אֶת הַמּוֹעֲדוֹת, כְּאִלּוּ נִטְפַּל לַעֲבוֹדָה זָרָה.</p>

<p><b>ו,טז</b>&nbsp;&nbsp;[יז] שִׁבְעַת יְמֵי הַפֶּסַח וּשְׁמוֹנַת יְמֵי הֶחָג עִם שְׁאָר יָמִים טוֹבִים, כֻּלָּם אֲסוּרִים בְּסֵפֶד וְתַעְנִית.&nbsp; וְחַיָּב אָדָם לִהְיוֹת בָּהֶן שָׂמֵחַ וְטוֹב לֵב, הוּא וּבָנָיו וְאִשְׁתּוֹ וּבְנֵי בֵּיתוֹ וְכָל הַנִּלְוִים עָלָיו, שֶׁנֶּאֱמָר "וְשָׂמַחְתָּ, בְּחַגֶּךָ .&nbsp;.&nbsp;." (דברים טז,יד).&nbsp; אַף עַל פִּי שֶׂהַשִּׂמְחָה הָאֲמוּרָה כָּאן, הִיא קָרְבַּן שְׁלָמִים כְּמוֹ שֶׁאָנוּ מְבָאֲרִין בְּהִלְכּוֹת חֲגִיגָה, יֵשׁ בִּכְלַל אוֹתָהּ שִׂמְחָה, לִשְׂמֹחַ הוּא וּבָנָיו וּבְנֵי בֵּיתוֹ כָּל אֶחָד וְאֶחָד בָּרָאוּי לוֹ.</p>

<p><b>ו,יז</b>&nbsp;&nbsp;[יח] כֵּיצַד:&nbsp; הַקְּטַנִּים, נוֹתֵן לָהֶם קְלָיוֹת וֶאֱגוֹזִים וּמִגְדָּנוֹת; וְהַנָּשִׁים, קוֹנֶה לָהֶן בְּגָדִים וְתַכְשִׁיט כְּפִי מְמוֹנוֹ; וְהָאֲנָשִׁים, אוֹכְלִין בָּשָׂר וְשׁוֹתִין יַיִן, שְׁאֵין שִׂמְחָה אֵלָא בַּבָּשָׂר, וְאֵין שִׂמְחָה אֵלָא בַּיַּיִן.&nbsp; וְכִשְׁהוּא אוֹכֵל וְשׁוֹתֶה, חַיָּב לְהַאֲכִיל לַגֵּר לַיָּתוֹם וְלָאַלְמָנָה עִם שְׁאָר הָעֲנִיִּים הָאֲמֵלָלִים.&nbsp; אֲבָל מִי שֶׁנּוֹעֵל דַּלְתוֹת חֲצֵרוֹ וְאוֹכֵל וְשׁוֹתֶה הוּא וּבָנָיו וְאִשְׁתּוֹ, וְאֵינוּ מַאֲכִיל וּמַשְׁקֶה לָעֲנִיִּים וּלְמָרֵי נֶפֶשׁ--אֵין זוֹ שִׂמְחַת מִצְוָה, אֵלָא שִׂמְחַת כְּרֵסוֹ.&nbsp; וְעַל אֵלּוּ נֶאֱמָר "זִבְחֵיהֶם כְּלֶחֶם אוֹנִים לָהֶם, כָּל-אֹכְלָיו יִטַּמָּאוּ:&nbsp; כִּי-לַחְמָם לְנַפְשָׁם" (הושע ט,ד); וְשִׂמְחָה כְּזוֹ קָלוֹן הִיא לָהֶם, שֶׁנֶּאֱמָר "וְזֵרִיתִי פֶרֶשׁ עַל-פְּנֵיכֶם, פֶּרֶשׁ חַגֵּיכֶם" (מלאכי ב,ג).</p>

<p><b>ו,יח</b>&nbsp;&nbsp;[יט] אַף עַל פִּי שֶׁאֲכִילָה וּשְׁתִיָּה בַּמּוֹעֲדוֹת בִּכְלַל מִצְוַת עֲשֵׂה, לֹא יִהְיֶה אוֹכֵל וְשׁוֹתֶה כָּל הַיּוֹם כֻּלּוֹ--אֵלָא כָּךְ הִיא הַדָּת:&nbsp; בַּבֹּקֶר מַשְׁכִּימִין כָּל הָעָם לְבָתֵּי כְּנָסִיּוֹת וּלְבָתֵּי מִדְרָשׁוֹת, וּמִתְפַּלְּלִין וְקוֹרְאִין בַּתּוֹרָה בְּעִנְיַן הַיּוֹם; וְחוֹזְרִין לְבָתֵּיהֶם, וְאוֹכְלִין.&nbsp; וְהוֹלְכִין לְבָתֵּי מִדְרָשׁוֹת, קוֹרִין וְשׁוֹנִין עַד חֲצִי הַיּוֹם; וְאַחַר חֲצִי הַיּוֹם, מִתְפַּלְּלִין תְּפִלַּת הַמִּנְחָה, וְחוֹזְרִין לְבָתֵּיהֶן לֶאֱכֹל וְלִשְׁתּוֹת, שְׁאָר הַיּוֹם עִם הַלַּיְלָה.</p>

<p><b>ו,יט</b>&nbsp;&nbsp;[כ] כְּשֶׁאָדָם אוֹכֵל וְשׁוֹתֶה וְשָׂמֵחַ בָּרֶגֶל, לֹא יִמָּשֵׁךְ בַּיַּיִן וּבַשְּׂחוֹק וּבְקַלּוּת רֹאשׁ וְיֹאמַר שֶׁכָּל שֶׁיּוֹסִיף בְּזֶה יַרְבֶּה בַּמִּצְוָה, שֶׁהַשִּׁכְרוּת וְהַשְּׂחוֹק הַרְבֶּה וְקַלּוּת הָרֹאשׁ, אֵינָהּ שִׂמְחָה אֵלָא הוֹלֵלוּת וְסִכְלוּת.&nbsp; וְלֹא נִצְטַוִּינוּ עַל הַהוֹלֵלוּת וְהַסִּכְלוּת, אֵלָא עַל הַשִּׂמְחָה שֶׁיֵּשׁ בָּהּ עֲבוֹדַת יוֹצֵר הַכֹּל, שֶׁנֶּאֱמָר "תַּחַת, אֲשֶׁר לֹא-עָבַדְתָּ אֶת-ה' אֱלֹהֶיךָ, בְּשִׂמְחָה, וּבְטוּב לֵבָב" (דברים כח,מז), הַא לָמַדְתָּ שֶׁהָעֲבוֹדָה בְּשִׂמְחָה.&nbsp; וְאֵי אִפְשָׁר לַעֲבֹד אֶת ה'--לֹא מִתּוֹךְ שְׂחוֹק, וְלֹא מִתּוֹךְ קַלּוּת רֹאשׁ, וְלֹא מִתּוֹךְ שִׁכְרוּת.</p>

<p><b>ו,כ</b>&nbsp;&nbsp;[כא] חַיָּבִין בֵּית דִּין לְהַעְמִיד שׁוֹטְרִים בָּרְגָלִים, שֶׁיִּהְיוּ מְסַבְּבִין וּמְחַפְּשִׂין בַּגִּנּוֹת וּבַפַּרְדֵּסִים וְעַל הַנְּהָרוֹת, כְּדֵי שֶׁלֹּא יִתְקַבְּצוּ לֶאֱכֹל וְלִשְׁתּוֹת שָׁם אֲנָשִׁים וְנָשִׁים, וְיָבוֹאוּ לִידֵי עֲבֵרָה.&nbsp; וְכֵן יַזְהִירוּ עַל דָּבָר זֶה לְכָל הָעָם, כְּדֵי שֶׁלֹּא יִתְעָרְבוּ אֲנָשִׁים וְנָשִׁים בַּבָּתִּים לְשִׂמְחָה, וְלֹא יִמָּשְׁכוּ בַּיַּיִן, שֶׁמֶּא יָבוֹאוּ לִידֵי עֲבֵרָה.</p>

<p><b>ו,כא</b>&nbsp;&nbsp;[כב] יָמִים שֶׁבֵּין רִאשׁוֹן וּשְׁבִיעִי שֶׁלַּפֶּסַח וְרִאשׁוֹן וּשְׁמִינִי שֶׁלְּחַג הַסֻּכּוֹת, וְהֶן בַּגּוֹלָה אַרְבָּעָה בְּתוֹךְ הַפֶּסַח וַחֲמִשָּׁה בְּתוֹךְ הֶחָג--הֶם הַנִּקְרָאִין חֻלּוֹ שֶׁלַּמּוֹעֵד, וְנִקְרָאִין מוֹעֵד.&nbsp; וְאַף עַל פִּי שְׁהֶם חַיָּבִין בְּשִׂמְחָה וַאֲסוּרִין בְּסֵפֶד וְתַעְנִית, מֻתָּר לִסְפֹּד בָּהֶן תַּלְמִיד חֲכָמִים בְּפָנָיו; אֲבָל אַחַר שֶׁיִּקָּבֵר, אָסוּר לְסָפְדוֹ בָּהֶן.&nbsp; וְאֵין צָרִיךְ לוֹמַר בְּרָאשֵׁי חֳדָשִׁים וַחֲנֻכָּה וּפוּרִים, שֶׁסּוֹפְדִין בָּהֶן תַּלְמִיד חֲכָמִים בְּפָנָיו, אַף עַל פִּי שֶׁיָּמִים אֵלּוּ אֲסוּרִין בְּסֵפֶד וְתַעְנִית; אֲבָל לְאַחַר קְבוּרָה, אָסוּר לִסְפֹּד בָּהֶן.</p>

<p><b>ו,כב</b>&nbsp;&nbsp;[כג] אֵין מַנִּיחִין מִטַּת הַמֵּת בָּרְחוֹב בַּמּוֹעֵד, שֶׁלֹּא לְהַרְגִּיל אֶת הַסֵּפֶד, אֵלָא מִבֵּיתוֹ לְקִבְרוֹ.&nbsp; וְאֵין מִתְאַבְּלִין בַּמּוֹעֵד; וְכֵן אֵין קוֹרְעִין וְלֹא מַבְרִין וְלֹא חוֹלְצִין הַכָּתֵף בַּמּוֹעֵד עַל הַמֵּת, אֵלָא קְרוֹבָיו שְׁהֶן חַיָּבִין לְהִתְאַבַּל עָלָיו.&nbsp; וְאִם הָיָה חָכָם אוֹ אָדָם כָּשֵׁר, אוֹ שֶׁהָיָה עוֹמֵד בְּשָׁעַת נְטִילַת נְשָׁמָה--הֲרֵי זֶה קוֹרֵעַ עָלָיו בַּמּוֹעֵד, אַף עַל פִּי שְׁאֵינוּ קְרוֹבוֹ.&nbsp; וְאֵין קוֹרְעִין בְּיוֹם טוֹב שֵׁנִי כְּלָל, וְאַפִלּוּ קְרוֹבָיו שֶׁלַּמֵּת.</p>

<p><b>ו,כג</b>&nbsp;&nbsp;[כד] נָשִׁים בַּמּוֹעֵד--לִפְנֵי הַמֵּת, מְעַנּוֹת; אֲבָל לֹא מְטַפְּחוֹת, וְלֹא מְקוֹנְנוֹת.&nbsp; נִקְבַּר הַמֵּת, אֵינָן מְעַנּוֹת.&nbsp; בְּרָאשֵׁי חֳדָשִׁים וַחֲנֻכָּה וּפוּרִים--בִּפְנֵי הַמֵּת מְעַנּוֹת וּמְטַפְּחוֹת, אֲבָל לֹא מְקוֹנְנוֹת.&nbsp; אֵי זֶה הוּא עִנּוּי, שֶׁכֻּלָּן עוֹנוֹת כְּאַחַת; קִינָה, אַחַת אוֹמֶרֶת וְכֻלָּן עוֹנוֹת.&nbsp; וְאָסוּר לָאָדָם שֶׁיְּעוֹרֵר עַל מֵתוֹ קֹדֶם לְרֶגֶל שְׁלוֹשִׁים יוֹם, כְּדֵי שֶׁלֹּא יָבוֹא הָרֶגֶל וְהוּא נֶעֱצָב וְלִבּוֹ דּוֹאֵג מִזִּכְרוֹן הַצַּעַר; אֵלָא יָסִיר הַדְּאָגָה מִלִּבּוֹ, וִיכַוַּן דַּעְתּוֹ לְשִׂמְחָה.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ז</h2>

<p><b>ז,א</b>&nbsp;&nbsp;חֻלּוֹ שֶׁלַּמּוֹעֵד, אַף עַל פִּי שֶׁלֹּא נֶאֱמָר בּוֹ שַׁבָּתוֹן, הוֹאִיל וְנִקְרָא מִקְרָא קֹדֶשׁ, וַהֲרֵי הוּא זְמָן חֲגִיגָה בַּמִּקְדָּשׁ--אָסוּר בַּעֲשִׂיַּת מְלָאכָה, כְּדֵי שֶׁלֹּא יִהְיֶה כִּשְׁאָר יְמֵי הַחֹל שְׁאֵין בָּהֶן קְדֻשָּׁה כְּלָל; וְהָעוֹשֶׂה בּוֹ מְלָאכָה הָאֲסוּרָה--מַכִּין אוֹתוֹ מַכַּת מַרְדּוּת, מִפְּנֵי שֶׁאִסּוּרוֹ מִדִּבְרֵי סוֹפְרִים.&nbsp; וְלֹא כָּל מְלֶאכֶת עֲבוֹדָה אֲסוּרָה בּוֹ, כְּיוֹם טוֹב, שֶׁסּוֹף הָעִנְיָן בַּדְּבָרִים שֶׁנֶּאְסְרוּ בּוֹ, כְּדֵי שֶׁלֹּא יִהְיֶה כְּיוֹם חֹל לְכָל דָּבָר.&nbsp; לְפִיכָּךְ יֵשׁ מְלָאכוֹת אֲסוּרוֹת בּוֹ, וְיֵשׁ מְלָאכוֹת מֻתָּרוֹת; [ב] וְאֵלּוּ הֶן:</p>

<p><b>ז,ב</b>&nbsp;&nbsp;כָּל מְלָאכָה שְׁאִם לֹא יַעֲשֶׂה אוֹתָהּ בַּמּוֹעֵד, יִהְיֶה שָׁם הֶפְסֵד הַרְבֵּה--עוֹשִׂין אוֹתָהּ:&nbsp; וּבִלְבָד שֶׁלֹּא יִהְיֶה בָּהּ, טֹרַח הַרְבֵּה.&nbsp; כֵּיצַד:&nbsp; מַשְׁקִין בֵּית הַשְּׁלָהִין בַּמּוֹעֵד, אֲבָל לֹא בֵּית הַמַּשְׁקֶה--שְׁאִם לֹא יַשְׁקֶה בֵּית הַשְּׁלָהִין, וְהִיא הָאָרֶץ הַצְּמֵאָה, יִפָּסְדוּ כָּל הָאִילָנוֹת שֶׁבָּהּ.&nbsp; וְכִשְׁהוּא מַשְׁקֶה אוֹתָהּ, לֹא יִדְלֶה וְיַשְׁקֶה מִן הַבְּרֵכָה אוֹ מִמֵּי הַגְּשָׁמִים, מִפְּנֵי שְׁהוּא טֹרַח גָּדוֹל; אֲבָל מַשְׁקֶה הוּא מִן הַמַּעְיָן, בֵּין שֶׁהָיָה בֵּין שֶׁיָּצָא כַּתְּחִלָּה, מַמְשִׁיכוֹ וּמַשְׁקֶה בּוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ז,ג</b>&nbsp;&nbsp;הוֹפֵךְ אָדָם אֶת זֵיתָיו בַּמּוֹעֵד, וְטוֹחֵן אוֹתָן וְדוֹרֵךְ אוֹתָן, וּמְמַלֵּא הֶחָבִיּוֹת וְגָף אוֹתָן, כְּדֶרֶךְ שְׁהוּא עוֹשֶׂה בַּחֹל:&nbsp; שֶׁכָּל שֶׁיֵּשׁ בּוֹ הֶפְסֵד, אִם לֹא נַעֲשָׂה--עוֹשֵׂהוּ כְּדַרְכּוֹ, וְאֵינוּ צָרִיךְ שִׁנּוּי.&nbsp; וְכֵן מַכְנִיס אָדָם פֵּרוֹתָיו מִפְּנֵי הַגַּנָּבִים, וּבִלְבָד שֶׁיַּכְנִיסֵם בְּצִנְעָה.&nbsp; וְשׁוֹלֶה פִּשְׁתָּנוֹ מִן הַמִּשְׁרָה, בִּשְׁבִיל שֶׁלֹּא תֹאבֵד.&nbsp; וְכֵן כֶּרֶם שֶׁהִגִּיעַ זְמַנּוֹ לְהִבָּצֵר בַּמּוֹעֵד, בּוֹצְרִין אוֹתוֹ.</p>

<p><b>ז,ד</b>&nbsp;&nbsp;וְאָסוּר לָאָדָם שֶׁיִּתְכַּוַּן, וִיאַחַר מְלָאכוֹת אֵלּוּ וְכַיּוֹצֶא בָּהֶן, וְיַנִּיחֵם כְּדֵי לַעֲשׂוֹתָן בַּמּוֹעֵד, מִפְּנֵי שְׁהוּא פָּנוּי; וְכָל הַמְּכַוֵּן מְלַאכְתּוֹ וְהִנִּיחָהּ לַמּוֹעֵד, וְעָשָׂה בַּמּוֹעֵד--בֵּית דִּין מְאַבְּדִין אוֹתָהּ, וּמַפְקִירִין אוֹתָהּ לַכֹּל.&nbsp; וְאִם כִּוַּן מְלַאכְתּוֹ, וּמֵת--אֵין קוֹנְסִין בְּנוֹ אַחֲרָיו, וְאֵין מְאַבְּדִין אֶת מְמוֹנוֹ; וְאֵין מוֹנְעִין אֶת הַבֵּן מִלַּעֲשׂוֹת אוֹתָהּ מְלָאכָה בַּמּוֹעֵד, שֶׁלֹּא תֹאבֵד.</p>

<p><b>ז,ה</b>&nbsp;&nbsp;מִי שֶׁצָּרַךְ לִתְפֹּר לוֹ בֶּגֶד, אוֹ לִבְנוֹת לוֹ מָקוֹם בַּמּוֹעֵד--אִם הָיָה הִדְיוֹט וְאֵינוּ מָהִיר בְּאוֹתָהּ מְלָאכָה, הֲרֵי זֶה עוֹשֶׂה אוֹתָהּ כְּדַרְכּוֹ; וְאִם הָיָה אֻמָּן מָהִיר, עוֹשֶׂה אוֹתָהּ מַעֲשֵׂה הִדְיוֹט.&nbsp; כֵּיצַד:&nbsp; בִּתְפִירָה מְכַלֵּב, וּבְבִנְיָן מַנִּיחַ אֲבָנִים וְאֵינוּ טָח בְּטִיט עֲלֵיהֶן, וְשָׁף סִדְקֵי הַקַּרְקָע וּמַעְגִילָם בְּיָד וְרֶגֶל כְּעֵין שֶׁמַּעְגִּילִים בַּמַּחְצָלַיִם; וְכֵן כָּל כַּיּוֹצֶא בְּזֶה.</p>

<p><b>ז,ו</b>&nbsp;&nbsp;מִי שֶׁהָיְתָה לוֹ תְּבוּאָה מְחֻבֶּרֶת לַקַּרְקָע, וְאֵין לוֹ מַה יֹאכַל בַּמּוֹעֵד אֵלָא מִמֶּנָּה--אַף עַל פִּי שְׁאֵין כָּאן הֶפְסֵד, אֵין מַצְרִיכִין אוֹתוֹ לִקְנוֹת מַה שֶׁיֹּאכַל מִן הַשּׁוּק עַד שֶׁיִּקְצֹר אַחַר הַמּוֹעֵד; אֵלָא קוֹצֵר וּמְעַמֵּר וְדָשׁ וְזוֹרֶה וּבוֹרֵר וְטוֹחֵן מַה שְׁהוּא צָרִיךְ--וּבִלְבָד שֶׁלֹּא יָדוּשׁ בַּפָּרוֹת, שֶׁכָּל דָּבָר שְׁאֵין בּוֹ הֶפְסֵד, צָרִיךְ לְשַׁנּוֹת.&nbsp; וְכֵן כָּל כַּיּוֹצֶא בְּזֶה.&nbsp; [ז] כְּבָשִׁים שְׁהוּא יָכוֹל לֶאֱכֹל מֵהֶן בַּמּוֹעֵד, כּוֹבְשָׁן; וּשְׁאֵינָן רְאוּיִין אֵלָא לְאַחַר הַמּוֹעֵד, אָסוּר לְכָבְשָׁן.&nbsp; וְצָד אָדָם דָּגִים כָּל שֶׁיָּכוֹל לָצוּד, וּמוֹלֵחַ הַכֹּל בַּמּוֹעֵד, שֶׁהֲרֵי אִפְשָׁר שֶׁיֹּאכַל מֵהֶן בַּמּוֹעֵד, אִם יִסְחֹט אוֹתָן בְּיָדוֹ פְּעָמִים רַבּוֹת עַד שֶׁיִּתְרַכְּכוּ.</p>

<p><b>ז,ז</b>&nbsp;&nbsp;[ח] מַטִּילִין שֵׁכָר בַּמּוֹעֵד, לְצֹרֶךְ הַמּוֹעֵד; וְשֶׁלֹּא לְצֹרֶךְ הַמּוֹעֵד, אָסוּר:&nbsp; אֶחָד שְׁכַר תְּמָרִים, וְאֶחָד שְׁכַר שְׂעוֹרִים.&nbsp; אַף עַל פִּי שֶׁיֵּשׁ לוֹ יָשָׁן, מַעְרִים וְשׁוֹתֶה מִן הֶחָדָשׁ, שְׁאֵין הַעְרָמָה זוֹ נִכֶּרֶת לָרוֹאֶה; וְכֵן כָּל כַּיּוֹצֶא בְּזֶה.</p>

<p><b>ז,ח</b>&nbsp;&nbsp;[ט] כָּל מְלָאכוֹת שְׁהֶן לְצֹרֶךְ הַמּוֹעֵד--כְּשֶׁעוֹשִׂין אוֹתָן אֻמָּנֵיהֶן, עוֹשִׂין בְּצִנְעָה.&nbsp; כֵּיצַד:&nbsp; הַצַּיָּדִים וְהַטּוֹחֲנִין וְהַבּוֹצְרִין לִמְכֹּר בַּשּׁוּק, הֲרֵי אֵלּוּ עוֹשִׂין בְּצִנְעָה לְצֹרֶךְ הַמּוֹעֵד; וְהָעוֹשֶׂה שֶׁלֹּא לְצֹרֶךְ הַמּוֹעֵד, אָסוּר.&nbsp; וְאִם עָשָׂה לְצֹרֶךְ הַמּוֹעֵד, וְהוֹתִיר--הֲרֵי זֶה מֻתָּר.</p>

<p><b>ז,ט</b>&nbsp;&nbsp;[י] עוֹשִׂין כָּל צָרְכֵּי הָרַבִּים, בַּמּוֹעֵד.&nbsp; כֵּיצַּד:&nbsp; מְתַקְּנִים אֶת קִלְקוּלֵי הַמַּיִם שֶׁבִּרְשׁוּת הָרַבִּים, וּמְתַקְּנִין אֶת הַדְּרָכִים וְאֶת הָרְחוֹבוֹת, וְחוֹפְרִים לָרַבִּים בּוֹרוֹת שִׁיחִין וּמְעָרוֹת, וְכוֹרִין לָהֶן נְהָרוֹת כְּדֵי שֶׁיִּשְׁתּוּ מֵימֵיהֶן, וְכוֹנְסִים מַיִם לְבוֹרוֹת וּמְעָרוֹת שֶׁלָּרַבִּים, וּמְתַקְּנִין אֶת סִדְקֵיהֶן, וּמְסִירִין הַקּוֹצִים מִן הַדְּרָכִים.&nbsp; וּמוֹדְדִין אֶת הַמִּקְווֹת; וְכָל מִקְוָה שֶׁנִּמְצָא חָסֵר--מַרְגִּילִין לוֹ מַיִם, וּמַשְׁלִימִין שֵׁעוּרוֹ.</p>

<p><b>ז,י</b>&nbsp;&nbsp;[יא] וְיוֹצְאִין שְׁלוּחֵי בֵּית דִּין לְהַפְקִיר אֶת הַכִּלְאַיִם, וּפוֹדִין אֶת הַשְּׁבוּיִים וְאֶת הָעֲרָכִין וְאֶת הַחֲרָמִים וְאֶת הַהֶקְדֵּשׁוֹת, וּמַשְׁקִין אֶת הַסּוֹטוֹת, וְשׂוֹרְפִין אֶת הַפָּרָה, וְעוֹרְפִין אֶת הָעֶגְלָה, וְרוֹצְעִין עֶבֶד עִבְרִי, וּמְטַהֲרִין אֶת הַמְּצֹרָע, וּמְצַיְּנִין עַל הַקְּבָרוֹת שֶׁמִּחוּ הַגְּשָׁמִים אֶת צִיּוּנָן כְּדֵי שֶׁיִּפְרְשׁוּ מֵהֶן כּוֹהֲנִים--שֶׁכָּל אֵלּוּ צָרְכֵּי רַבִּים הֶן.</p>

<p><b>ז,יא</b>&nbsp;&nbsp;[יב] וְדָנִים דִּינֵי מְמוֹנוֹת וְדִינֵי מַכּוֹת וְדִינֵי נְפָשׁוֹת, בַּמּוֹעֵד; וּמִי שֶׁלֹּא קִבַּל עָלָיו הַדִּין, מְשַׁמְּתִין אוֹתוֹ בַּמּוֹעֵד.&nbsp; וּכְשֵׁם שֶׁדָּנִין בַּמּוֹעֵד, כָּךְ כּוֹתְבִין מַעֲשֶׂה בֵּית דִּין וְכָל הַדּוֹמֶה לוֹ.&nbsp; כֵּיצַד:&nbsp; כּוֹתְבִין הַדַּיָּנִין אִגְּרוֹת שׁוּם שֶׁשָּׁמוּ לְבַעַל חוֹב, וְאִגְּרוֹת שֶׁמָּכְרוּ בָּהֶן לִמְזוֹן הָאִשָּׁה וְהַבָּנוֹת, וְשִׁטְרֵי חֲלִיצָה וּמֵאוּנִין; וְכָל הַדּוֹמֶה לָהֶן מִדְּבָרִים שֶׁצְּרִיכִים הַדַּיָּנִין לְכָתְבָם כְּדֵי שֶׁיִּזְכְּרוּם, כְּגוֹן טְעָנוֹת בַּעֲלֵי דִּינִין; אוֹ דְּבָרִים שֶׁקִּבְּלוּ עֲלֵיהֶן, כְּגוֹן אִישׁ פְּלוֹנִי נֶאֱמָן עָלַי, אוֹ אִישׁ פְּלוֹנִי יָדוּן לִי.&nbsp; מִי שֶׁצָּרַךְ לִלְווֹת בַּמּוֹעֵד, וְלֹא הֶאֱמִינוֹ הַמַּלְוֶה--הֲרֵי זֶה כּוֹתֵב שְׁטָר חוֹב.&nbsp; וְכֵן כּוֹתְבִין גִּטֵּי נָשִׁים וְקִדּוּשֵׁי נָשִׁים וְשׁוֹבָרִין וּמַתָּנוֹת, שֶׁכָּל אֵלּוּ כְּצָרְכֵּי רַבִּים הֶן.</p>

<p><b>ז,יב</b>&nbsp;&nbsp;[יג] וְאָסוּר לִכְתֹּב בַּמּוֹעֵד, אַפִלּוּ סְפָרִים תְּפִלִּין וּמְזוּזוֹת.&nbsp; וְאֵין מַגִּיהִין אַפִלּוּ אוֹת אַחַת בְּסֵפֶר הָעֲזָרָה, מִפְּנֵי שֶׁזּוֹ מְלָאכָה שְׁאֵינָהּ לְצֹרֶךְ הַמּוֹעֵד.&nbsp; אֲבָל כּוֹתֵב הוּא אָדָם תְּפִלִּין וּמְזוּזָה לְעַצְמוֹ, וְטוֹוֶה תְּכֵלֶת לְבִגְדוֹ.&nbsp; וְאִם אֵין לוֹ מַה יֹאכַל, כּוֹתֵב וּמוֹכֵר לַאֲחֵרִים כְּדֵי פַּרְנָסָתוֹ.</p>

<p><b>ז,יג</b>&nbsp;&nbsp;[יד] וּמֻתָּר לִכְתֹּב אִגְּרוֹת שֶׁלִּשְׁאֵלַת שָׁלוֹם בַּמּוֹעֵד, וְכוֹתֵב חֶשְׁבּוֹנוֹתָיו וּמְחַשֵּׁב יְצִיאוֹתָיו, שֶׁכְּתִיבַת אֵלּוּ אֵין אָדָם נִזְהָר בְּתִקּוּנָן, וְנִמְצְאוּ כְּמַעֲשֵׂה הִדְיוֹט בַּמְּלָאכוֹת.</p>

<p><b>ז,יד</b>&nbsp;&nbsp;[טו] עוֹשִׂין כָּל צָרְכֵּי הַמֵּת בַּמּוֹעֵד:&nbsp; גּוֹזְזִין שְׂעָרוֹ, וּמְכַבְּסִין כְּסוּתוֹ, וְעוֹשִׂין לוֹ אָרוֹן.&nbsp; וְאִם לֹא הָיוּ לָהֶם נְסָרִים, מְבִיאִין קוֹרוֹת וְנוֹסְרִין מֵהֶן נְסָרִים בְּצִנְעָה בְּתוֹךְ הַבַּיִת; וְאִם הָיָה אָדָם מְפֻרְסָם, עוֹשִׂין אַפִלּוּ בַּשּׁוּק.&nbsp; אֲבָל אֵין כּוֹרְתִין עֵץ מִן הַיַּעַר לִנְסֹר מִמֶּנּוּ לוּחוֹת לָאָרוֹן, וְאֵין חוֹצְבִין אֲבָנִים לִבְנוֹת בָּהֶן קֶבֶר.</p>

<p><b>ז,טו</b>&nbsp;&nbsp;[טז] אֵין רוֹאִין אֶת הַנְּגָעִים בַּמּוֹעֵד, שֶׁמֶּא יִמָּצֵא טָמֵא וְנִמְצָא חַגּוֹ נֶהְפָּךְ לְאֵבֶל.&nbsp; וְאֵין נוֹשְׂאִין נָשִׁים וְלֹא מְיַבְּמִין בַּמּוֹעֵד, כְּדֵי שֶׁלֹּא תִשְׁתַּכַּח שִׂמְחַת הֶחָג בְּשִׂמְחַת הַנִּשּׂוּאִין; אֲבָל מַחְזִיר הוּא אֶת גְּרוּשָׁתוֹ, וּמְאָרְסִין נָשִׁים בַּמּוֹעֵד--וּבִלְבָד שֶׁלֹּא יַעֲשֶׂה סְעוֹדַת אֵרוּסִין וְלֹא סְעוֹדַת נִשּׂוּאִין, כְּדֵי שֶׁלֹּא יְעָרַב שִׂמְחָה אַחֶרֶת בְּשִׂמְחַת הֶחָג.</p>

<p><b>ז,טז</b>&nbsp;&nbsp;[יז] אֵין מְגַלְּחִין וְאֵין מְכַבְּסִין בַּמּוֹעֵד--גְּזֵרָה שֶׁמֶּא יַשְׁהֶה אָדָם עַצְמוֹ לְתוֹךְ הַמּוֹעֵד, וְיָבוֹא יוֹם טוֹב הָרִאשׁוֹן וְהוּא מְנֻוָּל; לְפִיכָּךְ כָּל מִי שְׁאֵי אִפְשָׁר לוֹ לְגַלַּח אוֹ לְכַבַּס בְּעֶרֶב יוֹם טוֹב, הֲרֵי זֶה מֻתָּר לְכַבַּס וּלְגַלַּח.</p>

<p><b>ז,יז</b>&nbsp;&nbsp;[יח] כֵּיצַד:&nbsp; אָבֵל שֶׁחָל שְׁבִיעִי שֶׁלּוֹ לִהְיוֹת בְּיוֹם טוֹב, אוֹ שֶׁחָל לִהְיוֹת בְּעֶרֶב יוֹם טוֹב וַהֲרֵי הוּא שַׁבָּת שְׁאֵי אִפְשָׁר לְגַלַּח, וְהַבָּא מִמְּדִינַת הַיָּם, וְהוּא שֶׁלֹּא יָצָא לְהִטַּיַּל אֵלָא לִסְחוֹרָה וְכַיּוֹצֶא בָּהּ, וְהַיּוֹצֶא מִבֵּית הַשִּׁבְיָה וּמִבֵּית הָאֲסוּרִים, וּמִי שֶׁהָיָה מְנֻדֶּה וְלֹא הִתִּירוּהוּ אֵלָא בַּמּוֹעֵד, וּמִי שֶׁנִּשְׁבַּע שֶׁלֹּא לְגַלַּח וְלֹא לְכַבַּס, וְלֹא נִשְׁאַל לְחָכָם וְהִתִּיר נִדְרוֹ אֵלָא בַּמּוֹעֵד--הֲרֵי אֵלּוּ, מְגַלְּחִין וּמְכַבְּסִין בַּמּוֹעֵד.</p>

<p><b>ז,יח</b>&nbsp;&nbsp;[יט] וְכֻלָּן שֶׁהָיָה לָהֶן פְּנָאי לְגַלַּח קֹדֶם הָרֶגֶל, וְלֹא גִלְּחוּ--אֲסוּרִין.&nbsp; אֲבָל הַנָּזִיר וְהַמְּצֹרָע שֶׁהִגִּיעַ זְמָן תַּגְלָחָתָן, בֵּין בְּתוֹךְ הַמּוֹעֵד בֵּין קֹדֶם הָרֶגֶל--אַף עַל פִּי שֶׁהָיָה לָהֶם פְּנָאי, מֻתָּרִין לְגַלַּח בַּמּוֹעֵד:&nbsp; שֶׁלֹּא יַשְׁהוּ קָרְבְּנוֹתֵיהֶן.</p>

<p><b>ז,יט</b>&nbsp;&nbsp;וְכָל הַיּוֹצֶא מִטֻּמְאָתוֹ לְטַהְרָתוֹ, מֻתָּר לְגַלַּח בַּמּוֹעֵד.&nbsp; וְקָטָן שֶׁנֻּלַּד, בֵּין בַּמּוֹעֵד בֵּין לִפְנֵי הַמּוֹעֵד--מֻתָּר לְגַלְּחוֹ בַּמּוֹעֵד.&nbsp; וְאַנְשֵׁי מִשְׁמָר שֶׁשָּׁלְמָה מִשְׁמַרְתָּן בְּתוֹךְ הַמּוֹעֵד--מֻתָּרִין לְגַלַּח, מִפְּנֵי שֶׁאַנְשֵׁי מִשְׁמָר אֲסוּרִין לְגַלַּח בַּשַּׁבָּת שֶׁלָּהֶן.</p>

<p><b>ז,כ</b>&nbsp;&nbsp;מֻתָּר לִטֹּל שָׂפָה בְּחֻלּוֹ שֶׁלַּמּוֹעֵד, וְלִטֹּל צִפָּרְנַיִם, וְאַפִלּוּ בִּכְלִי.&nbsp; וּמַעְבֶּרֶת הָאִשָּׁה הַשֵּׂעָר מִבֵּית הַשֶּׁחִי וּמִבֵּית הָעֶרְוָה, בֵּין בַּיָּד בֵּין בִּכְלִי; וְעוֹשָׂה כָּל תַּכְשִׁיטֶיהָ בַּמּוֹעֵד, כּוֹחֶלֶת וּפוֹקֶסֶת וּמַעְבֶּרֶת סָרָק עַל פָּנֶיהָ; וְטוֹפֶלֶת עַצְמָהּ בְּסִיד וְכַיּוֹצֶא בּוֹ--וְהוּא, שֶׁתּוּכַל לְקַלְּפוֹ בַּמּוֹעֵד.</p>

<p><b>ז,כא</b>&nbsp;&nbsp;הַזָּבִים וְהַזָּבוֹת וְהַנִּדּוֹת וְהַיּוֹלְדוֹת וְכָל הָעוֹלִים מִטֻּמְאָה לְטַהְרָה בְּתוֹךְ הַמּוֹעֵד, הֲרֵי אֵלּוּ מֻתָּרִין לְכַבַּס.&nbsp; וּמִי שְׁאֵין לוֹ אֵלָא חֲלוּק אֶחָד, הֲרֵי זֶה מְכַבְּסוֹ.&nbsp; מִטְפְּחוֹת הַיָּדַיִם וּמִטְפְּחוֹת הַסְּפָרִים וּמִטְפְּחוֹת הַסִּפּוּג, הֲרֵי אֵלּוּ מֻתָּרִין לְכַבַּס; וְכֵן כְּלֵי פִּשְׁתָּן, מֻתָּר לְכַבְּסָן בַּמּוֹעֵד, מִפְּנֵי שְׁהֶן צְרִיכִים כִּבּוּס תָּמִיד, אַפִלּוּ נִתְכַּבְּסוּ עֶרֶב יוֹם טוֹב.</p>

<p><b>ז,כב</b>&nbsp;&nbsp;אֵין עוֹשִׂין סְחוֹרָה בַּמּוֹעֵד, בֵּין לִמְכֹּר בֵּין לִקְנוֹת; וְאִם הָיָה דָּבָר הָאָבֵד שְׁאֵינוּ מָצוּי תָּמִיד לְאַחַר הַמּוֹעֵד, כְּגוֹן סְפִינוֹת אוֹ שְׁיָרוֹת שֶׁבָּאוּ אוֹ שְׁהֶם מְבַקְּשִׁים לָצֵאת, וּמָכְרוּ בְּזוֹל אוֹ לָקְחוּ בְּיֹקֶר--הֲרֵי זֶה מֻתָּר לִמְכֹּר אוֹ לִקְנוֹת.&nbsp; וְאֵין לוֹקְחִין בָּתִּים וַאֲבָנִים וַעֲבָדִים וּבְהֵמוֹת, אֵלָא לְצֹרֶךְ הַמּוֹעֵד.</p>

<p><b>ז,כג</b>&nbsp;&nbsp;מוֹכְרֵי פֵּרוֹת כְּסוּת וְכֵלִים, מוֹכְרִין בְּצִנְעָה לְצֹרֶךְ הַמּוֹעֵד.&nbsp; כֵּיצַד:&nbsp; אִם הָיְתָה הֶחָנוּת פְּתוּחָה לְזָוִית אוֹ לְמָבוֹי, פּוֹתֵחַ כְּדַרְכּוֹ; וְאִם הָיְתָה פְּתוּחָה לִרְשׁוּת הָרַבִּים, פּוֹתֵחַ אַחַת וְנוֹעֵל אַחַת.&nbsp; וְעֶרֶב יוֹם טוֹב הָאַחֲרוֹן שֶׁלְּחַג הַסֻּכּוֹת, מוֹצִיא וּמְעַטֵּר אֶת הַשּׁוּק בְּפֵרוֹת בִּשְׁבִיל כְּבוֹד יוֹם טוֹב.&nbsp; מוֹכְרֵי תְּבָלִין מוֹכְרִין כְּדַרְכָּן, בְּפַרְהֶסְיָה.</p>

<p><b>ז,כד</b>&nbsp;&nbsp;כָּל שֶׁאָסוּר לַעֲשׂוֹתוֹ בַּמּוֹעֵד, אֵינוּ אוֹמֵר לַגּוֹי לַעֲשׂוֹתוֹ.&nbsp; וְכָל שֶׁאָסוּר לַעֲשׂוֹתוֹ בַּמּוֹעֵד--אִם אֵין לוֹ מַה יֹאכַל, הֲרֵי זֶה עוֹשֶׂה כְּדֵי פַּרְנָסָתוֹ; וְכֵן עוֹשֶׂה סְחוֹרָה, בִּכְדֵי פַּרְנָסָתוֹ.&nbsp; וּמֻתָּר לְעָשִׁיר לִשְׂכֹּר פּוֹעֵל עָנִי שְׁאֵין לוֹ מַה יֹאכַל, לַעֲשׂוֹת מְלָאכָה שְׁהִיא אֲסוּרָה בַּמּוֹעֵד, כְּדֵי שֶׁיִּטֹּל שְׂכָרוֹ לְהִתְפַּרְנַס בּוֹ.&nbsp; וְכֵן לוֹקְחִין דְּבָרִים שְׁאֵינָם לְצֹרֶךְ הַמּוֹעֵד, מִפְּנֵי צֹרֶךְ הַמּוֹכֵר שְׁאֵין לוֹ מַה יֹאכַל.</p>

<p><b>ז,כה</b>&nbsp;&nbsp;שׂוֹכְרִין הַשָּׂכִיר עַל הַמְּלָאכָה בַּמּוֹעֵד, לַעֲשׂוֹתָהּ לְאַחַר הַמּוֹעֵד, וּבִלְבָד שֶׁלֹּא יִשְׁקֹל וְלֹא יִמְדֹּד וְלֹא יִמְנֶה, כְּדֶרֶךְ שְׁהוּא עוֹשֶׂה בַּחֹל.&nbsp; וְגוֹי שֶׁקִּבַּל קִבֹּלֶת מִיִּשְׂרָאֵל, אַפִלּוּ הָיָה חוּץ לַתְּחוּם--אֵינוּ מַנִּיחוֹ לַעֲשׂוֹת בַּמּוֹעֵד:&nbsp; שֶׁהַכֹּל יוֹדְעִין שֶׁמְּלָאכָה זוֹ לְיִשְׂרָאֵל, וְיַחְשְׁדוּ אוֹתוֹ שֶׁמֶּא שָׂכָר אֶת הַגּוֹי לַעֲשׂוֹת לוֹ בַּמּוֹעֵד--שְׁאֵין הַכֹּל יוֹדְעִין הֶפְרֵשׁ שֶׁיֵּשׁ בֵּין הַשָּׂכִיר וּבֵין הַקַּבְלָן; וּלְפִיכָּךְ אָסוּר.
<br>&nbsp;</p>

<h2>הִלְכּוֹת שְׁבִיתַת יוֹם טוֹב פֵּרֶק ח</h2>

<p><b>ח,א</b>&nbsp;&nbsp;נְהָרוֹת הַמּוֹשְׁכִין מִן הָאֲגַמִּים, מֻתָּר לְהַשְׁקוֹת מֵהֶן בֵּית הַשְּׁלָהִין בַּמּוֹעֵד--וְהוּא, שֶׁלֹּא פָסְקוּ; וְכֵן הַבְּרֵכוֹת שֶׁאַמַּת הַמַּיִם עוֹבֶרֶת בֵּינֵיהֶן, מֻתָּר לְהַשְׁקוֹת מֵהֶן; וְכֵן בְּרֵכָה שֶׁנָּטְפָה מִבֵּית הַשְּׁלָהִין וַעֲדַיִן הִיא נוֹטֶפֶת, מֻתָּר לְהַשְׁקוֹת מִמֶּנָּה בֵּית הַשְּׁלָהִין אַחֶרֶת--וְהוּא, שֶׁלֹּא פָסַק הַמַּעְיָן הַמַּשְׁקֶה בֵּית הַשְּׁלָהִין הָעֶלְיוֹנָה.</p>

<p><b>ח,ב</b>&nbsp;&nbsp;עֲרוּגָה שֶׁחֶצְיָהּ נָמוּךְ וְחֶצְיָהּ גָּבוֹהַּ--לֹא יִדְלֶה מִמָּקוֹם נָמוּךְ לְהַשְׁקוֹת מָקוֹם גָּבוֹהַּ, מִפְּנֵי שְׁהוּא טֹרַח יָתֵר.&nbsp; וּמֻתָּר לִדְלוֹת מַיִם לְהַשְׁקוֹת הַיְּרָקוֹת, כְּדֵי לְאָכְלָן בַּמּוֹעֵד; וְאִם בִּשְׁבִיל לְיַפּוֹתָן, אָסוּר.</p>

<p><b>ח,ג</b>&nbsp;&nbsp;אֵין עוֹשִׂין עוּגִיּוֹת בְּעִיקְרֵי הַגְּפָנִים, כְּדֵי שֶׁיִּתְמַלְּאוּ מַיִם.&nbsp; וְאִם הָיוּ עֲשׂוּיוֹת וְנִתְקַלְקְלוּ, הֲרֵי זֶה מְתַקְּנָם בַּמּוֹעֵד; וְכֵן אַמַּת הַמַּיִם שֶׁנִּתְקַלְקְלָה, מְתַקְּנִין אוֹתָהּ בַּמּוֹעֵד.&nbsp; כֵּיצַד--הָיְתָה עֲמוּקָה טֶפַח, חוֹפֵר בָּהּ עַד שִׁשָּׁה; הָיְתָה טִפְחַיִם, מַעְמִיקָהּ עַד שִׁבְעָה.&nbsp; וּמוֹשְׁכִין אֶת הַמַּיִם מֵאִילָן לְאִילָן, וּבִלְבָד שֶׁלֹּא יַשְׁקֶה אֶת כָּל הַשָּׂדֶה; וְאִם הָיְתָה שָׂדֶה לַחָה, מֻתָּר לְהַשְׁקוֹת אֶת כֻּלָּהּ.&nbsp; וּמְרַבְּצִין אֶת הַשָּׂדֶה בַּמּוֹעֵד.&nbsp; שֶׁכָּל הַדְּבָרִים הָאֵלּוּ, אֵין בָּהֶן טֹרַח יָתֵר.</p>

<p><b>ח,ד</b>&nbsp;&nbsp;זְרָעִים שֶׁלֹּא שָׁתוּ מִלִּפְנֵי הַמּוֹעֵד, לֹא יַשְׁקֵם בַּמּוֹעֵד, מִפְּנֵי שְׁהֶן צְרִיכִין מַיִם רַבִּים, וְיָבוֹא לִידֵי טֹרַח יָתֵר.&nbsp; וּמֻתָּר לְהָסֵב אֶת הַנָּהָר מִמָּקוֹם לְמָקוֹם, וְלִפְתֹּחַ נָהָר שֶׁנִּסְתָּם.&nbsp; בּוֹרוֹת שִׁיחִין וּמְעָרוֹת שֶׁלַּיָּחִיד--אִם הָיָה צָרִיךְ לָהֶם--חוֹטְטִין אוֹתָן וְשָׁפִין אֶת סִדְקֵיהֶן, אֲבָל אֵין חוֹפְרִין אוֹתָן לְכַתְּחִלָּה; וְכוֹנְסִים לְתוֹכָן מַיִם, אַף עַל פִּי שְׁאֵינוּ צָרִיךְ לָהֶן.&nbsp; וְעוֹשִׂין נִבְרֶכֶת בַּמּוֹעֵד.</p>

<p><b>ח,ה</b>&nbsp;&nbsp;עַכְבָּרִים שְׁהֶן מַפְסִידִין אֶת הָאִילָנוֹת, צָדִין אוֹתָן בַּמּוֹעֵד.&nbsp; בִּשְׂדֵה הָאִילָן, צָד כְּדַרְכּוֹ; כֵּיצַד--חוֹפֵר, וְתוֹלֶה הַמְּצוּדָה.&nbsp; וְאִם הָיְתָה שְׂדֵה לָבָן סְמוּכָה לִשְׂדֵה הָאִילָן--צָדִין אוֹתָן בִּשְׂדֵה הַלָּבָן בְּשִׁנּוּי, כְּדֵי שֶׁלֹּא יִכָּנְסוּ לִשְׂדֵה הָאִילָן וְיַחְרִיבוּהָ.&nbsp; וְכֵיצַד צָד בְּשִׁנּוּי--נוֹעֵץ שְׁפוּד בָּאָרֶץ, וּמַכֶּה בַּקֻּרְדֹּם, וְאַחַר כָּךְ יְנַתְּקוֹ; וְנִמְצָא מְקוֹמוֹ גֻּמָּה.</p>

<p><b>ח,ו</b>&nbsp;&nbsp;כּוֹתַל גִּנָּה שֶׁנָּפַל--בּוֹנֵהוּ מַעֲשֵׂה הִדְיוֹט, אוֹ גּוֹדֵר אוֹתוֹ בְּקָנִים וְגֹמֶא וְכַיּוֹצֶא בָּהֶן.&nbsp; וְכֵן אִם עָשָׂה מַעֲקֶה לַגָּג, בּוֹנֶה אוֹתוֹ מַעֲשֵׂה הִדְיוֹט.&nbsp; אֲבָל כּוֹתַל חָצֵר שֶׁנָּפַל, בּוֹנֵהוּ כְּדַרְכּוֹ; וְאִם הָיָה גּוֹהֶה--סוֹתְרוֹ מִפְּנֵי הַסַּכָּנָה, וּבוֹנֵהוּ כְּדַרְכּוֹ.</p>

<p><b>ח,ז</b>&nbsp;&nbsp;בּוֹנֶה אָדָם אִצְטַבָּה לֵישֵׁב אוֹ לִישַׁן עָלֶיהָ.&nbsp; הַצִּיר וְהַצִּנּוֹר וְהַקּוֹרָה וְהַמַּנְעוּל וְהַמַּפְתֵּחַ שֶׁנִּשְׁבְּרוּ--מְתַקְּנָן בַּמּוֹעֵד כְּדַרְכּוֹ, בֵּין שֶׁלְּבַרְזֶל בֵּין שֶׁלְּעֵץ:&nbsp; שֶׁזֶּה הֶפְסֵד גָּדוֹל הוּא--שְׁאִם יַנִּיחַ הַפֶּתַח פָּתוּחַ וּדְלָתוֹת שְׁבוּרוֹת, נִמְצָא מְאַבֵּד כָּל שֶׁיֵּשׁ בַּבַּיִת; וּכְבָר בֵּאַרְנוּ שֶׁכָּל שֶׁיֵּשׁ בּוֹ הֶפְסֵד, אֵינוּ צָרִיךְ שִׁנּוּי.</p>

<p><b>ח,ח</b>&nbsp;&nbsp;אֵין חוֹפְרִין קֶבֶר לִהְיוֹתוֹ מוּכָן לְמֵת שֶׁיָּמוּת, וְאֵין בּוֹנִין אוֹתוֹ.&nbsp; אֲבָל אִם הָיָה עָשׂוּי, הֲרֵי זֶה מְתַקְּנוֹ בַּמּוֹעֵד; כֵּיצַד--מוֹסִיף בְּמִדָּתוֹ אוֹ מְקַצֵּר בְּמִדָּתוֹ, כְּדֵי שֶׁיִּהְיֶה נָכוֹן לְעֵת שֶׁיִּקָּבֵר בּוֹ.&nbsp; [ט] אֵין מְפַנִּין אֶת הַמֵּת וְאֶת הָעֲצָמוֹת מִקֶּבֶר לְקֶבֶר, לֹא מִמְּכֻבָּד לְבָזוּי וְלֹא מִבָּזוּי לִמְכֻבָּד; וְאָסוּר לַעֲשׂוֹת כֵּן לְעוֹלָם בִּשְׁאָר הַיָּמִים, אֵלָא אִם כֵּן הָיָה בְּתוֹךְ שֶׁלּוֹ--מְפַנֵּהוּ בִּשְׁאָר הַיָּמִים, אַפִלּוּ מִן הַמְּכֻבָּד לַבָּזוּי.</p>

<p><b>ח,ט</b>&nbsp;&nbsp;[י] אֵין מְתַלְּעִין אֶת הָאִילָנוֹת, וְלֹא מְזַהֲמִין אֶת הַנְּטִיעוֹת, וְלֹא מְגַזְּמִין; אֲבָל סָכִין אֶת הָאִילָנוֹת וְאֶת הַפֵּרוֹת שֶׁבָּהֶן, בְּשֶׁמֶן.&nbsp; וְעוֹקְרִין אֶת הַפִּשְׁתָּה, מִפְּנֵי שְׁהִיא רְאוּיָה לַחְפֹּף בָּהּ בַּמּוֹעֵד; וְקוֹצְרִין אֶת הַכִּישׁוּת, מִפְּנֵי שְׁהִיא רְאוּיָה לְהַטִּילָהּ לַשֵּׁכָר בַּמּוֹעֵד.&nbsp; וְכֵן כָּל כַּיּוֹצֶא בְּזֶה.</p>

<p><b>ח,י</b>&nbsp;&nbsp;[יא] אֵין מַכְנִיסִין אֶת הַצֹּאן לְדִיר כְּדֵי שֶׁיְּזַבְּלוּ אֶת הַקַּרְקָע, שֶׁהֲרֵי הוּא מְדַיֵּר שָׂדֵהוּ בַּמּוֹעֵד; וְאִם בָּאוּ מֵאֵלֵיהֶן, מֻתָּר.&nbsp; וְאֵין מְסַיְּעִין אוֹתָן, וְאֵין מוֹסְרִין לָהֶן שׁוֹמֵר לְנַעַר אֶת צֹאנָם.&nbsp; הָיָה שְׂכִיר שַׁבָּת, שְׂכִיר חֹדֶשׁ, שְׂכִיר שָׁנָה, שְׂכִיר שָׁבוּעַ--מְסַיְּעִין אוֹתָן; וְשׂוֹכְרִין שׁוֹמֵר לְנַעַר הַצֹּאן מִמָּקוֹם לְמָקוֹם, כְּדֵי שֶׁיְּזַבְּלוּ כָּל הַשָּׂדֶה.&nbsp; הַזֵּבֶל שֶׁבְּחָצֵר, מְסַלְּקִין אוֹתוֹ לַצְּדָדִין; וְאִם נַעֲשָׂת חָצֵר כְּרֶפֶת בָּקָר, מוֹצִיאִין אוֹתוֹ לָאַשְׁפָּה.</p>

<p><b>ח,יא</b>&nbsp;&nbsp;[יב] הַמַּשְׁוֶה פְּנֵי הַקַּרְקָע--אִם נִתְכַּוַּן לְתַקַּן מְקוֹם שֶׁיַּעְמִיד בּוֹ כֳּרִי שֶׁלִּתְבוּאָה אוֹ שֶׁיָּדוּשׁ בּוֹ, מֻתָּר; וְאִם נִתְכַּוַּן לַעֲבוֹדַת הָאָרֶץ, אָסוּר.&nbsp; וְכֵן הַמְּלַקֵּט עֵצִים מִתּוֹךְ שָׂדֵהוּ--אִם לְצֹרֶךְ הָעֵצִים, מֻתָּר; וְאִם לְתַקַּן הַקַּרְקָע, אָסוּר.&nbsp; וְכֵן הַפּוֹתֵק מַיִם לְשָׂדֵהוּ--אִם נִתְכַּוַּן שֶׁיִּכָּנְסוּ הַדָּגִים, מֻתָּר; וְאִם לְהַשְׁקוֹת הָאָרֶץ, אָסוּר.&nbsp; וְכֵן הַקּוֹצֵץ חֲרָיוֹת מִן הַדֶּקֶל--אִם נִתְכַּוַּן לְהַאֲכִיל לִבְהֶמְתּוֹ, מֻתָּר; וְאִם נִתְכַּוַּן לַעֲבוֹדַת הָאִילָן, אָסוּר.&nbsp; וּמִמַּעֲשָׂיו, יֻכַּר לְאֵי זֶה דָּבָר הוּא מִתְכַּוֵּן.</p>

<p><b>ח,יב</b>&nbsp;&nbsp;[יג] תַּנּוּר וְכִירַיִם שֶׁאִפְשָׁר שֶׁיִּיבְשׁוּ וְיֹאפֶה בָּהֶן בַּמּוֹעֵד, עוֹשִׂין אוֹתָן; וְאִם לָאו, אֵין עוֹשִׂין אוֹתָן.&nbsp; וּבֵין כָּךְ וּבֵין כָּךְ, בּוֹנִין עַל חֶרֶס שֶׁלְּתַנּוּר וְעַל הַכִּירָה הַטְּפֵלָה שֶׁלָּהֶן.&nbsp; וּמְסָרְגִין אֶת הַמִּטּוֹת.&nbsp; וְנוֹקְרִין אֶת הָרֵחַיִם, וּפוֹתְחִים לָהֶן עַיִן, וּמַעְמִידִין אוֹתָן, וּבוֹנִין אַמַּת הַמַּיִם שֶׁלְּרֵחַיִם.</p>

<p><b>ח,יג</b>&nbsp;&nbsp;[יד] זוֹפְתִין אֶת הֶחָבִית, כְּדֵי שֶׁלֹּא יִפָּסֵד הַיַּיִן; וְזוֹפְתִין אֶת הַבַּקְבּוּק, מִפְּנֵי שְׁאֵין בּוֹ טֹרַח.&nbsp; וְסוֹתְמִין פִּי הֶחָבִית שֶׁלְּשֵׁכָר, כְּדֵי שֶׁלֹּא תַפְסִיד.&nbsp; וּמְחַפִּין אֶת הַקְּצִיעוֹת בַּקַּשׁ, שֶׁלֹּא יֹאבְדוּ.&nbsp; וּמְרַכְּכִין אֶת הַבְּגָדִים בַּיָּדַיִם, מִפְּנֵי שְׁהוּא מַעֲשֵׂה הִדְיוֹט; אֲבָל אֵין עוֹשִׂין קִשְׁרֵי בֵּית הַיָּדַיִם, מִפְּנֵי שְׁהוּא מַעֲשֵׂה אֻמָּן.&nbsp; וְכֵן כָּל כַּיּוֹצֶא בְּזֶה.</p>

<p><b>ח,יד</b>&nbsp;&nbsp;[טו] קוֹצְצִין צִפָּרְנֵי חֲמוֹר שֶׁלְּרֵחַיִם.&nbsp; וּבוֹנִין אֵבוּס לַבְּהֵמָה.&nbsp; וְסוּס שֶׁרוֹכֵב עָלָיו--מֻתָּר לִטֹּל צִפָּרְנָיו, וּלְסָרְקוֹ כְּדֵי לְיַפּוֹתוֹ.&nbsp; וְאֵין מַרְבִּיעִין בְּהֵמָה בַּמּוֹעֵד; אֲבָל מַקִּיזִין לָהּ דָּם, וְאֵין מוֹנְעִין מִמֶּנָּה רְפוּאָה.&nbsp; וְכָל מַאֲכָלוֹת וּמַשְׁקִים שְׁאֵינָן מַאֲכַל בְּרִיאִים אֵלָא לִרְפוּאָה, מֻתָּר לָאָדָם לְאָכְלָן וְלִשְׁתּוֹתָן בַּמּוֹעֵד.</p>

<p><b>ח,טו</b>&nbsp;&nbsp;[טז] אֵין מְפַנִּין מֵחָצֵר לְחָצֵר בַּמּוֹעֵד, לֹא מִכְּעוּרָה לְנָאָה וְלֹא מִנָּאָה לִכְעוּרָה; אֲבָל מְפַנֶּה הוּא מִבַּיִת לְבַיִת, בְּאוֹתָהּ חָצֵר.&nbsp; וּמְבִיאִין כֵּלִים שְׁהֶן לְצֹרֶךְ הַמּוֹעֵד מִבֵּית הָאֻמָּן, כְּגוֹן כַּרִּים וּכְסָתוֹת וְכוֹסוֹת וּצְלוֹחִיּוֹת.&nbsp; אֲבָל כֵּלִים שְׁאֵינָן צְרִיכִין, כְּגוֹן מַחְרֵשָׁה מִן הַלּוֹטֵשׁ אוֹ צֶמֶר מִבֵּית הַצַּבָּע--אֵין מְבִיאִין.&nbsp; וְאִם אֵין לָאֻמָּן מַה יֹאכַל, נוֹתֵן לוֹ שְׂכָרוֹ וּמַנִּיחָן אֶצְלוֹ; וְאִם אֵינוּ מַאֲמִינוֹ, מַנִּיחָן בַּבַּיִת הַסָּמוּךְ לוֹ; וְאִם חָשַׁשׁ לָהֶם, שֶׁמֶּא יִגָּנְבוּ--מְפַנָּן לְחָצֵר אַחֶרֶת, אֲבָל לֹא יְבִיאֵם לְבֵיתוֹ.</p>

<p><b>ח,טז</b>&nbsp;&nbsp;[יז] אָסוּר לַעֲשׂוֹת מְלָאכָה בְּעַרְבֵּי יָמִים טוֹבִים מִן הַמִּנְחָה וּלְמַעְלָה, כְּמוֹ עַרְבֵּי שַׁבָּתוֹת.&nbsp; וְכָל הָעוֹשֶׂה מְלָאכָה בָּהֶן, אֵינוּ רוֹאֶה סִימָן בְּרָכָה; וְגוֹעֲרִין בּוֹ, וּמְבַטְּלִין אוֹתוֹ בְּעַל כָּרְחוֹ, אֲבָל אֵין מַכִּין אוֹתוֹ מַכַּת מַרְדּוּת, וְאֵין צָרִיךְ לוֹמַר שְׁאֵין מְנַדִּין אוֹתוֹ--חוּץ מֵעֶרֶב הַפֶּסַח אַחַר חֲצוֹת:&nbsp; שֶׁהָעוֹשֶׂה בּוֹ מְלָאכָה אַחַר חֲצוֹת, מְנַדִּין אוֹתוֹ, וְאֵין צָרִיךְ לוֹמַר, שֶׁמַּכִּין אוֹתוֹ מַכַּת מַרְדּוּת אִם לֹא נִדּוּהוּ--לְפִי שֶׁיּוֹם אַרְבָּעָה עָשָׂר בְּנִיסָן אֵינוּ כִּשְׁאָר עַרְבֵּי יָמִים טוֹבִים, מִפְּנֵי שֶׁיֵּשׁ בּוֹ חֲגִיגָה וּשְׁחִיטַת קָרְבָּן.</p>

<p><b>ח,יז</b>&nbsp;&nbsp;[יח] לְפִיכָּךְ יוֹם אַרְבָּעָה עָשָׂר, אָסוּר בַּעֲשִׂיַּת מְלָאכָה מִדִּבְרֵי סוֹפְרִים, כְּמוֹ חֻלּוֹ שֶׁלַּמּוֹעֵד; וְהוּא קַל מֵחֻלּוֹ שֶׁלַּמּוֹעֵד, וְאֵינוּ אָסוּר אֵלָא מֵחֲצִי הַיּוֹם וָמַעְלָה, שְׁהוּא זְמָן הַשְּׁחִיטָה.&nbsp; אֲבָל מֵהָנֵץ הַחַמָּה עַד חֲצִי הַיּוֹם, תָּלוּי בַּמִּנְהָג--מְקוֹם שֶׁנָּהֲגוּ לַעֲשׂוֹת, עוֹשִׂין; מְקוֹם שֶׁנָּהֲגוּ שֶׁלֹּא לַעֲשׂוֹת, אֵין עוֹשִׂין.</p>

<p><b>ח,יח</b>&nbsp;&nbsp;[יט] וְאַפִלּוּ בִּמְקוֹם שֶׁנָּהֲגוּ לַעֲשׂוֹת--לֹא יַתְחִיל כַּתְּחִלָּה לַעֲשׂוֹת מְלָאכָה בְּאַרְבָּעָה עָשָׂר, אַף עַל פִּי שְׁהוּא יָכוֹל לְגָמְרָהּ קֹדֶם חֲצוֹת; אֵלָא שָׁלוֹשׁ אֻמָּנִיּוֹת בִּלְבָד הֶן שֶׁמַּתְחִילִין בִּמְקוֹם שֶׁנָּהֲגוּ לַעֲשׂוֹת, וְעוֹשִׂין עַד חֲצוֹת--וְאֵלּוּ הֶן, הַחַיָּטִין וְהַסַּפָּרִין וְהַכּוֹבְסִין.&nbsp; אֲבָל שְׁאָר אֻמָּנִיּוֹת--אִם הִתְחִיל בָּהּ קֹדֶם אַרְבָּעָה עָשָׂר, הוּא שֶׁגּוֹמֵר עַד חֲצוֹת:&nbsp; שְׁאֵין הָעָם צְרִיכִין לִשְׁאָר אֻמָּנִיּוֹת צֹרֶךְ הַרְבֵּה.</p>

<p><b>ח,יט</b>&nbsp;&nbsp;[כ] הַהוֹלֵךְ מִמְּקוֹם שֶׁעוֹשִׂין לִמְקוֹם שְׁאֵין עוֹשִׂין--לֹא יַעֲשֶׂה בַּיִּשּׁוּב, מִפְּנֵי הַמַּחְלוֹקוֹת, אֲבָל עוֹשֶׂה הוּא, בַּמִּדְבָּר; וְהַהוֹלֵךְ מִמְּקוֹם שְׁאֵין עוֹשִׂין לִמְקוֹם שֶׁעוֹשִׂין--לֹא יַעֲשֶׂה:&nbsp; נוֹתְנִין עָלָיו חֻמְרֵי מְקוֹם שֶׁיָּצָא מִשָּׁם, וְחֻמְרֵי מְקוֹם שֶׁהָלַךְ לְשָׁם.&nbsp; וְאַף עַל פִּי כֵן לֹא יִתְרָאֶה בִּפְנֵיהֶם, שְׁהוּא בָּטֵל מִפְּנֵי הָאִסּוּר--לְעוֹלָם אַל יְשַׁנֶּה אָדָם, מִפְּנֵי הַמַּחְלוֹקוֹת.&nbsp; וְכֵן מִי שֶׁדַּעְתּוֹ לַחְזֹר לִמְקוֹמוֹ, נוֹהֵג כְּאַנְשֵׁי מְקוֹמוֹ בֵּין לְהָקֶל בֵּין לְהַחְמִיר--וְהוּא שֶׁלֹּא יִתְרָאֶה בִּפְנֵי אַנְשֵׁי מְקוֹם שְׁהוּא בּוֹ, מִפְּנֵי הַמַּחְלוֹקוֹת.</p>

<p><b>ח,כ</b>&nbsp;&nbsp;[כא] מוֹלִיכִין וּמְבִיאִין כֵּלִים מִבֵּית הָאֻמָּן בְּאַרְבָּעָה עָשָׂר אַחַר חֲצוֹת, אַף עַל פִּי שְׁאֵינָן לְצֹרֶךְ הַמּוֹעֵד.&nbsp; וְגוֹרְפִין זֵבֶל מִתַּחַת רַגְלֵי בְּהֵמָה, וּמוֹצִיאִים אוֹתוֹ לָאַשְׁפָּה.&nbsp; וּמוֹשִׁיבִין שׁוֹבָכִין לַתֻּרְנְגוֹלִים; וְתֻּרְנְגֹלֶת שֶׁיָּשְׁבָה שְׁלֹשֶׁת יָמִים אוֹ יָתֵר עַל הַבֵּיצִים, וּמֵתָה--מוֹשִׁיבִין אַחֶרֶת תַּחְתֶּיהָ בְּאַרְבָּעָה עָשָׂר, כְּדֵי שֶׁלֹּא יִפָּסְדוּ הַבֵּיצִים.&nbsp; וּבַמּוֹעֵד, אֵין מוֹשִׁיבִין; אֲבָל אִם בָּרְחָה בַּמּוֹעֵד מֵעַל הַבֵּיצִים, מַחְזִירִין אוֹתָהּ לִמְקוֹמָהּ.
<br>&nbsp;</p>
</div>
</body></html>
