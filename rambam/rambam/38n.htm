<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות קידוש החודש</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת קִדּוּשׁ הַחֹדֶשׁ</h1>

<p>מִצְוַת עֲשֵׂה אַחַת, וְהִיא לְחַשַּׁב וְלֵידַע וְלִקְבֹּעַ בְּאֵיזֶה יוֹם הוּא תְּחִלַּת כָּל חֹדֶשׁ וְחֹדֶשׁ מֵחָדְשֵׁי הַשָּׁנָה.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק א</h2>

<p><b>א,א</b>&nbsp;&nbsp;חָדְשֵׁי הַשָּׁנָה, הֶם חָדְשֵׁי הַלְּבָנָה--שֶׁנֶּאֱמָר "עֹלַת חֹדֶשׁ בְּחָדְשׁוֹ" (במדבר כח,יד), וְנֶאֱמָר "הַחֹדֶשׁ הַזֶּה לָכֶם, רֹאשׁ חֳדָשִׁים" (שמות יב,ב):&nbsp; כָּךְ אָמְרוּ חֲכָמִים, הֶרְאָה לוֹ הַקָּדוֹשׁ בָּרוּךְ הוּא לְמֹשֶׁה בְּמַרְאֵה הַנְּבוּאָה דְּמוּת לְבָנָה, וְאָמַר לוֹ, כְּזֶה רְאֵה וְקַדַּשׁ.&nbsp; וְהַשָּׁנִים שֶׁאָנוּ מְחַשְּׁבִין--הֶם שְׁנֵי הַחַמָּה, שֶׁנֶּאֱמָר "שָׁמוֹר, אֶת-חֹדֶשׁ הָאָבִיב" (דברים טז,א).</p>

<p><b>א,ב</b>&nbsp;&nbsp;וְכַמָּה יְתֵרָה שְׁנַת הַחַמָּה עַל שְׁנַת הַלְּבָנָה, קָרוֹב מֵאַחַד עָשָׂר יוֹם.&nbsp; לְפִיכָּךְ כְּשֶׁיִּתְקַבַּץ מִן הַתּוֹסֶפֶת הַזֹּאת כְּמוֹ שְׁלוֹשִׁים יוֹם, אוֹ פָּחוּת מְעַט אוֹ יוֹתֵר מְעַט--מוֹסִיפִין חֹדֶשׁ אֶחָד; וְעוֹשִׂין אוֹתָהּ הַשָּׁנָה שְׁלוֹשָׁה עָשָׂר חֹדֶשׁ, וְהִיא הַנִּקְרֵאת שָׁנָה מְעֻבֶּרֶת:&nbsp; שְׁאֵי אִפְשָׁר לִהְיוֹת הַשָּׁנָה שְׁנֵים עָשָׂר חֹדֶשׁ וְכָּךְ וְכָּךְ יָמִים, שֶׁנֶּאֱמָר "לְחָדְשֵׁי הַשָּׁנָה" (שמות יב,ב; במדבר כח,יד)--חֳדָשִׁים אַתָּה מוֹנֶה לַשָּׁנָה, וְאֵין אַתָּה מוֹנֶה יָמִים.</p>

<p><b>א,ג</b>&nbsp;&nbsp;הַלְּבָנָה נִסְתֶּרֶת בְּכָל חֹדֶשׁ וְחֹדֶשׁ, וְאֵינָהּ נִרְאֵית כְּמוֹ שְׁנֵי יָמִים אוֹ פָּחוּת אוֹ יָתֵר, כְּמוֹ יוֹם אֶחָד קֹדֶם שֶׁתִּדְבַּק בַּשֶּׁמֶשׁ בְּסוֹף הַחֹדֶשׁ, וּכְמוֹ יוֹם אֶחָד אַחַר שֶׁתִּדְבַּק בַּשֶּׁמֶשׁ; וְתֵרָאֶה בַּמַּעְרָב בָּעֶרֶב.&nbsp; וּבְלֵיל שֶׁתֵּרָאֶה בָּעֶרֶב אַחַר שֶׁנִּסְתְּרָה, הוּא תְּחִלַּת הַחֹדֶשׁ; וּמוֹנִין מֵאוֹתוֹ הַיּוֹם תִּשְׁעָה וְעֶשְׂרִים יוֹם.&nbsp; וְאִם יֵרָאֶה הַיָּרֵחַ לֵיל שְׁלוֹשִׁים, יִהְיֶה יוֹם שְׁלוֹשִׁים רֹאשׁ הַחֹדֶשׁ; וְאִם לֹא יֵרָאֶה, יִהְיֶה רֹאשׁ הַחֹדֶשׁ יוֹם אֶחָד וּשְׁלוֹשִׁים, וְיִהְיֶה יוֹם שְׁלוֹשִׁים מֵחֹדֶשׁ שֶׁעָבַר.&nbsp; וְאֵין נִזְקָקִין לַיָּרֵחַ בְּלֵיל אֶחָד וּשְׁלוֹשִׁים, בֵּין שֶׁנִּרְאָה בֵּין שֶׁלֹּא נִרְאָה, שְׁאֵין לָךְ חֹדֶשׁ לְבָנָה, יוֹתֵר עַל שְׁלוֹשִׁים יוֹם.</p>

<p><b>א,ד</b>&nbsp;&nbsp;חֹדֶשׁ שֶׁיִּהְיֶה תִּשְׁעָה וְעֶשְׂרִים יוֹם, וְיֵרָאֶה הַיָּרֵחַ בְּלֵיל שְׁלוֹשִׁים--נִקְרָא חֹדֶשׁ חָסֵר; וְאִם לֹא יֵרָאֶה הַיָּרֵחַ, וְיִהְיֶה הַחֹדֶשׁ שֶׁעָבַר שְׁלוֹשִׁים יוֹם--נִקְרָא חֹדֶשׁ מְעֻבָּר, וְנִקְרָא חֹדֶשׁ מָלֵא.&nbsp; וְיָרֵחַ שֶׁיֵּרָאֶה בְּלֵיל שְׁלוֹשִׁים, הוּא הַנִּקְרָא יָרֵחַ שֶׁנִּרְאָה בִּזְמַנּוֹ; וְאִם נִרְאָה בְּלֵיל אֶחָד וּשְׁלוֹשִׁים, וְלֹא נִרְאָה בְּלֵיל שְׁלוֹשִׁים--הוּא נִקְרָא יָרֵחַ שֶׁנִּרְאָה בְּלֵיל עִבּוּרוֹ.</p>

<p><b>א,ה</b>&nbsp;&nbsp;אֵין רְאִיַּת הַיָּרֵחַ מְסוּרָה לְכָל אָדָם, כְּמוֹ שַׁבַּת בְּרֵאשִׁית שֶׁכָּל אֶחָד מוֹנֶה שִׁשָּׁה וְשׁוֹבֵת בַּשְּׁבִיעִי.&nbsp; אֵלָא לְבֵית דִּין הַדָּבָר מָסוּר, עַד שֶׁיְּקַדְּשׁוּהוּ בֵּית דִּין וְיִקְבְּעוּ אוֹתוֹ הַיּוֹם רֹאשׁ חֹדֶשׁ--הוּא שֶׁיִּהְיֶה רֹאשׁ חֹדֶשׁ:&nbsp; שֶׁנֶּאֱמָר "הַחֹדֶשׁ הַזֶּה לָכֶם" (שמות יב,ב), עֵדוּת זוֹ תִּהְיֶה מְסוּרָה "לָכֶם".</p>

<p><b>א,ו</b>&nbsp;&nbsp;בֵּית דִּין מְחַשְּׁבִין בְּחֶשְׁבּוֹנוֹת כְּדֶרֶךְ שֶׁמְּחַשְּׁבִים הָאִצְטַגְנִינִים, שֶׁיּוֹדְעִין מְקוֹמוֹת הַכּוֹכָבִים וּמַהְלָכָם, וְחוֹקְרִים וּמְדַקְדְּקִים עַד שֶׁיֵּדְעוּ אִם אִפְשָׁר שֶׁיֵּרָאֶה הַיָּרֵחַ בִּזְמַנּוֹ שְׁהוּא לֵיל שְׁלוֹשִׁים, אוֹ אֵי אִפְשָׁר.&nbsp; אִם יֵדְעוּ שֶׁאִפְשָׁר שֶׁיֵּרָאֶה, יוֹשְׁבִין וּמְצַפִּין לְעֵדִים, כָּל הַיּוֹם כֻּלּוֹ, שְׁהוּא יוֹם שְׁלוֹשִׁים.&nbsp; אִם בָּאוּ עֵדִים, וּדְרָשׁוּם וַחֲקָרוּם כַּהֲלָכָה, וְנֶאֶמְנוּ דִּבְרֵיהֶם--מְקַדְּשִׁין אוֹתוֹ; וְאִם לֹא נִרְאָה, וְלֹא בָאוּ עֵדִים--מַשְׁלִימִין שְׁלוֹשִׂים, וְיִהְיֶה הַחֹדֶשׁ מְעֻבָּר.&nbsp; וְאִם יֵדְעוּ בַּחֶשְׁבּוֹן שְׁאֵין אִפְשָׁר שֶׁיֵּרָאֶה--אֵין יוֹשְׁבִים יוֹם שְׁלוֹשִׁים, וְאֵין מְצַפִּין לְעֵדִים; וְאִם בָּאוּ עֵדִים--יִוָּדַע בַּוַּדַּאי שְׁהֶן עֵדֵי שֶׁקֶר, אוֹ שֶׁנִּרְאָת לָהֶם דְּמוּת לְבָנָה מִן הֶעָבִים, וְאֵינָהּ הַלְּבָנָה הַוַּדָּאִית.</p>

<p><b>א,ז</b>&nbsp;&nbsp;מִצְוַת עֲשֵׂה מִן הַתּוֹרָה עַל בֵּית דִּין, שֶׁיְּחַשְּׁבוּ וְיֵדְעוּ אִם יֵרָאֶה הַיָּרֵחַ, אוֹ לֹא יֵרָאֶה; וְשֶׁיִּדְרְשׁוּ אֶת הָעֵדִים, עַד שֶׁיְּקַדְּשׁוּ אֶת הַחֹדֶשׁ; וִישַׁלְּחוּ וְיוֹדִיעוּ אֶת שְׁאָר הָעָם, בְּאֵי זֶה יוֹם הוּא רֹאשׁ חֹדֶשׁ, כְּדֵי שֶׁיֵּדְעוּ בְּאֵי זֶה יוֹם הֶן הַמּוֹעֲדוֹת, שֶׁנֶּאֱמָר "אֲשֶׁר-תִּקְרְאוּ אֹתָם מִקְרָאֵי קֹדֶשׁ" (ויקרא כג,ב; ויקרא כג,לז), וְנֶאֱמָר "וְשָׁמַרְתָּ אֶת-הַחֻקָּה הַזֹּאת, לְמוֹעֲדָהּ" (שמות יג,י).</p>

<p><b>א,ח</b>&nbsp;&nbsp;אֵין מְחַשְּׁבִין וְקוֹבְעִין חֳדָשִׁים וּמְעַבְּרִין שָׁנִים אֵלָא בְּאֶרֶץ יִשְׂרָאֵל, שֶׁנֶּאֱמָר "כִּי מִצִּיּוֹן תֵּצֵא תוֹרָה, וּדְבַר-ה' מִירוּשָׁלִָם" (ישעיהו ב,ג; מיכה ד,ב).&nbsp; וְאִם הָיָה אָדָם גָּדוֹל בְּחָכְמָה, וְנִסְמַךְ בְּאֶרֶץ יִשְׂרָאֵל, וְיָצָא לְחוּצָה לָאָרֶץ, וְלֹא הִנִּיחַ בְּאֶרֶץ יִשְׂרָאֵל כְּמוֹתוֹ--הֲרֵי זֶה מְחַשֵּׁב וְקוֹבֵעַ חֳדָשִׁים וּמְעַבֵּר שָׁנִים בְּחוּצָה לָאָרֶץ; וְאִם נוֹדַע לוֹ שֶׁנַּעֲשָׂה בְּאֶרֶץ יִשְׂרָאֵל אָדָם גָּדוֹל כְּמוֹתוֹ, וְאֵין צָרִיךְ לוֹמַר גָּדוֹל מִמֶּנּוּ--הֲרֵי זֶה אָסוּר לִקְבֹּעַ וּלְעַבַּר, בְּחוּצָה לָאָרֶץ; וְאִם עָבַר וְקָבַע וְעִבַּר, לֹא עָשָׂה כְּלוּם.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ב</h2>

<p><b>ב,א</b>&nbsp;&nbsp;אֵין כָּשֵׁר לְעֵדוּת הַחֹדֶשׁ, אֵלָא שְׁנֵי אֲנָשִׁים כְּשֵׁרִים הָרְאוּיִים לְהָעִיד בְּכָל דָּבָר וְדָבָר; אֲבָל נָשִׁים וַעֲבָדִים--הֲרֵי הֶן כִּשְׁאָר פְּסוּלֵי עֵדוּת, וְאֵין מְעִידִין.&nbsp; אָב וּבְנוֹ שֶׁרָאוּ אֶת הַיָּרֵחַ, יֵלְכוּ לְבֵית דִּין לְהָעִיד--לֹא מִפְּנֵי שֶׁעֵדוּת הַחֹדֶשׁ כְּשֵׁרָה בִּקְרוֹבִים, אֵלָא שְׁאִם יִמָּצֵא אֶחָד מֵהֶן פָּסוּל מִפְּנֵי שְׁהוּא גַּזְלָן וְכַיּוֹצֶא בּוֹ מִשְּׁאָר הַפַּסְלָנוּת, יִצְטָרַף הַשֵּׁנִי עִם אַחֵר, וְיָעִיד; וְכָל הַפָּסוּל לְעֵדוּת מִדִּבְרֵי סוֹפְרִים--אַף עַל פִּי שְׁהוּא כָּשֵׁר מִן הַתּוֹרָה, פָּסוּל לְעֵדוּת הַחֹדֶשׁ.</p>

<p><b>ב,ב</b>&nbsp;&nbsp;דִּין תּוֹרָה, שְׁאֵין מְדַקְדְּקִין בְּעֵדוּת הַחֹדֶשׁ:&nbsp; אַפִלּוּ קִדְּשׁוּ אֶת הַחֹדֶשׁ עַל פִּי עֵדִים, וְנִמְצְאוּ זוֹמְמִין בְּעֵדוּת זוֹ--הֲרֵי זֶה מְקֻדָּשׁ; לְפִיכָּךְ הָיוּ בָּרִאשׁוֹנָה, מְקַבְּלִין עֵדוּת הַחֹדֶשׁ מִכָּל אָדָם מִיִּשְׂרָאֵל, שֶׁכָּל יִשְׂרָאֵל בְּחֶזְקַת כַּשְׁרוּת, עַד שֶׁיִּוָּדַע לָךְ שֶׁזֶּה פָּסוּל.&nbsp; מִשֶּׁקִּלְקְלוּ הַמִּינִים, וְהָיוּ שׂוֹכְרִין אֲנָשִׁים לְהָעִיד שֶׁרָאוּ, וְהֶם לֹא רָאוּ--הִתְקִינוּ שֶׁלֹּא יְקַבְּלוּ בֵּית דִּין עֵדוּת הַחֹדֶשׁ, אֵלָא מֵעֵדִים שֶׁמַּכִּירִין בֵּית דִּין אוֹתָן שְׁהֶם כְּשֵׁרִים, וְשֶׁיִּהְיוּ דּוֹרְשִׁין וְחוֹקְרִים בְּעֵדוּתָן.</p>

<p><b>ב,ג</b>&nbsp;&nbsp;לְפִיכָּךְ אִם לֹא יִהְיוּ בֵּית דִּין יוֹדְעִים אֶת הָעֵדִים שֶׁרָאוּ אֶת הַיָּרֵחַ--מְשַׁלְּחִין אַנְשֵׁי הָעִיר שֶׁנִּרְאָה בָּהּ עִם הָעֵדִים שֶׁרָאוּ, עֵדִים אֲחֵרִים שֶׁמְּזַכִּין אוֹתָן לְבֵית דִּין וּמוֹדִיעִין אוֹתָן שֶׁאֵלּוּ כְּשֵׁרִים הֶם, וְאַחַר כָּךְ מְקַבְּלִין מֵהֶם.</p>

<p><b>ב,ד</b>&nbsp;&nbsp;בֵּית דִּין מְחַשְּׁבִין בַּדְּרָכִים שֶׁהָאִצְטַגְנִינִין מְחַשְּׁבִין בָּהֶם, וְיוֹדְעִין הַלְּבָנָה כְּשֶׁתֵּרָאֶה בְּחֹדֶשׁ זֶה, אִם תִּהְיֶה בִּצְפוֹן הַשֶּׁמֶשׁ אוֹ בִּדְרוֹמָהּ, וְאִם תִּהְיֶה רְחָבָה אוֹ קְצָרָה, וּלְהֵיכָן יִהְיוּ רָאשֵׁי קְרָנֶיהָ נוֹטִין.&nbsp; וּכְשֶׁיָּבוֹאוּ הָעֵדִים לְהָעִיד, בּוֹדְקִין אוֹתָם כֵּיצַד רְאִיתֶם אוֹתָהּ--בַּצָּפוֹן אוֹ בַּדָּרוֹם, לְהֵיכָן הָיוּ קְרָנֶיהָ נוֹטוֹת, כַּמָּה הָיְתָה גְּבוֹהָה בִּרְאִיַּת עֵינֵיכֶם, וְכַמָּה הָיְתָה רְחָבָה.&nbsp; אִם נִמְצְאוּ דִּבְרֵיהֶם מְכֻוָּנִין לְמַה שֶׁנּוֹדַע בַּחֶשְׁבּוֹן, מְקַבְּלִין אוֹתָם; וְאִם לֹא נִמְצְאוּ דִּבְרֵיהֶם מְכֻוָּנִין, אֵין מְקַבְּלִין אוֹתָם.</p>

<p><b>ב,ה</b>&nbsp;&nbsp;אָמְרוּ הָעֵדִים רְאִינוּהוּ בְּמַיִם אוֹ בְּעָבִים אוֹ בַּעֲשָׁשִׁית, אוֹ שֶׁרָאוּ מִקְצָתוֹ בָּרָקִיעַ וּמִקְצָתוֹ בְּעָבִים אוֹ בְּמַיִם אוֹ בַּעֲשָׁשִׁית--אֵין זוֹ רְאִיָּה, וְאֵין מְקַדְּשִׁין עַל רְאִיָּה זֹאת.&nbsp; אָמַר אֶחָד רְאִיתִיו גָּבוֹהַּ בְּעֵינַי כְּמוֹ שְׁתֵּי קוֹמוֹת, וְאָמַר הַשֵּׁנִי כְּמוֹ שָׁלוֹשׁ קוֹמוֹת הָיָה גָּבוֹהַּ--מִצְטָרְפִין; אָמַר הָאֶחָד כְּמוֹ שָׁלוֹשׁ קוֹמוֹת, וְהַשֵּׁנִי אוֹמֵר כְּמוֹ חָמֵשׁ קוֹמוֹת--אֵין מִצְטָרְפִין:&nbsp; וּמִצְטָרֵף הָאֶחָד מֵהֶן עִם שֵׁנִי שֶׁיָּעִיד כְּמוֹתוֹ, אוֹ יִהְיֶה בֵּינֵיהֶן קוֹמָה אַחַת.</p>

<p><b>ב,ו</b>&nbsp;&nbsp;אָמְרוּ רְאִינוּהוּ, בְּלֹא כַּוָּנָה, וְכֵיוָן שֶׁהִתְבּוֹנַנּוּ בּוֹ וְנִתְכַּוַּנְנוּ לִרְאוֹתוֹ לְהָעִיד, שׁוּב לֹא רְאִינוּהוּ--אֵין זוֹ עֵדוּת, וְאֵין מְקַדְּשִׁין עָלֶיהָ, שֶׁמֶּא עָבִים נִתְקַשְּׁרוּ וְנִרְאוּ כַּלְּבָנָה, וְכָלוּ וְהָלְכוּ לָהֶם.&nbsp; אָמְרוּ עֵדִים רְאִינוּהוּ בְּיוֹם תִּשְׁעָה וְעֶשְׂרִים שַׁחְרִית בַּמִּזְרָח קֹדֶם שֶׁתַּעֲלֶה הַשֶּׁמֶשׁ, וּרְאִינוּהוּ עַרְבִּית בַּמַּעְרָב בְּלֵיל שְׁלוֹשִׁים--הֲרֵי אֵלּוּ נֶאֱמָנִים, וּמְקַדְּשִׁין עַל רְאִיָּה זוֹ, שֶׁהֲרֵי רָאוּהוּ בִּזְמַנּוֹ; אֲבָל הָרְאִיָּה שֶׁאָמְרוּ שֶׁרָאוּהוּ בַּשַּׁחְרִית, אֵין נִזְקָקִין לָהּ שְׁאֵין אָנוּ אַחְרָאִין לִרְאִיַּת שַׁחְרִית, וּבַיָּדוּעַ שֶׁהֶעָבִים הֶם שֶׁנִּתְקַשְּׁרוּ, וְנִרְאָה לָהֶם כַּלְּבָנָה.&nbsp; וְכֵן אִם רָאוּהוּ בִּזְמַנּוֹ, וּבְלֵיל עִבּוּרוֹ לֹא נִרְאָה--הֲרֵי אֵלּוּ נֶאֱמָנִין, שְׁאֵין אָנוּ אַחְרָאִין אֵלָא לִרְאִיַּת לֵיל שְׁלוֹשִׁים בִּלְבָד.</p>

<p><b>ב,ז</b>&nbsp;&nbsp;כֵּיצַד מְקַבְּלִין עֵדוּת הַחֹדֶשׁ:&nbsp; כָּל מִי שֶׁרָאוּי לְהָעִיד שֶׁרָאָה אֶת הַיָּרֵחַ, בָּא לְבֵית דִּין; וּבֵית דִּין מַכְנִיסִים אוֹתָן כֻּלָּן לְמָקוֹם אֶחָד, וְעוֹשִׂין לָהֶן סְעוֹדוֹת גְּדוֹלוֹת, כְּדֵי שֶׁיִּהְיוּ הָעָם רְגִילִין לָבוֹא.&nbsp; וְזוֹג שֶׁבָּא רִאשׁוֹן, בּוֹדְקִין אוֹתוֹ רִאשׁוֹן בִּבְדִיקוֹת שֶׁאָמַרְנוּ.&nbsp; מַכְנִיסִין אֶת הַגָּדוֹל, וְשׁוֹאֲלִין אוֹתוֹ; נִמְצְאוּ דְּבָרָיו מְכֻוָּנִים לַחֶשְׁבּוֹן, מַכְנִיסִים אֶת חֲבֵרוֹ; נִמְצְאוּ דִּבְרֵיהֶם מְכֻוָּנִין, עֵדוּתָן קַיֶּמֶת, וּשְׁאָר כָּל הַזּוֹגוֹת, שׁוֹאֲלִין אוֹתָם רָאשֵׁי דְּבָרִים--לֹא שֶׁצְּרִיכִים לָהֶם אֵלָא כְּדֵי שֶׁלֹּא יֵצְאוּ בְּפַחֵי נֶפֶשׁ, כְּדֵי שֶׁיִּהיוּ רְגִילִין לָבוֹא.</p>

<p><b>ב,ח</b>&nbsp;&nbsp;וְאַחַר כָּךְ, אַחַר שֶׁתִּתְקַיַּם הָעֵדוּת, רֹאשׁ בֵּית דִּין אוֹמֵר מְקֻדָּשׁ; וְכָל הָעָם עוֹנִים אַחֲרָיו, מְקֻדָּשׁ מְקֻדָּשׁ.&nbsp; וְאֵין מְקַדְּשִׁין אֶת הַחֹדֶשׁ אֵלָא בִּשְׁלוֹשָׁה, וְאֵין מְחַשְּׁבִין אֵלָא בִּשְׁלוֹשָׁה, וְאֵין מְקַדְּשִׁין אֵלָא חֹדֶשׁ שֶׁנִּרְאָה בִּזְמַנּוֹ.&nbsp; וְאֵין מְקַדְּשִׁין אֵלָא בַּיּוֹם; וְאִם קִדְּשׁוּהוּ בַּלַּיְלָה, אֵינוּ מְקֻדָּשׁ.</p>

<p><b>ב,ט</b>&nbsp;&nbsp;אַפִלּוּ רָאוּהוּ בֵּית דִּין וְכָל יִשְׂרָאֵל, וְלֹא אָמְרוּ בֵּית דִּין מְקֻדָּשׁ עַד שֶׁחָשֵׁכָה לֵיל אֶחָד וּשְׁלוֹשִׁים, אוֹ שֶׁנֶּחְקְרוּ הָעֵדִים, וְלֹא הִסְפִּיקוּ בֵּית דִּין לוֹמַר מְקֻדָּשׁ עַד שֶׁחָשֵׁכָה לֵיל אֶחָד וּשְׁלוֹשִׁים--אֵין מְקַדְּשִׁין אוֹתוֹ, וְיִהְיֶה הַחֹדֶשׁ מְעֻבָּר, וְלֹא יִהְיֶה רֹאשׁ חֹדֶשׁ אֵלָא יוֹם אֶחָד וּשְׁלוֹשִׁים, אַף עַל פִּי שֶׁנִּרְאָה בְּלֵיל שְׁלוֹשִׁים:&nbsp; שְׁאֵין הָרְאִיָּה קוֹבַעַת; אֵלָא בֵּית דִּין שֶׁאָמְרוּ מְקֻדָּשׁ, הֶם שֶׁקּוֹבְעִין.</p>

<p><b>ב,י</b>&nbsp;&nbsp;[ט] רָאוּהוּ בֵּית דִּין עַצְמָן, בְּסוֹף יוֹם תִּשְׁעָה וְעֶשְׂרִים--אִם עֲדַיִן לֹא יָצָא כּוֹכָב בְּלֵיל שְׁלוֹשִׁים--בֵּית דִּין אוֹמְרִים מְקֻדָּשׁ מְקֻדָּשׁ, שֶׁעֲדַיִן יוֹם הוּא.&nbsp; וְאִם רָאוּהוּ בְּלֵיל שְׁלוֹשִׁים, אַחַר שֶׁיָּצְאוּ שְׁנֵי כּוֹכָבִים--לְמָחָר מוֹשִׁיבִין שְׁנֵי דַּיָּנִין אֵצֶל אֶחָד מֵהֶם, וְיָעִידוּ הֶם הַשְּׁנַיִם בִּפְנֵי הַשְּׁלוֹשָׁה; וִיקַדְּשׁוּהוּ הַשְּׁלוֹשָׁה.</p>

<p><b>ב,יא</b>&nbsp;&nbsp;[י] בֵּית דִּין שֶׁקִּדְּשׁוּ אֶת הַחֹדֶשׁ--בֵּין שׁוֹגְגִין, בֵּין מֻטְעִין, בֵּין אֲנוּסִין--הֲרֵי זֶה מְקֻדָּשׁ, וְחַיָּבִין הַכֹּל לְתַקַּן הַמּוֹעֲדוֹת עַל יוֹם שֶׁקִּדְּשׁוּ בּוֹ:&nbsp; אַף עַל פִּי שֶׁזֶּה יָדַע שֶׁטָּעוּ, חַיָּב לִסְמֹךְ עֲלֵיהֶם, שְׁאֵין הַדָּבָר מָסוּר אֵלָא לָהֶם, וּמִי שֶׁצִּוָּה לִשְׁמֹר הַמּוֹעֲדוֹת הוּא צִוָּה לִסְמֹךְ עֲלֵיהֶם--שֶׁנֶּאֱמָר "אֲשֶׁר-תִּקְרְאוּ אֹתָם .&nbsp;.&nbsp;." (ויקרא כג,ב; ויקרא כג,ד; ויקרא כג,לז).
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ג</h2>

<p><b>ג,א</b>&nbsp;&nbsp;עֵדִים שֶׁרָאוּ אֶת הַחֹדֶשׁ--אִם הָיָה בֵּינֵיהֶם וּבֵין מְקוֹם שֶׁיֵּשׁ בּוֹ בֵּית דִּין מַהְלַךְ לַיְלָה וְיוֹם אוֹ פָּחוּת, הוֹלְכִין וּמְעִידִין; וְאִם הָיָה בֵּינֵיהֶן יָתֵר עַל כֵּן, לֹא יֵלְכוּ, שְׁאֵין עֵדוּתָן אַחַר יוֹם שְׁלוֹשִׁים מוֹעֶלֶת, שֶׁכְּבָר נִתְעַבַּר הַחֹדֶשׁ.</p>

<p><b>ג,ב</b>&nbsp;&nbsp;עֵדִים שֶׁרָאוּ אֶת הַחֹדֶשׁ--הֲרֵי אֵלּוּ הוֹלְכִין לְבֵית דִּין לְהָעִיד, וְאַפִלּוּ הָיָה שַׁבָּת:&nbsp; שֶׁנֶּאֱמָר "אֲשֶׁר-תִּקְרְאוּ אֹתָם, בְּמוֹעֲדָם" (ויקרא כג,ד); וְכָל מָקוֹם שֶׁנֶּאֱמָר מוֹעֵד, דּוֹחֶה אֶת הַשַּׁבָּת.&nbsp; לְפִיכָּךְ אֵין מְחַלְּלִין אֵלָא עַל רֹאשׁ חֹדֶשׁ נִיסָן וְעַל רֹאשׁ חֹדֶשׁ תִּשְׁרִי בִּלְבָד, מִפְּנֵי תַּקָּנַת הַמּוֹעֲדוֹת; וּבִזְמָן שֶׁבֵּית הַמִּקְדָּשׁ קַיָּם, מְחַלְּלִין עַל כֻּלָּן, מִפְּנֵי קָרְבַּן מוּסָף שֶׁבְּכָל רֹאשׁ חֹדֶשׁ, שְׁהוּא דּוֹחֶה אֶת הַשַּׁבָּת.</p>

<p><b>ג,ג</b>&nbsp;&nbsp;כְּשֵׁם שֶׁמְּחַלְּלִין הָעֵדִים שֶׁרָאוּ אֶת הַחֹדֶשׁ אֶת הַשַּׁבָּת--כָּךְ מְחַלְּלִין עִמָּהֶן הָעֵדִים שֶׁמְּזַכִּין אוֹתָן בְּבֵית דִּין, אִם לֹא הָיוּ בֵּית דִּין מַכִּירִין אֶת הָרוֹאִין; וְאַפִלּוּ הָיָה זֶה שֶׁמּוֹדִיעַ אוֹתָן לְבֵית דִּין עֵד אֶחָד--הֲרֵי זֶה הוֹלֵךְ עִמָּהֶן וּמְחַלֵּל מִסָּפֵק, שֶׁמֶּא יִמָּצֵא אֶחָר וְיִצְטָרַף עִמּוֹ.</p>

<p><b>ג,ד</b>&nbsp;&nbsp;הָיָה הָעֵד שֶׁרָאָה אֶת הַחֹדֶשׁ בְּלֵיל הַשַּׁבָּת חוֹלֶה--מַרְכִּיבִין אוֹתוֹ עַל הַחֲמוֹר, וְאַפִלּוּ בְּמִטָּה.&nbsp; וְאִם יֵשׁ לָהֶן אוֹרֵב בַּדֶּרֶךְ, לוֹקְחִין הָעֵדִים בְּיָדָן כְּלֵי זַיִן; וְאִם הָיְתָה דֶּרֶךְ רְחוֹקָה, לוֹקְחִים בְּיָדָם מְזוֹנוֹת.&nbsp; וְאַפִלּוּ רָאוּהוּ גָּדוֹל וְנִרְאָה לַכֹּל--לֹא יֹאמְרוּ כְּשֵׁם שֶׁרְאִינוּהוּ אֲנַחְנוּ כָּךְ רָאוּהוּ אֲחֵרִים, וְאֵין אָנוּ צְרִיכִין לְחַלַּל אֶת הַשַּׁבָּת; אֵלָא כָּל שֶׁיִּרְאֶה הַחֹדֶשׁ, וְיִהְיֶה רָאוּי לְהָעִיד וְיִהְיֶה בֵּינוֹ וּבֵין הַמָּקוֹם שֶׁקָּבוּעַ בּוֹ בֵּית דִּין לַיְלָה וְיוֹם אוֹ פָּחוּת, מִצְוָה עָלָיו לְחַלַּל אֶת הַשַּׁבָּת, וְלֵילֵךְ וּלְהָעִיד.</p>

<p><b>ג,ה</b>&nbsp;&nbsp;בָּרִאשׁוֹנָה הָיוּ מְקַבְּלִין עֵדוּת הַחֹדֶשׁ, כָּל יוֹם שְׁלוֹשִׁים; פַּעַם אַחַת נִשְׁתְּהוּ הָעֵדִים מִלָּבוֹא עַד בֵּין הָעַרְבַּיִם, וְנִתְקַלְקְלוּ בַּמִּקְדָּשׁ וְלֹא יָדְעוּ מַה יַעֲשׂוּ--אִם יַעֲשׂוּ עוֹלָה שֶׁלְּבֵין הָעַרְבַּיִם, שֶׁמֶּא יָבוֹאוּ הָעֵדִים, וְאֵי אִפְשָׁר שֶׁיַּקְרִיבוּ מוּסַף הַיּוֹם, אַחַר תָּמִיד שֶׁלְּבֵין הָעַרְבַּיִם.&nbsp; עָמְדוּ בֵּית דִּין, וְהִתְקִינוּ שֶׁלֹּא יִהְיוּ מְקַבְּלִים עֵדוּת הַחֹדֶשׁ אֵלָא עַד הַמִּנְחָה, כְּדֵי שֶׁיְּהֶא שָׁהוּת בַּיּוֹם לְהַקְרִיב מוּסָפִין וְתָמִיד שֶׁלְּבֵין הָעַרְבַּיִם, וְנִסְכֵּיהֶם.</p>

<p><b>ג,ו</b>&nbsp;&nbsp;וְאִם הִגִּיעַ מִנְחָה, וְלֹא בָאוּ עֵדִים--עוֹשִׂין תָּמִיד שֶׁלְּבֵין הָעַרְבַּיִם; וְאִם בָּאוּ עֵדִים מִן הַמִּנְחָה וָמַעְלָה--נוֹהֲגִין אוֹתוֹ הַיּוֹם קֹדֶשׁ, וּלְמָחָר קֹדֶשׁ, וּמַקְרִיבִין מוּסָף לְמָחָר, לְפִי שֶׁלֹּא הָיוּ מְקַדְּשִׁין אוֹתוֹ אַחַר מִנְחָה.&nbsp; מִשֶּׁחָרַב בֵּית הַמִּקְדָּשׁ, הִתְקִין רַבַּן יוֹחָנָן בֶּן זַכַּאי וּבֵית דִּינוֹ שֶׁיִּהְיוּ מְקַבְּלִין עֵדוּת הַחֹדֶשׁ כָּל הַיּוֹם כֻּלּוֹ, וְאַפִלּוּ בָּאוּ עֵדִים יוֹם שְׁלוֹשִׁים בְּסוֹף הַיּוֹם סָמוּךְ לִשְׁקִיעַת הַחַמָּה, מְקַבְּלִין עֵדוּתָן וּמְקַדְּשִׁין יוֹם שְׁלוֹשִׁים בִּלְבָד.</p>

<p><b>ג,ז</b>&nbsp;&nbsp;כְּשֶׁמְּעַבְּרִין בֵּית דִּין אֶת הַחֹדֶשׁ, מִפְּנֵי שֶׁלֹּא בָּאוּ עֵדִים כָּל יוֹם שְׁלוֹשִׁים, הָיוּ עוֹלִין לְמָקוֹם מוּכָן, וְעוֹשִׂין בּוֹ סְעוֹדָה בְּיוֹם אֶחָד וּשְׁלוֹשִׁים שְׁהוּא רֹאשׁ חֹדֶשׁ.&nbsp; וְאֵין עוֹלִין לְשָׁם בַּלַּיְלָה אֵלָא בַּנֶּשֶׁף קֹדֶם עֲלוֹת הַשֶּׁמֶשׁ, וְאֵין עוֹלִין לִסְעוֹדָה זוֹ פָּחוּת מֵעֲשָׂרָה; וְאֵין עוֹלִין לָהּ אֵלָא בְּפַת דָּגָן וְקָטְנִית, וְאוֹכְלִין בְּעֵת הַסְּעוֹדָה.&nbsp; וְזוֹ הִיא סְעוֹדַת מִצְוָה שֶׁלְּעִבּוּר הַחֹדֶשׁ הָאֲמוּרָה בְּכָל מָקוֹם.</p>

<p><b>ג,ח</b>&nbsp;&nbsp;בָּרִאשׁוֹנָה כְּשֶׁהָיוּ בֵּית דִּין מְקַדְּשִׁין אֶת הַחֹדֶשׁ, הָיוּ מַשִּׂיאִין מַשּׂוּאוֹת בְּרָאשֵׁי הֶהָרִים כְּדֵי שֶׁיֵּדְעוּ הָרְחוֹקִים; מִשֶּׁקִלְקְלוּ הַכּוּתִים שֶׁהָיוּ מַשִּׂיאִין מַשּׂוּאוֹת כְּדֵי לְהַטְעוֹת הָעָם, הִתְקִינוּ שֶׁיְּהוּ שְׁלוּחִים יוֹצְאִין וּמוֹדִיעִין לָרַבִּים.&nbsp; וּשְׁלוּחִים אֵלּוּ אֵינָן מְחַלְּלִין אֶת יוֹם טוֹב, וְאֵין צָרִיךְ לוֹמַר שַׁבָּת--שְׁאֵין מְחַלְּלִין אֶת הַשַּׁבָּת לְקַיְּמוֹ, אֵלָא לְקַדְּשׁוֹ בִּלְבָד.</p>

<p><b>ג,ט</b>&nbsp;&nbsp;עַל שִׁשָּׁה חֳדָשִׁים הָיוּ שְׁלוּחִים יוֹצְאִין:&nbsp; עַל נִיסָן, מִפְּנֵי הַפֶּסַח.&nbsp; וְעַל אָב, מִפְּנֵי הַתַּעְנִית.&nbsp; וְעַל אֱלוּל, מִפְּנֵי רֹאשׁ הַשָּׁנָה כְּדֵי שֶׁיֵּשְׁבוּ מְצַפִּין בְּיוֹם שְׁלוֹשִׁים לֶאֱלוּל--אִם נוֹדַע לָהֶם שֶׁקִּדְּשׁוּ בֵּית דִּין יוֹם שְׁלוֹשִׁים, נוֹהְגִים אוֹתוֹ הַיּוֹם קֹדֶשׁ בִּלְבָד; וְאִם לֹא נוֹדַע לָהֶם, נוֹהֲגִים יוֹם שְׁלוֹשִׁים קֹדֶשׁ וְיוֹם אֶחָד וּשְׁלוֹשִׁים קֹדֶשׁ, עַד שֶׁיָּבוֹאוּ לָהֶם שְׁלוּחֵי תִּשְׁרִי.&nbsp; וְעַל תִּשְׁרִי, מִפְּנֵי תַּקָּנַת הַמּוֹעֲדוֹת.&nbsp; וְעַל כִּסְלֵו, מִפְּנֵי חֲנֻכָּה.&nbsp; וְעַל אֲדָר, מִפְּנֵי הַפּוּרִים.&nbsp; וּבִזְמָן שֶׁבֵּית הַמִּקְדָּשׁ קַיָּם--יוֹצְאִין עַל אֲיָר, מִפְּנֵי פֶּסַח קָטָן.</p>

<p><b>ג,י</b>&nbsp;&nbsp;שְׁלוּחֵי נִיסָן וּשְׁלוּחֵי תִּשְׁרִי--אֵין יוֹצְאִין אֵלָא בְּיוֹם רֹאשׁ חֹדֶשׁ, אַחַר שֶׁתַּעֲלֶה הַשֶּׁמֶשׁ, עַד שֶׁיִּשְׁמְעוּ מִפִּי בֵּית דִּין, מְקֻדָּשׁ; וְאִם קִדְּשׁוּ בֵּית דִּין בְּסוֹף יוֹם תִּשְׁעָה וְעֶשְׂרִים, כְּמוֹ שֶׁאָמַרְנוּ, וְשָׁמְעוּ מִפִּי בֵּית דִּין, מְקֻדָּשׁ--יוֹצְאִין מִבָּעֶרֶב.&nbsp; וּשְׁלוּחֵי שְׁאָר הַשִּׁשָּׁה חֳדָשִׁים--יֵשׁ לָהֶם לָצֵאת מִבָּעֶרֶב אַחַר שֶׁנִּרְאָה הַיָּרֵחַ, אַף עַל פִּי שֶׁעֲדַיִן לֹא קִדְּשׁוּ בֵּית דִּין אֶת הַחֹדֶשׁ:&nbsp; הוֹאִיל וְנִרְאָה הַחֹדֶשׁ, יֵצְאוּ, שֶׁהֲרֵי לְמָחָר, בַּוַּדַּאי מְקַדְּשִׁין אוֹתוֹ בֵּית דִּין.</p>

<p><b>ג,יא</b>&nbsp;&nbsp;כָּל מָקוֹם שֶׁהָיוּ הַשְּׁלוּחִין מַגִּיעִין, הָיוּ עוֹשִׂין אֶת הַמּוֹעֲדוֹת יוֹם טוֹב אֶחָד, כַּכָּתוּב בַּתּוֹרָה; וּמְקוֹמוֹת הָרְחוֹקִים שְׁאֵין הַשְּׁלוּחִים מַגִּיעִין אֲלֵיהֶם, הָיוּ עוֹשִׂין שְׁנֵי יָמִים מִפְּנֵי הַסָּפֵק, לְפִי שְׁאֵינָם יוֹדְעִים יוֹם שֶׁקָּבְעוּ בּוֹ בֵּית דִּין רֹאשׁ חֹדֶשׁ, אֵי זֶה יוֹם הוּא.</p>

<p><b>ג,יב</b>&nbsp;&nbsp;יֵשׁ מְקוֹמוֹת שֶׁהָיוּ מַגִּיעִין אֲלֵיהֶן שְׁלוּחֵי נִיסָן, וְלֹא הָיוּ מַגִּיעִין אֲלֵיהֶן שְׁלוּחֵי תִּשְׁרִי; וּמִן הַדִּין הָיָה שֶׁיַּעֲשׂוּ פֶּסַח יוֹם טוֹב אֶחָד, שֶׁהֲרֵי הִגִּיעוּ לָהֶן שְׁלוּחִין וְיָדְעוּ בְּאֵיזֶה יוֹם נִקְבַּע רֹאשׁ חֹדֶשׁ, וְיַעֲשׂוּ יוֹם טוֹב שֶׁלְּחַג הַסֻּכּוֹת שְׁנֵי יָמִים, שֶׁהֲרֵי לֹא הִגִּיעוּ אֲלֵיהֶן הַשְּׁלוּחִין.&nbsp; וּכְדֵי שֶׁלֹּא לַחְלֹק בַּמּוֹעֲדוֹת, הִתְקִינוּ חֲכָמִים שֶׁכָּל מָקוֹם שְׁאֵין שְׁלוּחֵי תִּשְׁרִי מַגִּיעִין לוֹ, עוֹשִׂין שְׁנֵי יָמִים, אַפִלּוּ יוֹם טוֹב שֶׁלָּעֲצֶרֶת.</p>

<p><b>ג,יג</b>&nbsp;&nbsp;וְכַמָּה בֵּין שְׁלוּחֵי נִיסָן לִשְׁלוּחֵי תִּשְׁרִי, שְׁנֵי יָמִים--שֶׁשְּׁלוּחֵי תִּשְׁרִי אֵינָן מְהַלְּכִין בְּאֶחָד בְּתִשְׁרִי, מִפְּנֵי שְׁהוּא יוֹם טוֹב, וְלֹא בָּעֲשִׂירִי בּוֹ, מִפְּנֵי שְׁהוּא יוֹם הַכִּפּוּרִים.</p>

<p><b>ג,יד</b>&nbsp;&nbsp;אֵין הַשְּׁלוּחִין צְרִיכִין לִהְיוֹתָן שְׁנַיִם, אֵלָא אַפִלּוּ אֶחָד נֶאֱמָן; וְלֹא שָׁלִיחַ בִּלְבָד, אֵלָא אַפִלּוּ תַּגָּר מִשְּׁאָר הָעָם שֶׁבָּא לְדַרְכּוֹ וְאָמַר אֲנִי שָׁמַעְתִּי מִפִּי בֵּית דִּין שֶׁקִּדְּשׁוּ אֶת הַחֹדֶשׁ בְּיוֹם פְּלוֹנִי--נֶאֱמָן, וּמְתַקְּנִין אֶת הַמּוֹעֲדוֹת עַל פִּיו:&nbsp; שֶׁדָּבָר זֶה דָּבָר הֶעָשׂוּי לְהִגָּלוֹת הוּא, וְעֵד אֶחָד כָּשֵׁר נֶאֱמָן עָלָיו.</p>

<p><b>ג,טו</b>&nbsp;&nbsp;בֵּית דִּין שֶׁיָּשְׁבוּ כָּל יוֹם שְׁלוֹשִׁים וְלֹא בָאוּ עֵדִים, וְהִשְׁכִּימוּ בַּנֶּשֶׁף וְעִבְּרוּ אֶת הַחֹדֶשׁ כְּמוֹ שֶׁבֵּאַרְנוּ בְּפֵרֶק זֶה, וְאַחַר אַרְבָּעָה אוֹ חֲמִשָּׁה יָמִים בָּאוּ עֵדִים רְחוֹקִים וְהֵעִידוּ שֶׁרָאוּ אֶת הַחֹדֶשׁ בִּזְמַנּוֹ שְׁהוּא לֵיל שְׁלוֹשִׁים, וְאַפִלּוּ בָּאוּ בְּסוֹף הַחֹדֶשׁ--מְאַיְּמִין עֲלֵיהֶן אִיּוּם גָּדוֹל וּמַטְרִיפִים אוֹתָם בִּשְׁאֵלוֹת, וּמַטְרִיחִין עֲלֵיהֶן בִּבְדִיקוֹת וּמְדַקְדְּקִין בְּעֵדוּתָן, וּמִשְׁתַּדְּלִין בֵּית דִּין שֶׁלֹּא יְקַדְּשׁוּ חֹדֶשׁ זֶה, הוֹאִיל וְיָצָא שְׁמוֹ מְעֻבָּר.</p>

<p><b>ג,טז</b>&nbsp;&nbsp;וְאִם עָמְדוּ הָעֵדִים בְּעֵדוּתָן וְנִמְצֵאת מְכֻוֶּנֶת, וַהֲרֵי הָעֵדִים אֲנָשִׁים יְדוּעִים וּנְבוֹנִים, וְנֶחְקְרָה הָעֵדוּת כָּרָאוּי--מְקַדְּשִׁין אוֹתוֹ, וְחוֹזְרִין וּמוֹנִין לְאוֹתוֹ הַחֹדֶשׁ מִיּוֹם שְׁלוֹשִׁים, הוֹאִיל וְנִרְאָה הַיָּרֵחַ בְּלֵילוֹ.</p>

<p><b>ג,יז</b>&nbsp;&nbsp;וְאִם הֻצְרְכוּ בִּית דִּין לְהַנִּיחַ חֹדֶשׁ זֶה מְעֻבָּר, כְּשֶׁהָיָה קֹדֶם שֶׁיָּבוֹאוּ אֵלּוּ הָעֵדִים--מַנִּיחִין; וְזֶה הוּא שֶׁאָמְרוּ, מְעַבְּרִין אֶת הַחֹדֶשׁ לְצֹרֶךְ.&nbsp; וְיֵשׁ מִן הַחֲכָמִים הַגְּדוֹלִים מִי שֶׁחוֹלֵק בְּדָבָר זֶה וְאוֹמֵר, לְעוֹלָם אֵין מְעַבְּרִין אֶת הַחֹדֶשׁ לְצֹרֶךְ--הוֹאִיל וּבָאוּ עֵדִים, מְקַדְּשִׁין וְאֵין מְאַיְּמִין עֲלֵיהֶן.</p>

<p><b>ג,יח</b>&nbsp;&nbsp;יֵרָאֶה לִי, שְׁאֵין מַחְלֹקֶת הַחֲכָמִים בְּדָבָר זֶה אֵלָא בִּשְׁאָר הֶחֳדָשִׁים, חוּץ מִנִּיסָן וְתִשְׁרִי, אוֹ בְּעֵדֵי נִיסָן וְתִשְׁרִי שֶׁבָּאוּ אַחַר שֶׁעָבְרוּ הָרְגָלִים, שֶׁכְּבָר נַעֲשָׂה מַה שֶׁנַּעֲשָׂה, וְעָבַר זְמָן הַקָּרְבָּנוֹת וּזְמָן הַמּוֹעֲדוֹת; אֲבָל אִם בָּאוּ הָעֵדִים בְּנִיסָן וְתִשְׁרִי קֹדֶם חֲצִי הַחֹדֶשׁ, מְקַבְּלִין עֵדוּתָן, וְאֵין מְאַיְּמִין עֲלֵיהֶן כְּלָל, שְׁאֵין מְאַיְּמִין עַל עֵדִים שֶׁהֵעִידוּ עַל הַחֹדֶשׁ שֶׁרָאוּהוּ בִּזְמַנּוֹ כְּדֵי לְעַבְּרוֹ.</p>

<p><b>ג,יט</b>&nbsp;&nbsp;אֲבָל מְאַיְּמִין עַל עֵדִים שֶׁנִּתְקַלְקְלָה עֵדוּתָן, וַהֲרֵי הַדָּבָר נוֹטֶה שֶׁלֹּא תִתְקַיַּם הָעֵדוּת וְיִתְעַבַּר הַחֹדֶשׁ--מְאַיְּמִין עֲלֵיהֶן כְּדֵי שֶׁתִּתְקַיַּם הָעֵדוּת, וְיִתְקַדַּשׁ בִּזְמַנּוֹ; וְכֵן אִם בָּאוּ עֵדִים לְהָזִים אֶת הָעֵדִים שֶׁרָאוּהוּ בִּזְמַנּוֹ, קֹדֶם שֶׁיְּקַדְּשׁוּהוּ בֵּית דִּין--הֲרֵי אֵלּוּ מְאַיְּמִין עַל הַמְּזִימִין עַד שֶׁלֹּא תִתְקַיַּם הַהֲזָמָה, וְיִתְקַדַּשׁ הַחֹדֶשׁ בִּזְמַנּוֹ.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ד</h2>

<p><b>ד,א</b>&nbsp;&nbsp;שָׁנָה מְעֻבֶּרֶת, הִיא שָׁנָה שֶׁמּוֹסִיפִין בָּהּ חֹדֶשׁ; וְאֵין מוֹסִיפִין לְעוֹלָם אֵלָא אֲדָר, וְעוֹשִׂין אוֹתָהּ שָׁנָה שְׁנֵי אֲדָרִין--אֲדָר רִאשׁוֹן וַאֲדָר שֵׁנִי.&nbsp; וּמִפְּנֵי מַה מוֹסִיפִין חֹדֶשׁ זֶה--מִפְּנֵי זְמָן הָאָבִיב, כְּדֵי שֶׁיְּהֶא הַפֶּסַח בְּאוֹתוֹ זְמָן, שֶׁנֶּאֱמָר "שָׁמוֹר, אֶת-חֹדֶשׁ הָאָבִיב" (דברים טז,א), שֶׁיִּהְיֶה חֹדֶשׁ זֶה בִּזְמָן הָאָבִיב.&nbsp; וְלוּלֵא תּוֹסֶפֶת הַחֹדֶשׁ הַזֶּה, הָיָה הַפֶּסַח בָּא פְּעָמִים בִּימוֹת הַחַמָּה, וּפְעָמִים בִּימוֹת הַגְּשָׁמִים.</p>

<p><b>ד,ב</b>&nbsp;&nbsp;עַל שְׁלוֹשָׁה סִימָנִין מְעַבְּרִין אֶת הַשָּׁנָה--עַל הַתְּקוּפָה, וְעַל הָאָבִיב, וְעַל פֵּרוֹת הָאִילָן.&nbsp; כֵּיצַד--בֵּית דִּין מְחַשְּׁבִין, וְיוֹדְעִין:&nbsp; אִם תִּהְיֶה תְּקוּפַת נִיסָן בְּשִׁשָּׁה עָשָׂר בְּנִיסָן, אוֹ אַחַר זְמָן זֶה--מְעַבְּרִין אוֹתָהּ הַשָּׁנָה, וְיַעֲשׂוּ אוֹתוֹ נִיסָן אֲדָר שֵׁנִי, כְּדֵי שֶׁיִּהְיֶה הַפֶּסַח בִּזְמָן הָאָבִיב; וְעַל סִימָן זֶה סוֹמְכִין וּמְעַבְּרִין, וְאֵין חוֹשְׁשִׁין לְסִימָן אַחֵר.</p>

<p><b>ד,ג</b>&nbsp;&nbsp;וְכֵן אִם רָאוּ בֵּית דִּין שֶׁעֲדַיִן לֹא הִגִּיעַ הָאָבִיב, אֵלָא עֲדַיִן אָפֵל הוּא, וְלֹא צָמְחוּ פֵּרוֹת הָאִילָן, שֶׁדַּרְכָּן לִצְמֹחַ בִּזְמָן הַפֶּסַח--סוֹמְכִין עַל שְׁנֵי סִימָנִין אֵלּוּ, וּמְעַבְּרִין אֶת הַשָּׁנָה; וְאַף עַל פִּי שֶׁהַתְּקוּפָה קֹדֶם לְשִׁשָּׁה עָשָׂר בְּנִיסָן, הֲרֵי הֶן מְעַבְּרִין, כְּדֵי שֶׁיִּהְיֶה הָאָבִיב מָצוּי לְהַקְרִיב מִמֶּנּוּ עֹמֶר הַתְּנוּפָה בְּשִׁשָּׁה עָשָׂר בְּנִיסָן, וּכְדֵי שֶׁיִּהְיוּ הַפֵּרוֹת צוֹמְחִין כְּדֶרֶךְ כָּל זְמָן הָאָבִיב.</p>

<p><b>ד,ד</b>&nbsp;&nbsp;וְעַל שָׁלוֹשׁ אֲרָצוֹת הָיוּ סוֹמְכִין בָּאָבִיב--עַל אֶרֶץ יְהוּדָה, וְעַל עֵבֶר הַיַּרְדֵּן, וְעַל הַגָּלִיל.&nbsp; וְאִם הִגִּיעַ הָאָבִיב בִּשְׁתֵּי אֲרָצוֹת מֵאֵלּוּ, וּבְאַחַת לֹא הִגִּיעַ--אֵין מְעַבְּרִין; וְאִם הִגִּיעַ בְּאַחַת מֵהֶן, וְלֹא הִגִּיעַ בִּשְׁתַּיִם--מְעַבְּרִין, אִם עֲדַיִן לֹא צָמְחוּ פֵּרוֹת הָאִילָן.&nbsp; וְאֵלּוּ הֶן הַדְּבָרִים שְׁהֶן הָעִיקָר שֶׁמְּעַבְּרִין בִּשְׁבִילָן, כְּדֵי לִהְיוֹת הַשָּׁנִים שְׁנֵי חַמָּה.</p>

<p><b>ד,ה</b>&nbsp;&nbsp;וְיֵשׁ שָׁם דְּבָרִים אֲחֵרִים שֶׁהָיוּ בֵּית דִּין מְעַבְּרִין בִּשְׁבִילָן, מִפְּנֵי הַצֹרֶךְ; וְאֵלּוּ הֶן:&nbsp; מִפְּנֵי הַדְּרָכִים שְׁאֵינָן מְתֻקָּנִין, וְאֵין הָעָם יְכוּלִין לַעֲלוֹת--מְעַבְּרִין אֶת הַשָּׁנָה, עַד שֶׁיִּפְסְקוּ הַגְּשָׁמִים וִיתַקְּנוּ הַדְּרָכִים.&nbsp; וּמִפְּנֵי הַגְּשָׁרִים שֶׁנֶּהְרְסוּ, וְנִמְצְאוּ הַנְּהָרוֹת מַפְסִיקִין וּמוֹנְעִין אֶת הָעָם, אוֹ מְסַכְּנִין בְּעַצְמָן וּמֵתִים--מְעַבְּרִין אֶת הַשָּׁנָה, עַד שֶׁיְּתַקְּנוּ הַגְּשָׁרִים.&nbsp; וּמִפְּנֵי תַּנּוּרֵי פְּסָחִים שֶׁאָבְדוּ בַּגְּשָׁמִים, וְאֵין לָהֶם מָקוֹם לִצְלוֹת אֶת פִּסְחֵיהֶם--מְעַבְּרִין אֶת הַשָּׁנָה, עַד שֶׁיִּבְנוּ הַתַּנוּרִים וְיִיבְשׁוּ.&nbsp; וּמִפְּנֵי גָּלִיּוֹת יִשְׂרָאֵל שֶׁנֶּעְקְרוּ מִמְּקוֹמָן, וַעֲדַיִן לֹא הִגִּיעוּ לִירוּשָׁלַיִם--מְעַבְּרִין אֶת הַשָּׁנָה, כְּדֵי שֶׁיִּהְיֶה לָהֶם פְּנָאי לְהַגִּיעַ.</p>

<p><b>ד,ו</b>&nbsp;&nbsp;אֲבָל אֵין מְעַבְּרִין אֶת הַשָּׁנָה לֹא מִפְּנֵי הַשֶּׁלֶג, וְלֹא מִפְּנֵי הַצִּנָּה, וְלֹא מִפְּנֵי גָּלִיּוֹת יִשְׂרָאֵל שֶׁעֲדַיִן לֹא נֶעְקְרוּ מִמְּקוֹמָם.&nbsp; וְלֹא מִפְּנֵי הַטֻּמְאָה, כְּגוֹן שֶׁהָיוּ רֹב הַקָּהָל אוֹ רֹב הַכּוֹהֲנִים טְמֵאִים--אֵין מְעַבְּרִין אֶת הַשָּׁנָה, כְּדֵי שֶׁיִּהְיֶה לָהֶם פְּנָאי לִטַּהַר וְיַעֲשׂוּ בְּטַהְרָה, אֵלָא יֵעָשֶׂה בְּטֻמְאָה; וְאִם עִבְּרוּ אֶת הַשָּׁנָה מִפְּנֵי הַטֻּמְאָה, הֲרֵי זוֹ מְעֻבֶּרֶת.</p>

<p><b>ד,ז</b>&nbsp;&nbsp;יֵשׁ שְׁנֵי דְּבָרִים שְׁאֵין מְעַבְּרִין אֶת הַשָּׁנָה בִּשְׁבִילָן כְּלָל, אֲבָל עוֹשִׂין אוֹתָן סַעַד לְשָׁנָה שֶׁצְּרִיכָה עִבּוּר מִפְּנֵי הַתְּקוּפָה אוֹ מִפְּנֵי הָאָבִיב וּפֵרוֹת הָאִילָן; וְאֵלּוּ הֶן--מִפְּנֵי הַגְּדָיִים וְהַטְּלָאִים, שֶׁעֲדַיִן לֹא נֻלְּדוּ אוֹ שֶׁהָיוּ מְעַט, וּמִפְּנֵי הְגּוֹזָלוֹת, שֶׁלֹּא פָרְחוּ.&nbsp; אֵין מְעַבְּרִין בִּשְׁבִיל אֵלּוּ כְּדֵי שֶׁיִּהְיוּ הַגְּדָיִים וְהַטְּלָאִים מְצוּיִין לַפְּסָחִים, וְהַגּוֹזָלוֹת מְצוּיִין לִרְאִיָּה אוֹ לְמִי שֶׁנִּתְחַיַּב בְּקָרְבַּן הָעוֹף; אֲבָל עוֹשִׂין אוֹתָן סַעַד לַשָּׁנָה.</p>

<p><b>ד,ח</b>&nbsp;&nbsp;כֵּיצַד עוֹשִׂין אוֹתָן סַעַד לַשָּׁנָה:&nbsp; אוֹמְרִין שָׁנָה זוֹ צְרִיכָה עִבּוּר מִפְּנֵי הַתְּקוּפָה שֶׁמָּשְׁכָה, אוֹ מִפְּנֵי הָאָבִיב וּפֵרוֹת הָאִילָן שֶׁלֹּא הִגִּיעוּ; וְעוֹד, שֶׁהַגְּדָיִים קְטַנִּים וְהַגּוֹזָלוֹת רַכִּים.</p>

<p><b>ד,ט</b>&nbsp;&nbsp;אֵין מְעַבְּרִין אֶת הַשָּׁנָה, אֵלָא בַּמְּזֻמָּנִין לָהּ.&nbsp; כֵּיצַד:&nbsp; יֹאמַר רֹאשׁ בֵּית דִּין הַגָּדוֹל לִפְלוֹנִי וּפְלוֹנִי מִן הַסַּנְהֶדְּרִין, הֱיוּ מְזֻמָּנִין לְמָקוֹם פְּלוֹנִי שֶׁנַּחְשֹׁב וְנִרְאֶה וְנֵדַע אִם שָׁנָה זוֹ צְרִיכָה עִבּוּר, אוֹ אֵינָהּ צְרִיכָה; וְאוֹתָן שֶׁזֻּמְּנוּ בִּלְבָד, הֶן שֶׁמְּעַבְּרִין אוֹתָהּ.&nbsp; וּבְכַמָּה מְעַבְּרִין אוֹתָהּ:&nbsp; מַתְחִילִין בִּשְׁלוֹשָׁה דַּיָּנִין מִכְּלָל סַנְהֶדְּרֵי גְּדוֹלָה, מִמִּי שֶׁסָּמְכוּ אוֹתָן.&nbsp; אָמְרוּ שְׁנַיִם לֹא נֵשֵׁב וְלֹא נִרְאֶה אִם צְרִיכָה עִבּוּר אִם לָאו, וְאֶחָד אוֹמֵר נֵשֵׁב וְנִבְדֹּק--בָּטֵל יָחִיד בְּמֵעוּטוֹ; אָמְרוּ שְׁנַיִם נֵשֵׁב וְנִרְאֶה, וְאֶחָד אוֹמֵר לֹא נֵשֵׁב--מוֹסִיפִין שְׁנַיִם מִן הַמְּזֻמָּנִים, וְנוֹשְׂאִים וְנוֹתְנִין בַּדָּבָר.</p>

<p><b>ד,י</b>&nbsp;&nbsp;שְׁנַיִם אוֹמְרִים צְרִיכָה עִבּוּר, וּשְׁלוֹשָׁה אוֹמְרִין אֵינָהּ צְרִיכָה--בָּטְלוּ שְׁנַיִם בְּמֵעוּטָן; שְׁלוֹשָׁה אוֹמְרִין צְרִיכָה, וּשְׁנַיִם אוֹמְרִין אֵינָהּ צְרִיכָה--מוֹסִיפִין שְׁנַיִם מִן הַמְּזֻמָּנִין לָהּ, וְנוֹשְׂאִין וְנוֹתְנִין וְגוֹמְרִין בְּשִׁבְעָה.&nbsp; אִם גָּמְרוּ כֻּלָּם לְעַבַּר אוֹ שֶׁלֹּא לְעַבַּר, עוֹשִׂין כְּמַה שֶׁגָּמְרוּ; וְאִם נֶחְלְקוּ--הוֹלְכִים אַחַר הָרֹב, בֵּין לְעַבַּר בֵּין שֶׁלֹּא לְעַבַּר.&nbsp; וְצָרִיךְ שֶׁיְּהֶא רֹאשׁ בֵּית דִּין הַגָּדוֹל שְׁהוּא רֹאשׁ יְשִׁיבָה שֶׁלְּשִׁבְעִים וְאֶחָד, מִכְּלָל הַשִּׁבְעָה; וְאִם גָּמְרוּ בִּשְׁלוֹשָׁה לְעַבַּר, הֲרֵי זוֹ מְעֻבֶּרֶת--וְהוּא שֶׁיְּהֶא הַנָּשִׂיא עִמָּהֶן, אוֹ שֶׁיִּרְצֶה.&nbsp; וּבְעִבּוּר הַשָּׁנָה, מַתְחִילִין מִן הַצַּד; וּלְקִדּוּשׁ הַחֹדֶשׁ, מַתְחִילִין מִן הַגָּדוֹל.</p>

<p><b>ד,יא</b>&nbsp;&nbsp;אֵין מוֹשִׁיבִין לְעִבּוּר הַשָּׁנָה לֹא מֶלֶךְ, וְלֹא כּוֹהֵן גָּדוֹל:&nbsp; מֶלֶךְ--מִפְּנֵי חֵילוֹתָיו וּמִלְחָמוֹתָיו, שֶׁמֶּא דַּעְתּוֹ נוֹטָה בִּשְׁבִילָן לְעַבַּר אוֹ שֶׁלֹּא לְעַבַּר; וְכוֹהֵן גָּדוֹל--מִפְּנֵי הַצִּנָּה, שֶׁמֶּא לֹא תִהְיֶה דַּעְתּוֹ נוֹטָה לְעַבַּר, כְּדֵי שֶׁלֹּא יָבוֹא תִּשְׁרִי בִּימֵי הַקֹּר, וְהוּא טוֹבֵל בְּיוֹם הַכִּפּוּרִים חָמֵשׁ טְבִילוֹת.</p>

<p><b>ד,יב</b>&nbsp;&nbsp;הָיָה רֹאשׁ בֵּית דִּין הַגָּדוֹל, וְהוּא הַנִּקְרָא נָשִׂיא, בְּדֶרֶךְ רְחוֹקָה--אֵין מְעַבְּרִין אוֹתָהּ אֵלָא עַל תְּנָאי, אִם יִרְצֶה הַנָּשִׂיא:&nbsp; בָּא וְרָצָה, הֲרֵי זוֹ מְעֻבֶּרֶת; לֹא רָצָה, אֵינָהּ מְעֻבֶּרֶת.&nbsp; וְאֵין מְעַבְּרִין אֶת הַשָּׁנָה אֵלָא בְּאֶרֶץ יְהוּדָה, שֶׁהַשְּׁכִינָה בְּתוֹכָהּ, שֶׁנֶּאֱמָר "לְשִׁכְנוֹ תִדְרְשׁוּ" (דברים יב,ה); וְאִם עִבְּרוּהָ בַּגָּלִיל, מְעֻבֶּרֶת.&nbsp; וְאֵין מְעַבְּרִין אֵלָא בַּיּוֹם; וְאִם עִבְּרוּהָ בַּלַּיְלָה, אֵינָהּ מְעֻבֶּרֶת.</p>

<p><b>ד,יג</b>&nbsp;&nbsp;יֵשׁ לְבֵית דִּין לְחַשַּׁב וְלֵידַע אֵי זוֹ שָׁנָה תִּהְיֶה מְעֻבֶּרֶת בְּכָל עֵת שֶׁיִּרְצוּ, אַפִלּוּ כַּמָּה שָׁנִים; אֲבָל אֵין אוֹמְרִין שָׁנָה פְּלוֹנִית מְעֻבֶּרֶת.&nbsp; אֵלָא אַחַר רֹאשׁ הַשָּׁנָה, הוּא שֶׁאוֹמְרִין שָׁנָה זוֹ מְעֻבֶּרֶת; וְדָבָר זֶה, מִפְּנֵי הַדֹּחַק.&nbsp; אֲבָל שֶׁלֹּא בְּשָׁעַת הַדֹּחַק, אֵין מוֹדִיעִין שְׁהִיא מְעֻבֶּרֶת; אֵלָא בַּאֲדָר--הוּא שֶׁאוֹמְרִין שָׁנָה זוֹ מְעֻבֶּרֶת, וְחֹדֶשׁ הַבָּא אֵינוּ נִיסָן אֵלָא אֲדָר שֵׁנִי.&nbsp; אָמְרוּ לִפְנֵי רֹאשׁ הַשָּׁנָה, שָׁנָה זוֹ שֶׁתִּכָּנֵס מְעֻבֶּרֶת--אֵינָהּ מְעֻבֶּרֶת בַּאֲמִירָה זוֹ.</p>

<p><b>ד,יד</b>&nbsp;&nbsp;הִגִּיעַ יוֹם שְׁלוֹשִׁים בַּאֲדָר, וְלֹא עִבְּרוּ עֲדַיִן הַשָּׁנָה--אֵין מְעַבְּרִין אוֹתָהּ כְּלָל:&nbsp; שֶׁאוֹתוֹ הַיּוֹם, רָאוּי לִהְיוֹת רֹאשׁ חֹדֶשׁ נִיסָן; וּמִשֶּׁיִּכָּנֵס נִיסָן וְלֹא עִבְּרוּ, אֵינָן יְכוּלִים לְעַבַּר.&nbsp; וְאִם עִבְּרוּהָ בְּיוֹם שְׁלוֹשִׁים שֶׁלַּאֲדָר, הֲרֵי זוֹ מְעֻבֶּרֶת.&nbsp; בָּאוּ עֵדִים אַחַר שֶׁעִבְּרוּהָ, וְהֵעִידוּ עַל הַיָּרֵחַ--הֲרֵי אֵלּוּ מְקַדְּשִׁין אֶת הַחֹדֶשׁ בְּיוֹם שְׁלוֹשִׁים, וְיִהְיֶה רֹאשׁ חֹדֶשׁ אֲדָר שֵׁנִי; וְאִלּוּ קִדְּשׁוּהוּ קֹדֶם שֶׁיְּעַבְּרוּ אֶת הַשָּׁנָה--שׁוּב לֹא הָיוּ מְעַבְּרִין, שְׁאֵין מְעַבְּרִין בְּנִיסָן.</p>

<p><b>ד,טו</b>&nbsp;&nbsp;אֵין מְעַבְּרִין אֶת הַשָּׁנָה בִּשְׁנַת רֵעָבוֹן, שֶׁהַכֹּל רָצִים לְבֵית הַגְּרָנוֹת לֶאֱכֹל וְלִחְיוֹת, וְאֵי אִפְשָׁר לְהוֹסִיף לָהֶן זְמָן לְאִסּוּר הֶחָדָשׁ.&nbsp; וְאֵין מְעַבְּרִין בַּשְּׁבִיעִית, שֶׁיַּד הַכֹּל שׁוֹלֶטֶת עַל הַסְּפִיחִין, וְלֹא יִמְצְאוּ לְקָרְבַּן הָעֹמֶר וּשְׁתֵּי הַלֶּחֶם; וּרְגִילִין הָיוּ לְעַבַּר בְּעֶרֶב שְׁבִיעִית.</p>

<p><b>ד,טז</b>&nbsp;&nbsp;יֵרָאֶה לִי שֶׁזֶּה שֶׁאָמְרוּ חֲכָמִים אֵין מְעַבְּרִין בִּשְׁנַת רֵעָבוֹן וּבַשְּׁבִיעִית, שֶׁלֹּא יְעַבְּרוּ בָּהֶם מִפְּנֵי הַצֹּרֶךְ; אֲבָל אִם הָיְתָה הַשָּׁנָה רְאוּיָה לְהִתְעַבַּר מִפְּנֵי הַתְּקוּפָה, אוֹ מִפְּנֵי הָאָבִיב וּפֵרוֹת הָאִילָן--מְעַבְּרִין לְעוֹלָם בְּכָל זְמָן.</p>

<p><b>ד,יז</b>&nbsp;&nbsp;כְּשֶׁמְּעַבְּרִין בֵּית דִּין אֶת הַשָּׁנָה, כּוֹתְבִין אִגָּרוֹת לְכָל הַמְּקוֹמוֹת הָרְחוֹקִים, וּמוֹדִיעִים אוֹתָן שֶׁעִבְּרוּהָ, וּמִפְּנֵי מַה עִבְּרוּהָ; וְעַל לְשׁוֹן הַנָּשִׂיא נִכְתָּבוֹת, וְאוֹמֵר לָהֶן שֶׁהִסְכַּמְתִּי אֲנִי וַחֲבֵרַי וְהוֹסַפְנוּ עַל שָׁנָה זוֹ כָּךְ וְכָּךְ.&nbsp; רָצוּ תִּשְׁעָה וְעֶשְׂרִים יוֹם, רָצוּ שְׁלוֹשִׁים יוֹם, שֶׁחֹדֶשׁ הָעִבּוּר הָרְשׁוּת לְבֵית דִּין לְהוֹסִיפוֹ מָלֵא אוֹ חָסֵר, לָאֲנָשִׁים הָרְחוֹקִים שֶׁמּוֹדִיעִין אוֹתָם; אֲבָל הֶם לְפִי הָרְאִיָּה הֶם עוֹשִׂים, אִם מָלֵא אִם חָסֵר.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ה</h2>

<p><b>ה,א</b>&nbsp;&nbsp;כָּל שֶׁאָמַרְנוּ מִקְּבִיעַת רֹאשׁ הַחֹדֶשׁ עַל הָרְאִיָּה, וְעִבּוּר הַשָּׁנָה מִפְּנֵי הַזְּמָן אוֹ מִפְּנֵי הַצֹּרֶךְ, אֵין עוֹשִׂין אוֹתוֹ אֵלָא סַנְהֶדְּרִין שֶׁבְּאֶרֶץ יִשְׂרָאֵל, אוֹ בֵּית דִּין הַסְּמוּכִים שֶׁבְּאֶרֶץ יִשְׂרָאֵל שֶׁנָּתְנוּ לָהֶן הַסַּנְהֶדְּרִין רְשׁוּת:&nbsp; שֶׁכַּךְ נֶאֱמָר לְמֹשֶׁה וְאַהֲרוֹן "הַחֹדֶשׁ הַזֶּה לָכֶם, רֹאשׁ חֳדָשִׁים" (שמות יב,ב); וּמִפִּי הַשְּׁמוּעָה לָמְדוּ אִישׁ מֵאִישׁ מִמֹּשֶׁה רַבֵּנוּ, שֶׁכַּךְ הוּא פֵּרוּשׁ הַדָּבָר--עֵדוּת זוֹ תִּהְיֶה מְסוּרָה "לָכֶם", וּלְכָל הָעוֹמֵד אַחֲרֵיהֶם בִּמְקוֹמָם.&nbsp; אֲבָל בִּזְמָן שְׁאֵין שָׁם סַנְהֶדְּרִין בְּאֶרֶץ יִשְׂרָאֵל, אֵין קוֹבְעִין חֳדָשִׁים וְאֵין מְעַבְּרִין שָׁנִים, אֵלָא בְּחֶשְׁבּוֹן זֶה שֶׁאָנוּ מְחַשְּׁבִין בּוֹ הַיּוֹם.</p>

<p><b>ה,ב</b>&nbsp;&nbsp;וְדָבָר זֶה הֲלָכָה לְמֹשֶׁה מִסִּינַי הוּא--שֶׁבִּזְמָן שֶׁיֵּשׁ סַנְהֶדְּרִין, קוֹבְעִין עַל הָרְאִיָּה; וּבִזְמָן שְׁאֵין שָׁם סַנְהֶדְּרִין, קוֹבְעִין עַל חֶשְׁבּוֹן זֶה שֶׁאָנוּ מְחַשְּׁבִין בּוֹ הַיּוֹם.&nbsp; וְאֵין נִזְקָקִין לִרְאִיָּה, אֵלָא פְּעָמִים שֶׁיִּהְיֶה יוֹם שֶׁקּוֹבְעִין בּוֹ בְּחֶשְׁבּוֹן זֶה הוּא יוֹם הָרְאִיָּה, אוֹ קֹדֶם לוֹ בְּיוֹם, אוֹ אַחֲרָיו בְּיוֹם; וְזֶה שֶׁיִּהְיֶה אַחַר הָרְאִיָּה בְּיוֹם פֶּלֶא הוּא, וּבַאֲרָצוֹת שְׁהֶן לְמַעְרַב אֶרֶץ יִשְׂרָאֵל.</p>

<p><b>ה,ג</b>&nbsp;&nbsp;וּמֵאֵימָתַי הִתְחִילוּ כָּל יִשְׂרָאֵל לְחַשַּׁב בְּחֶשְׁבּוֹן זֶה, מִסּוֹף חַכְמֵי תַּלְמוּד בְּעֵת שֶׁחָרְבָה אֶרֶץ יִשְׂרָאֵל, וְלֹא נִשְׁאָר שָׁם בֵּית דִּין קָבוּעַ; אֲבָל בִּימֵי חַכְמֵי מִשְׁנָה, וְכֵן בִּימֵי חַכְמֵי תַּלְמוּד עַד יְמֵי אַבַּיֵי וְרַבָּא--עַל קְבִיעַת אֶרֶץ יִשְׂרָאֵל הָיוּ סוֹמְכִין.</p>

<p><b>ה,ד</b>&nbsp;&nbsp;כְּשֶׁהָיְתָה סַנְהֶדְּרִין קַיֶּמֶת, וְהֶן קוֹבְעִין עַל הָרְאִיָּה, הָיוּ בְּנֵי אֶרֶץ יִשְׂרָאֵל וְכָל הַמְּקוֹמוֹת שֶׁמַּגִּיעִין אֲלֵיהֶן שְׁלוּחֵי תִּשְׁרִי, עוֹשִׂין יָמִים טוֹבִים יוֹם אֶחָד בִּלְבָד; וּשְׁאָר הַמְּקוֹמוֹת הָרְחוֹקוֹת שְׁאֵין שְׁלוּחֵי תִּשְׁרִי מַגִּיעִין אֲלֵיהֶם, הָיוּ עוֹשִׂים שְׁנֵי יָמִים מִסָּפֵק, לְפִי שֶׁלֹּא הָיוּ יוֹדְעִין יוֹם שֶׁקָּבְעוּ בּוֹ בְּנֵי אֶרֶץ יִשְׂרָאֵל אֶת הַחֹדֶשׁ.</p>

<p><b>ה,ה</b>&nbsp;&nbsp;בַּזְּמָן הַזֶּה שְׁאֵין שָׁם סַנְהֶדְּרִין, וּבֵית דִּין שֶׁלְּאֶרֶץ יִשְׂרָאֵל קוֹבְעִין עַל חֶשְׁבּוֹן זֶה, הָיָה מִן הַדִּין שֶׁיִּהְיוּ בְּכָל הַמְּקוֹמוֹת עוֹשִׂין יוֹם טוֹב אֶחָד, אַפִלּוּ הַמְּקוֹמוֹת הָרְחוֹקוֹת שֶׁבְּחוּצָה לָאָרֶץ כְּמוֹ בְּנֵי אֶרֶץ יִשְׂרָאֵל--שֶׁהַכֹּל עַל חֶשְׁבּוֹן אֶחָד סוֹמְכִין וְקוֹבְעִין; אֲבָל תַּקָּנַת חֲכָמִים הִיא, שֶׁיִּזָּהֲרוּ בְּמִנְהַג אֲבוֹתֵיהֶם שֶׁבִּידֵיהֶם.</p>

<p><b>ה,ו</b>&nbsp;&nbsp;לְפִיכָּךְ כָּל מָקוֹם שֶׁלֹּא הָיוּ שְׁלוּחֵי תִּשְׁרִי מַגִּיעִין אֵלָיו כְּשֶׁהָיוּ הַשְּׁלוּחִין יוֹצְאִין, יַעֲשׂוּ שְׁנֵי יָמִים, וְאַפִלּוּ בַּזְּמָן הַזֶּה, כְּמוֹ שֶׁהָיוּ עוֹשִׂין בִּזְמָן שֶׁבְּנֵי אֶרֶץ יִשְׂרָאֵל קוֹבְעִין עַל הָרְאִיָּה; וּבְנֵי אֶרֶץ יִשְׂרָאֵל בַּזְּמָן הַזֶּה, עוֹשִׂין יוֹם אֶחָד כְּמִנְהָגָן, שֶׁמֵּעוֹלָם לֹא עָשׂוּ שְׁנֵי יָמִים.&nbsp; נִמְצָא יוֹם טוֹב שֵׁנִי שֶׁאָנוּ עוֹשִׂין בַּגָּלִיּוֹת בַּזְּמָן הַזֶּה, מִדִּבְרֵי סוֹפְרִים שֶׁתִּקְּנוּ דָּבָר זֶה.</p>

<p><b>ה,ז</b>&nbsp;&nbsp;יוֹם טוֹב שֶׁלְּרֹאשׁ הַשָּׁנָה בִּזְמָן שֶׁהָיוּ קוֹבְעִין עַל הָרְאִיָּה, הָיוּ רֹב בְּנֵי אֶרֶץ יִשְׂרָאֵל עוֹשִׂין אוֹתוֹ שְׁנֵי יָמִים טוֹבִים מִסָּפֵק, לְפִי שֶׁלֹּא הָיוּ יוֹדְעִין יוֹם שֶׁקָּבְעוּ בּוֹ בֵּית דִּין אֶת הַחֹדֶשׁ, שְׁאֵין הַשְּׁלוּחִין יוֹצְאִין בְּיוֹם טוֹב.</p>

<p><b>ה,ח</b>&nbsp;&nbsp;וְלֹא עוֹד, אֵלָא אַפִלּוּ בִּירוּשָׁלַיִם עַצְמָהּ שְׁהוּא מְקוֹם בֵּית דִּין, פְּעָמִים רַבּוֹת הָיוּ עוֹשִׂין יוֹם טוֹב שֶׁלְּרֹאשׁ הַשָּׁנָה שְׁנֵי יָמִים טוֹבִים, שְׁאִם לֹא בָאוּ עֵדִים כָּל יוֹם שְׁלוֹשִׁים, נוֹהֲגִין הָיוּ בְּאוֹתוֹ הַיּוֹם שֶׁמְּצַפִּין לָעֵדִים קֹדֶשׁ וּלְמָחָר קֹדֶשׁ; וְהוֹאִיל וְהָיוּ עוֹשִׂין אוֹתוֹ שְׁנֵי יָמִים, וְאַפִלּוּ בִּזְמָן הָרְאִיָּה, הִתְקִינוּ שֶׁיִּהְיוּ עוֹשִׂין אַפִלּוּ בְּנֵי אֶרֶץ יִשְׂרָאֵל אוֹתוֹ תָּמִיד שְׁנֵי יָמִים, בַּזְּמָן הַזֶּה שֶׁקּוֹבְעִין עַל הַחֶשְׁבּוֹן.&nbsp; הִנֵּה לָמַדְתָּ שֶׁאַפִלּוּ יוֹם טוֹב שֵׁנִי שֶׁלְּרֹאשׁ הַשָּׁנָה בַּזְּמָן הַזֶּה, מִדִּבְרֵי סוֹפְרִים.</p>

<p><b>ה,ט</b>&nbsp;&nbsp;אֵין עֲשִׂיַּת יוֹם אֶחָד, תְּלוּיָה בִּקְרִיבַת הַמָּקוֹם.&nbsp; כֵּיצַד:&nbsp; אִם יִהְיֶה מָקוֹם בֵּינוֹ וּבֵין יְרוּשָׁלַיִם מַהְלַךְ חֲמִשָּׁה יָמִים אוֹ פָּחוּת, שֶׁבַּוַּדַּאי אִפְשָׁר שֶׁיַּגִּיעוּ לָהֶן שְׁלוּחִין--אֵין אוֹמְרִין שֶׁאַנְשֵׁי מָקוֹם זֶה עוֹשִׂין יוֹם אֶחָד, שֶׁמִּי יֹאמַר לָנוּ שֶׁהָיוּ הַשְּׁלוּחִים יוֹצְאִין לְמָקוֹם זֶה.&nbsp; שֶׁמֶּא לֹא הָיוּ הַשְּׁלוּחִים יוֹצְאִין לְמָקוֹם זֶה, מִפְּנֵי שֶׁלֹּא הָיוּ שָׁם יִשְׂרָאֵל, וְאַחַר שֶׁחָזְרוּ לִקְבֹּעַ עַל הַחֶשְׁבּוֹן, יָשְׁבוּ שָׁם יִשְׂרְאֵלִיִּים שְׁהֶן חַיָּבִין לַעֲשׂוֹת שְׁנֵי יָמִים; אוֹ מִפְּנֵי שֶׁהָיָה חֵרוּם בַּדֶּרֶךְ, כְּדֶרֶךְ שֶׁהָיָה בֵּין יְהוּדָה וְגָלִיל בִּימֵי חַכְמֵי מִשְׁנָה; אוֹ מִפְּנֵי שֶׁהָיוּ הַגּוֹיִים מוֹנְעִין אֶת הַשְּׁלוּחִין לַעֲבֹר בֵּינֵיהֶן.</p>

<p><b>ה,י</b>&nbsp;&nbsp;וְאִלּוּ הָיָה הַדָּבָר תָּלוּי בִּקְרִיבַת הַמָּקוֹם, הָיוּ כָּל בְּנֵי מִצְרַיִם עוֹשִׂין יוֹם אֶחָד, שֶׁהֲרֵי אִפְשָׁר שֶׁיַּגִּיעוּ לָהֶם שְׁלוּחֵי תִּשְׁרִי, שְׁאֵין בֵּין יְרוּשָׁלַיִם וּמִצְרַיִם עַל דֶּרֶךְ אַשְׁקְלוֹן אֵלָא מַהְלַךְ שְׁמוֹנָה יָמִים אוֹ פָּחוּת; וְכֵן רֹב סוּרְיָה.&nbsp; הַא לָמַדְתָּ, שְׁאֵין הַדָּבָר תָּלוּי בִּהְיוֹת הַמָּקוֹם קָרוֹב.</p>

<p><b>ה,יא</b>&nbsp;&nbsp;נִמְצָא עִיקַר דָּבָר זֶה עַל דֶּרֶךְ זוֹ, כָּךְ הוּא:&nbsp; כָּל מָקוֹם שֶׁיֵּשׁ בֵּינוֹ וּבֵין יְרוּשָׁלַיִם מַהְלַךְ יָתֵר עַל עֲשָׂרָה יָמִים גְּמוּרִים--עוֹשִׂין שְׁנֵי יָמִים לְעוֹלָם כְּמִנְהָגָם מִקֹּדֶם, שְׁאֵין שְׁלוּחֵי כָּל תִּשְׁרִי וְתִשְׁרִי מַגִּיעִין אֵלָא לִמְקוֹם שֶׁבֵּינוֹ וּבֵין יְרוּשָׁלַיִם, מַהְלַךְ עֲשָׂרָה יָמִים אוֹ פָּחוּת.&nbsp; וְכָל מָקוֹם שֶׁבֵּינוֹ וּבֵין יְרוּשָׁלַיִם מַהְלַךְ עֲשָׂרָה יָמִים בְּשׁוֹוֶה אוֹ פָּחוּת, שֶׁאִפְשָׁר שֶׁהָיוּ שְׁלוּחִין מַגִּיעִין אֵלָיו--רוֹאִים:&nbsp; אִם אוֹתוֹ הַמָּקוֹם מֵאֶרֶץ יִשְׂרָאֵל שֶׁהָיוּ בָּהּ יִשְׂרָאֵל בְּשָׁעַת הָרְאִיָּה בְּכִבּוּשׁ שֵׁנִי, כְּגוֹן אוּשָׁא וּשְׁפַרְעָם וְלוּד וְיַבְנֶה וְנוֹב וּטְבֶרְיָה וְכַיּוֹצֶא בָּהֶן, עוֹשִׂין יוֹם אֶחָד בִּלְבָד.&nbsp; וְאִם אוֹתוֹ הַמָּקוֹם מִסּוּרְיָה, כְּגוֹן צוֹר וְדַמֶּשֶׂק וְאַשְׁקְלוֹן וְכַיּוֹצֶא בָּהֶן, אוֹ מֵחוּצָה לָאָרֶץ, כְּגוֹן מִצְרַיִם וְעַמּוֹן וּמוֹאָב וְכַיּוֹצֶא בָּהֶן--עוֹשִׂין כְּמִנְהַג אֲבוֹתֵיהֶן שֶׁבִּידֵיהֶן:&nbsp; אִם יוֹם אֶחָד, יוֹם אֶחָד; וְאִם שְׁנֵי יָמִים, שְׁנֵי יָמִים.</p>

<p><b>ה,יב</b>&nbsp;&nbsp;מְקוֹם שֶׁבֵּינוֹ וּבֵין יְרוּשָׁלַיִם עֲשָׂרָה אוֹ פָּחוּת מֵעֲשָׂרָה, וְהוּא סוּרְיָה אוֹ חוּצָה לָאָרֶץ וְאֵין לָהֶם מִנְהָג, אוֹ שְׁהִיא עִיר שֶׁנִּתְחַדְּשָׁה בְּמִדְבַּר אֶרֶץ יִשְׂרָאֵל, אוֹ מְקוֹם שֶׁשָּׁכְנוּ בּוֹ יִשְׂרָאֵל עַתָּה--עוֹשִׂין שְׁנֵי יָמִים כְּמִנְהַג רֹב הָעוֹלָם.&nbsp; וְכָל יוֹם טוֹב שֵׁנִי מִדִּבְרֵי סוֹפְרִים--וְאַפִלּוּ יוֹם טוֹב שֵׁנִי שֶׁלְּרֹאשׁ הַשָּׁנָה, שֶׁהַכֹּל עוֹשִׂין אוֹתוֹ בַּזְּמָן הַזֶּה.</p>

<p><b>ה,יג</b>&nbsp;&nbsp;זֶה שֶׁאָנוּ מְחַשְּׁבִין בַּזְּמָן הַזֶּה כָּל אֶחָד וְאֶחָד בְּעִירוֹ וְאוֹמְרִין שֶׁרֹאשׁ חֹדֶשׁ יוֹם פְּלוֹנִי, וְיוֹם טוֹב בְּיוֹם פְּלוֹנִי--לֹא בְּחֶשְׁבּוֹן שֶׁלָּנוּ אָנוּ קוֹבְעִין וְלֹא עָלָיו אָנוּ סוֹמְכִין, שְׁאֵין מְעַבְּרִין שָׁנִים וְקוֹבְעִין חֳדָשִׁים בְּחוּצָה לָאָרֶץ; וְאֵין אָנוּ סוֹמְכִין, אֵלָא עַל חֶשְׁבּוֹן בְּנֵי אֶרֶץ יִשְׂרָאֵל וּקְבִיעָתָם.&nbsp; וְזֶה שֶׁאָנוּ מְחַשְּׁבִין, לְגַלּוֹת הַדָּבָר בִּלְבָד:&nbsp; כֵּיוָן שֶׁאָנוּ יוֹדְעִין שֶׁעַל חֶשְׁבּוֹן זֶה הֶן סוֹמְכִין, אָנוּ מְחַשְּׁבִין לֵידַע יוֹם שֶׁקָּבְעוּ בּוֹ בְּנֵי אֶרֶץ יִשְׂרָאֵל אֵיזֶה יוֹם הוּא; וּבִקְבִיעַת בְּנֵי אֶרֶץ יִשְׂרָאֵל אוֹתוֹ הוּא שֶׁיִּהְיֶה רֹאשׁ חֹדֶשׁ אוֹ יוֹם טוֹב, לֹא מִפְּנֵי חֶשְׁבּוֹן שֶׁאָנוּ מְחַשְּׁבִין.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ו</h2>

<p><b>ו,א</b>&nbsp;&nbsp;בִּזְמָן שֶׁעוֹשִׂין עַל הָרְאִיָּה, הָיוּ מְחַשְּׁבִין וְיוֹדְעִין שָׁעָה שֶׁיִּתְקַבַּץ בָּהּ הַיָּרֵחַ עִם הַחַמָּה בְּדִקְדּוּק הַרְבֵּה, כְּדֶרֶךְ שֶׁהָאִצְטַגְנִינִין עוֹשִׂין, כְּדֵי לֵידַע אִם יֵרָאֶה הַיָּרֵחַ אוֹ לֹא יֵרָאֶה.&nbsp; וּתְחִלַּת אוֹתוֹ הַחֶשְׁבּוֹן, הוּא הַחֶשְׁבּוֹן שֶׁמְּחַשְּׁבִין בְּקֵרוּב וְיוֹדְעִין שָׁעַת קִבּוּצָם בְּלֹא דִּקְדּוּק; וְשָׁעַת קִבּוּצָם בְּלֹא דִּקְדּוּק אֵלָא בְּמַהְלָכָם הָאֶמְצָעִי, הוּא הַנִּקְרָא מוֹלָד.&nbsp; וְעִיקְרֵי הַחֶשְׁבּוֹן שֶׁמְּחַשְּׁבִין בִּזְמָן שְׁאֵין שָׁם בֵּית דִּין שֶׁיִּקְבְּעוּ עַל הָרְאִיָּה, וְהוּא חֶשְׁבּוֹן שֶׁאָנוּ מְחַשְּׁבִין הַיּוֹם--הוּא הַנִּקְרָא עִבּוּר; וְאֵלּוּ הֶן:</p>

<p><b>ו,ב</b>&nbsp;&nbsp;הַיּוֹם וְהַלַּיְלָה, אַרְבַּע וְעֶשְׂרִים שָׁעוֹת בְּכָל זְמָן, שְׁתֵּים עֶשְׂרֵה בַּיּוֹם, וּשְׁתֵּים עֶשְׂרֵה בַּלַּיְלָה.&nbsp; וְהַשָּׁעָה, מְחֻלֶּקֶת לְאֶלֶף וּשְׁמוֹנִים חֲלָקִים; וְלָמָּה חָלְקוּ הַשָּׁעָה לְמִנְיָן זֶה--לְפִי שֶׁמִּנְיָן זֶה יֵשׁ לוֹ חֵצִי וּרְבִיעַ וּשְׁמִין וּשְׁלִישׁ וּשְׁתוּת וּתְשִׁיעַ וְחֹמֶשׁ וְעִשּׂוּר, וְהַרְבֵּה חֲלָקִים יֵשׁ לְכָל אֵלּוּ הַשֵּׁמוֹת.</p>

<p><b>ו,ג</b>&nbsp;&nbsp;מִשֶּׁיִּתְקַבַּץ הַיָּרֵחַ וְהַחַמָּה לְפִי חֶשְׁבּוֹן זֶה, עַד שֶׁיִּתְקַבְּצוּ פַּעַם שְׁנִיָּה בְּמַהְלָכָם הָאֶמְצָעִי--תִּשְׁעָה וְעֶשְׂרִים יוֹם וּשְׁתֵּים עֶשְׂרֵה שָׁעוֹת מִיּוֹם שְׁלוֹשִׁים מִתְּחִלַּת לֵילוֹ, וּשְׁבַע מֵאוֹת שְׁלוֹשָׁה וְתִשְׁעִים חֲלָקִים מִשָּׁעַת שְׁלוֹשׁ עֶשְׂרֵה; וְזֶה הוּא הַזְּמָן שֶׁבֵּין כָּל מוֹלָד וּמוֹלָד, וְזֶה הוּא חָדְשָׁהּ שֶׁלַּלְּבָנָה.</p>

<p><b>ו,ד</b>&nbsp;&nbsp;שָׁנָה שֶׁלַּלְּבָנָה--אִם תִּהְיֶה שְׁנֵים עָשָׂר חֹדֶשׁ מֵחֳדָשִׁים אֵלּוּ--יִהְיֶה כְּלָלָהּ שְׁלוֹשׁ מֵאוֹת וְאַרְבָּעָה וַחֲמִשִּׁים יוֹם וּשְׁמוֹנֶה שָׁעוֹת וּשְׁמוֹנֶה מֵאוֹת וְשִׁשָּׁה וְשִׁבְעִים חֲלָקִים; וְאִם תִּהְיֶה מְעֻבֶּרֶת, וְתִהְיֶה הַשָּׁנָה שְׁלוֹשָׁה עָשָׂר חֹדֶשׁ--יִהְיֶה כְּלָלָהּ שְׁלוֹשׁ מֵאוֹת שְׁלוֹשָׁה וּשְׁמוֹנִים יוֹם וְאַחַת וְעֶשְׂרִים שָׁעוֹת וַחֲמֵשׁ מֵאוֹת תִּשְׁעָה וּשְׁמוֹנִים חֲלָקִים.&nbsp; וּשְׁנַת הַחַמָּה, הִיא שְׁלוֹשׁ מֵאוֹת חֲמִשָּׁה וְשִׁשִּׁים יוֹם וְשֵׁשׁ שָׁעוֹת.&nbsp; נִמְצָא תּוֹסֶפֶת שְׁנַת הַחַמָּה עַל שְׁנַת הַלְּבָנָה, עֲשָׂרָה יָמִים וְאַחַת וְעֶשְׂרִים שָׁעוֹת וּמָאתַיִם וְאַרְבָּעָה חֲלָקִים.</p>

<p><b>ו,ה</b>&nbsp;&nbsp;כְּשֶׁתַּשְׁלִיךְ יְמֵי חֹדֶשׁ הַלְּבָנָה שִׁבְעָה שִׁבְעָה, שְׁהֶן יְמֵי הַשָּׁבוּעַ--יִשָּׁאֵר יוֹם אֶחָד וּשְׁתֵּים עֶשְׂרֵה שָׁעוֹת וּשְׁבַע מֵאוֹת וּשְׁלוֹשָׁה וְתִשְׁעִים חֲלָקִים, סִימָן לָהֶם א' י"ב תשצ"ג; וְזוֹ הִיא שְׁאֵרִית חֹדֶשׁ הַלְּבָנָה.&nbsp; וְכֵן כְּשֶׁתַּשְׁלִיךְ יְמֵי שְׁנַת הַלְּבָנָה שִׁבְעָה שִׁבְעָה--אִם שָׁנָה פְּשׁוּטָה הִיא--יִשָּׁאֵר מִמֶּנָּה אַרְבָּעָה יָמִים וּשְׁמוֹנֶה שָׁעוֹת וּשְׁמוֹנֶה מֵאוֹת וְשִׁשָּׁה וְשִׁבְעִים חֲלָקִים, סִימָן לָהֶם ד' ח' תתע"ו; וְזוֹ הִיא שְׁאֵרִית שָׁנָה פְּשׁוּטָה.&nbsp; וְאִם שָׁנָה מְעֻבֶּרֶת הִיא--תִּהְיֶה שְׁאֵרִיתָהּ חֲמִשָּׁה יָמִים וְאַחַת וְעֶשְׂרִים שָׁעוֹת וַחֲמֵשׁ מֵאוֹת תִּשְׁעָה וּשְׁמוֹנִים חֲלָקִים, סִימָן לָהֶם ה' כ"א תקפ"ט.</p>

<p><b>ו,ו</b>&nbsp;&nbsp;כְּשֶׁיִּהְיֶה עִמָּךְ יָדוּעַ מוֹלַד חֹדֶשׁ מִן הֶחֳדָשִׁים, וְתוֹסִיף עָלָיו א' י"ב תשצ"ג--יֵצֵא מוֹלַד חֹדֶשׁ שֶׁאַחֲרָיו, וְתֵדַע בְּאֵי זֶה יוֹם מִיְּמֵי הַשָּׁבוּעַ וּבְאֵי זוֹ שָׁעָה וּבְכַמָּה חֵלֶק יִהְיֶה.&nbsp; [ז] כֵּיצַד--הֲרֵי שֶׁהָיָה מוֹלַד נִיסָן בְּאֶחָד בַּשַּׁבָּת בְּחָמֵשׁ שָׁעוֹת בַּיּוֹם וּמֵאָה וְשִׁבְעָה חֲלָקִים, סִימָן לָהֶם א' ה' ק"ז.</p>

<p><b>ו,ז</b>&nbsp;&nbsp;כְּשֶׁתּוֹסִיף עָלָיו שְׁאֵרִית חֹדֶשׁ לְבָנָה, וְהוּא א' י"ב תשצ"ג--יֵצֵא מוֹלַד אֲיָר בְּלֵיל שְׁלִישִׁי חָמֵשׁ שָׁעוֹת בַּלַּיְלָה וּתְשַׁע מֵאוֹת חֲלָקִים, סִימָן לָהֶם ג' ה' תת"ק.&nbsp; וְעַל דֶּרֶךְ זוֹ עַד סוֹף הָעוֹלָם, חֹדֶשׁ אַחַר חֹדֶשׁ.</p>

<p><b>ו,ח</b>&nbsp;&nbsp;וְכֵן כְּשֶׁיִּהְיֶה עִמָּךְ יָדוּעַ מוֹלַד שָׁנָה זוֹ, וְתוֹסִיף שְׁאֵרִיתָהּ עַל יְמֵי הַמּוֹלָד--אִם פְּשׁוּטָה הִיא שְׁאֵרִית הַפְּשׁוּטָה, וְאִם מְעֻבֶּרֶת שְׁאֵרִית הַמְּעֻבֶּרֶת--יֵצֵא לָךְ מוֹלַד שָׁנָה שֶׁלְּאַחֲרֶיהָ.&nbsp; וְכֵן שָׁנָה אַחַר שָׁנָה, עַד סוֹף הָעוֹלָם.&nbsp; וְהַמּוֹלָד הָרִאשׁוֹן שֶׁמִּמֶּנּוּ תַּתְחִיל, הוּא מוֹלָד שֶׁהָיָה בְּשָׁנָה רִאשׁוֹנָה שֶׁלַּיְּצִירָה, וְהוּא הָיָה בְּלֵיל שֵׁנִי חָמֵשׁ שָׁעוֹת בַּלַּיְלָה וּמָאתַיִם וְאַרְבָּעָה חֲלָקִים, סִימָן לָהֶם ב' ה' ר"ד; וּמִמֶּנּוּ הִיא הַתְחָלַת הַחֶשְׁבּוֹן.</p>

<p><b>ו,ט</b>&nbsp;&nbsp;בְּכָל הַחֶשְׁבּוֹנוֹת הָאֵלּוּ שֶׁתֵּדַע מֵהֶן הַמּוֹלָד, כְּשֶׁתּוֹסִיף שְׁאֵרִית עִם שְׁאֵרִית, כְּשֶׁיִּתְקַבַּץ מִן הַחֲלָקִים אֶלֶף וּשְׁמוֹנִים, תִּשְׁלֹם שָׁעָה אַחַת וְתוֹסִיף אוֹתָהּ לְמִנְיַן הַשָּׁעוֹת; וּכְשֶׁיִּתְקַבַּץ מִן הַשָּׁעוֹת אַרְבַּע וְעֶשְׂרִים, תִּשְׁלֹם יוֹם וְתוֹסִיף לְמִנְיַן הַיָּמִים; וּכְשֶׁיִּתְקַבַּץ מִן הַיָּמִים יוֹתֵר עַל שִׁבְעָה, תַּשְׁלִיךְ שִׁבְעָה מִן הַמִּנְיָן וְתַנִּיחַ הַשְּׁאָר, שְׁאֵין אָנוּ מְחַשְּׁבִין לֵידַע מִנְיַן הַיָּמִים, אֵלָא לֵידַע בְּאֵיזֶה יוֹם מִיְּמֵי הַשָּׁבוּעַ וּבְאֵיזוֹ שָׁעָה וְאֵיזֶה חֵלֶק יִהְיֶה הַמּוֹלָד.</p>

<p><b>ו,י</b>&nbsp;&nbsp;כָּל תְּשַׁע עֶשְׂרֵה שָׁנָה, שֶׁיִּהְיוּ מֵהֶן שֶׁבַע שָׁנִים מְעֻבָּרוֹת וּשְׁתֵּים עֶשְׂרֵה פְּשׁוּטוֹת--נִקְרָא מַחְזוֹר; וְלָמָּה סָמַכְנוּ עַל מִנְיָן זֶה, שֶׁבִּזְמָן שָׁאַתָּה מְקַבֵּץ מִנְיַן יְמֵי שְׁתֵּים עֶשְׂרֵה שָׁנָה פְּשׁוּטוֹת וְשֶׁבַע מְעֻבָּרוֹת וּשְׁעוֹתֵיהֶן וְחֶלְקֵיהֶן, וְתַשְׁלִים כָּל אֶלֶף וּשְׁמוֹנִים חֲלָקִים שָׁעָה, וְכָל אַרְבַּע וְעֶשְׂרִים שָׁעוֹת יוֹם, וְתוֹסִיף לְמִנְיַן הַיָּמִים--תִּמְצָא הַכֹּל תְּשַׁע עֶשְׂרֵה שָׁנָה מִשְּׁנֵי הַחַמָּה, שֶׁכָּל שָׁנָה מֵהֶן שְׁלוֹשׁ מֵאוֹת וַחֲמִשָּׁה וְשִׁשִּׁים יוֹם וְשֵׁשׁ שָׁעוֹת בְּשׁוֹוֶה:&nbsp; וְלֹא יִשָּׁאֵר מִמִּנְיַן יְמֵי הַחַמָּה בְּכָל תְּשַׁע עֶשְׂרֵה שָׁנָה זוֹ, חוּץ מִשָּׁעָה אַחַת וְאַרְבַּע מֵאוֹת וּשְׁמוֹנִים וַחֲמִשָּׁה חֲלָקִים, סִימָן לָהֶם א' תפ"ה.</p>

<p><b>ו,יא</b>&nbsp;&nbsp;נִמְצָא בְּמַחְזוֹר שְׁהוּא כְּזֶה, הֶחֳדָשִׁים כֻּלָּם חָדְשֵׁי הַלְּבָנָה, וְהַשָּׁנִים שְׁנֵי הַחַמָּה; וְהַשֶּׁבַע הַשָּׁנִים הַמְּעֻבָּרוֹת שֶׁבְּכָל מַחְזוֹר וּמַחְזוֹר לְפִי חֶשְׁבּוֹן זֶה, הֶם שָׁנָה שְׁלִישִׁית מִן הַמַּחְזוֹר וְשִׁשִּׁית וּשְׁמִינִית וּשְׁנַת אַחַת עֶשְׂרֵה וּשְׁנַת אַרְבַּע עֶשְׂרֵה וּשְׁנַת שְׁבַע עֶשְׂרֵה וּשְׁנַת תְּשַׁע עֶשְׂרֵה.</p>

<p><b>ו,יב</b>&nbsp;&nbsp;כְּשֶׁתְּקַבַּץ שְׁאֵרִית כָּל שָׁנָה מִשְּׁתֵּים עֶשְׂרֵה שָׁנָה הַפְּשׁוּטוֹת, שְׁהִיא ד' ח' תתע"ו, וּשְׁאֵרִית כָּל שָׁנָה מִשֶּׁבַע שָׁנִים הַמְּעֻבָּרוֹת, שְׁהִיא ה' כ"א תקפ"ט, וְתַשְׁלִיךְ הַכֹּל שִׁבְעָה שִׁבְעָה--יִשָּׁאֵר שְׁנֵי יָמִים וְשֵׁשׁ עֶשְׂרֵה שָׁעוֹת וַחֲמֵשׁ מֵאוֹת וַחֲמִשָּׁה וְתִשְׁעִים חֲלָקִים, סִימָן לָהֶם ב' י"ו תקצ"ה; וְזֶה הוּא שְׁאֵרִית הַמַּחְזוֹר.</p>

<p><b>ו,יג</b>&nbsp;&nbsp;כְּשֶׁיִּהְיֶה לָךְ יָדוּעַ מוֹלַד תְּחִלַּת מַחְזוֹר, וְתוֹסִיף עָלָיו ב' י"ו תקצ"ה, יֵצֵא לָךְ מוֹלַד תְּחִלַּת הַמַּחְזוֹר שֶׁאָחֲרָיו; וְכֵן מוֹלַד כָּל מַחְזוֹר וּמַחְזוֹר, עַד סוֹף הָעוֹלָם.&nbsp; וּכְבָר אָמַרְנוּ שֶׁמּוֹלַד תְּחִלַּת הַמַּחְזוֹר הָרִאשׁוֹן הָיָה ב' ה' ר"ד.&nbsp; וּמוֹלַד הַשָּׁנָה, הוּא מוֹלַד תִּשְׁרִי שֶׁלְּאוֹתָהּ הַשָּׁנָה.</p>

<p><b>ו,יד</b>&nbsp;&nbsp;וּבַדֶּרֶךְ הַזֹּאת תֵּדַע מוֹלַד כָּל שָׁנָה שֶׁתִּרְצֶה, וּמוֹלַד כָּל חֹדֶשׁ שֶׁתִּרְצֶה, מִשָּׁנִים שֶׁעָבְרוּ, אוֹ מִשָּׁנִים שֶׁעֲתִידִים לָבוֹא.&nbsp; כֵּיצַד:&nbsp; תִּקַּח שְׁנֵי יְצִירָה שֶׁעָבְרוּ וְגָמְרוּ, וְתַעֲשֶׂה אוֹתָם מַחְזוֹרִין שֶׁלִּתְשַׁע עֶשְׂרֵה תְּשַׁע עֶשְׂרֵה, וְתֵדַע מִנְיַן הַמַּחְזוֹרִין שֶׁעָבְרוּ, וּמִנְיַן הַשָּׁנִים שֶׁעָבְרוּ מִמַּחְזוֹר שֶׁעֲדַיִן לֹא נִשְׁלַם; וְתִקַּח לְכָל מַחְזוֹר וּמַחְזוֹר ב' י"ו תקצ"ה, וּלְכָל שָׁנָה פְּשׁוּטָה מִשְּׁנֵי הַמַּחְזוֹר שֶׁלֹּא נִשְׁלַם ד' ח' תתע"ו, וּלְכָל שָׁנָה מְעֻבֶּרֶת ה' כ"א תקפ"ט.&nbsp; וּתְקַבַּץ הַכֹּל, וְתַשְׁלִים הַחֲלָקִים שָׁעוֹת, וְתַשְׁלִים הַשָּׁעוֹת יָמִים, וְהַיָּמִים תַּשְׁלִיכֵם שִׁבְעָה שִׁבְעָה; וְהַנִּשְׁאָר מִן הַיָּמִים וּמִן הַשָּׁעוֹת וְהַחֲלָקִים, הוּא מוֹלַד שָׁנָה הַבָּאָה שֶׁתִּרְצֶה לֵידַע מוֹלָדָהּ.</p>

<p><b>ו,טו</b>&nbsp;&nbsp;מוֹלַד הַשָּׁנָה שֶׁיֵּצֵא בְּחֶשְׁבּוֹן זֶה, הוּא מוֹלַד רֹאשׁ חֹדֶשׁ תִּשְׁרִי.&nbsp; וּכְשֶׁתּוֹסִיף עָלָיו א' י"ב תשצ"ג, יֵצֵא מוֹלַד מְרַחְשְׁוָן; וּכְשֶׁתּוֹסִיף עַל מוֹלַד מְרַחְשְׁוָן א' י"ב תשצ"ג, יֵצֵא מוֹלַד כִּסְלֵו; וְכֵן לְכָל חֹדֶשׁ וְחֹדֶשׁ זֶה אַחַר זֶה, עַד סוֹף הָעוֹלָם.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ז</h2>

<p><b>ז,א</b>&nbsp;&nbsp;אֵין קוֹבְעִין לְעוֹלָם רֹאשׁ חֹדֶשׁ תִּשְׁרִי לְפִי חֶשְׁבּוֹן זֶה, לֹא בְּאֶחָד בַּשַּׁבָּת, וְלֹא בִּרְבִיעִי בַּשַּׁבָּת, וְלֹא בְּעֶרֶב שַׁבָּת--סִימָן לָהֶם אד"ו; אֵלָא כְּשֶׁיִּהְיֶה מוֹלַד תִּשְׁרִי בְּאֶחָד מִשְּׁלוֹשָׁה יָמִים הָאֵלּוּ, קוֹבְעִין רֹאשׁ הַחֹדֶשׁ בַּיּוֹם שֶׁלְּאַחֲרָיו.&nbsp; כֵּיצַד--הֲרֵי שֶׁהָיָה הַמּוֹלָד בְּאֶחָד בַּשַּׁבָּת, קוֹבְעִין רֹאשׁ חֹדֶשׁ תִּשְׁרִי יוֹם שֵׁנִי; וְאִם יִהְיֶה הַמּוֹלָד בִּרְבִיעִי, קוֹבְעִין רֹאשׁ חֹדֶשׁ בַּחֲמִישִׁי; וְאִם יִהְיֶה הַמּוֹלָד בְּשִׁשִּׁי, קוֹבְעִין רֹאשׁ חֹדֶשׁ בִּשְׁבִיעִי.</p>

<p><b>ז,ב</b>&nbsp;&nbsp;וְכֵן אִם יִהְיֶה הַמּוֹלָד בַּחֲצִי הַיּוֹם אוֹ לְמַעֲלָה מֵחֲצִי הַיּוֹם, קוֹבְעִין רֹאשׁ חֹדֶשׁ בַּיּוֹם שֶׁלְּאַחֲרָיו.&nbsp; כֵּיצַד--הֲרֵי שֶׁהָיָה הַמּוֹלָד בַּיּוֹם הַשֵּׁנִי שֵׁשׁ שָׁעוֹת בַּיּוֹם אוֹ יָתֵר עַל שֵׁשׁ שָׁעוֹת, קוֹבְעִין רֹאשׁ חֹדֶשׁ בַּשְּׁלִישִׁי.&nbsp; וְאִם יִהְיֶה הַמּוֹלָד קֹדֶם חֲצִי הַיּוֹם, אַפִלּוּ בְּחֵלֶק אֶחָד--קוֹבְעִין רֹאשׁ הַחֹדֶשׁ בְּאוֹתוֹ יוֹם הַמּוֹלָד עַצְמוֹ:&nbsp; וְהוּא, שֶׁלֹּא יִהְיֶה אוֹתוֹ הַיּוֹם מִיְּמֵי אד"ו.</p>

<p><b>ז,ג</b>&nbsp;&nbsp;כְּשֶׁיִּהְיֶה הַמּוֹלָד בַּחֲצוֹת הַיּוֹם אוֹ אַחַר חֲצוֹת, וְיִדָּחֶה לְיוֹם שֶׁלְּאַחֲרָיו--אִם יִהְיֶה הַיּוֹם שֶׁלְּאַחֲרָיו מִיְּמֵי אד"ו--הֲרֵי זֶה נִדְחֶה לְשֶׁלְּאַחַר אַחֲרָיו, וְיִהְיֶה רֹאשׁ הַחֹדֶשׁ קָבוּעַ בַּשְּׁלִישִׁי מִיּוֹם הַמּוֹלָד.&nbsp; כֵּיצַד:&nbsp; הֲרֵי שֶׁהָיָה הַמּוֹלָד בַּשַּׁבָּת בַּחֲצוֹת הַיּוֹם, סִימָן ז' י"ח--קוֹבְעִין רֹאשׁ הַחֹדֶשׁ בַּשָּׁנָה שֶׁמּוֹלָדָהּ כְּזֶה, בְּשֵׁנִי בַּשַּׁבָּת; וְכֵן אִם הָיָה הַמּוֹלָד בַּשְּׁלִישִׁי בַּחֲצוֹת אוֹ אַחַר חֲצוֹת, קוֹבְעִין רֹאשׁ הַחֹדֶשׁ בַּחֲמִישִׁי בַּשַּׁבָּת.</p>

<p><b>ז,ד</b>&nbsp;&nbsp;מוֹלַד תִּשְׁרִי שֶׁיָּצָא בְּחֶשְׁבּוֹן זֶה בְּלֵיל שְׁלִישִׁי בְּתֵשַׁע שָׁעוֹת בַּלַּיְלָה וּמָאתַיִם וְאַרְבָּעָה חֲלָקִים מִשָּׁעָה עֲשִׂירִית, סִימְנָהּ ג' ט' ר"ד, אוֹ יוֹתֵר עַל זֶה--אִם הָיְתָה שָׁנָה פְּשׁוּטָה, דּוֹחִין אֶת רֹאשׁ הַחֹדֶשׁ, וְאֵין קוֹבְעִים אוֹתוֹ בַּשְּׁלִישִׁי בְּשָׁנָה זוֹ, אֵלָא בַּחֲמִישִׁי בַּשַּׁבָּת.</p>

<p><b>ז,ה</b>&nbsp;&nbsp;וְכֵן אִם יָצָא מוֹלָד תִּשְׁרִי בְּיוֹם שֵׁנִי בְּשָׁלוֹשׁ שָׁעוֹת בַּיּוֹם וַחֲמֵשׁ מֵאוֹת וּשְׁמוֹנִים וְתִשְׁעָה חֲלָקִים מִשָּׁעָה רְבִיעִית, סִימָנָהּ ב' ט"ו תקפ"ט, אוֹ יָתֵר עַל כֵּן--אִם הָיְתָה אוֹתָהּ הַשָּׁנָה מוֹצָאֵי הַמְּעֻבֶּרֶת, שֶׁתִּהְיֶה הַשָּׁנָה הַסְּמוּכָה לָהּ שֶׁעָבְרָה מְעֻבֶּרֶת--אֵין קוֹבְעִין רֹאשׁ הַחֹדֶשׁ בַּשֵּׁנִי בְּשָׁנָה זוֹ, אֵלָא בַּשְּׁלִישִׁי.</p>

<p><b>ז,ו</b>&nbsp;&nbsp;הָיָה מוֹלַד הַשָּׁנָה הַפְּשׁוּטָה שֶׁאָמַרְנוּ שֶׁתִּדָּחֶה לַחֲמִישִׁי פָּחוּת חֵלֶק אֶחָד, כְּגוֹן שֶׁיָּצָא סִימָנָהּ ג' ט' ר"ג אוֹ פָּחוּת מִזֶּה--קוֹבְעִין אוֹתָהּ בַּשְּׁלִישִׁי; וְכֵן אִם הָיָה מוֹלַד מוֹצָאֵי הָעִבּוּר פָּחוּת חֵלֶק, כְּגוֹן שֶׁהָיָה סִימָנָהּ ב' ט"ו תקפ"ח אוֹ פָּחוּת מִזֶּה--קוֹבְעִין אוֹתָהּ בַּשֵּׁנִי.</p>

<p><b>ז,ז</b>&nbsp;&nbsp;נִמְצָא דֶּרֶךְ קְבִיעַת רֹאשׁ חֹדֶשׁ תִּשְׁרִי לְפִי חֶשְׁבּוֹן זֶה, כָּךְ הוּא:&nbsp; תְּחַשַּׁב וְתֵדַע הַמּוֹלָד בְּאֵי זֶה יוֹם יִהְיֶה, וּבְכַמָּה שָׁעוֹת מִן הַיּוֹם אוֹ מִן הַלַּיְלָה, וּבְכַמָּה חֲלָקִים מִן הַשָּׁעָה.&nbsp; וְיוֹם הַמּוֹלָד הוּא יוֹם הַקְּבִיעָה לְעוֹלָם, אֵלָא אִם כֵּן הָיָה בְּאֶחָד בַּשַּׁבָּת אוֹ בִּרְבִיעִי אוֹ בְּעֶרֶב שַׁבָּת, אוֹ אִם הָיָה הַמּוֹלָד בַּחֲצוֹת הַיּוֹם אוֹ אַחַר חֲצוֹת, אוֹ אִם הָיָה בר"ד חֲלָקִים מִשָּׁעָה עֲשִׂירִית מִלֵּיל שְׁלִישִׁי אוֹ יוֹתֵר עַל זֶה וְהָיְתָה שָׁנָה פְּשׁוּטָה, אוֹ שֶׁהָיָה הַמּוֹלָד בתקפ"ט חֲלָקִים מִשָּׁעָה רְבִיעִית מִיּוֹם שֵׁנִי וְהָיְתָה הַשָּׁנָה פְּשׁוּטָה שֶׁאַחַר הַמְּעֻבֶּרֶת--שְׁאִם יֵארַע אֶחָד מֵאַרְבָּעָה דְּבָרִים הָאֵלּוּ, אֵין קוֹבְעִין בְּיוֹם הַמּוֹלָד, אֵלָא בַּיּוֹם שֶׁלְּאַחֲרָיו אוֹ שֶׁלְּאַחַר אַחֲרָיו, כְּדֶרֶךְ שֶׁבֵּאַרְנוּ.</p>

<p><b>ז,ח</b>&nbsp;&nbsp;[ז] וּמִפְּנֵי מַה אֵין קוֹבְעִין בְּחֶשְׁבּוֹן זֶה בִּימֵי אד"ו--לְפִי שֶׁהַחֶשְׁבּוֹן הַזֶּה הוּא לְקִבּוּץ הַיָּרֵחַ וְהַשֶּׁמֶשׁ בְּהִלּוּכָם הָאֶמְצָעִי, לֹא בִּמְקוֹמָם הָאֲמִתִּי, כְּמוֹ שֶׁהוֹדַעְנוּ; לְפִיכָּךְ עָשׂוּ יוֹם קְבִיעָה וְיוֹם דְּחִיָּה, כְּדֵי לִפְגֹעַ בְּיוֹם הַקִּבּוּץ הָאֲמִתִּי.&nbsp; כֵּיצַד--בַּשְּׁלִישִׁי קוֹבְעִין, בָּרְבִיעִי דּוֹחִין, בַּחֲמִישִׁי קוֹבְעִין, בַּשִּׁשִּׁי דּוֹחִין, בַּשַּׁבָּת קוֹבְעִין, בְּאֶחָד בַּשַּׁבָּת דּוֹחִין, בַּשֵּׁנִי קוֹבְעִין.</p>

<p><b>ז,ט</b>&nbsp;&nbsp;[ח] וְעִיקַר שְׁאָר הָאַרְבַּע דְּחִיּוֹת הָאֵלּוּ, הוּא זֶה הָעִיקָר שֶׁאָמַרְנוּ, שֶׁהַחֶשְׁבּוֹן הַזֶּה בְּמַהְלָךְ אֶמְצָעִי; וּרְאָיָה לַדָּבָר, שֶׁהֲרֵי הַמּוֹלָד יִהְיֶה בְּלֵיל שְׁלִישִׁי וְיִדָּחֶה לַחֲמִישִׁי, וּפְעָמִים רַבּוֹת לֹא יֵרָאֶה יָרֵחַ בְּלֵיל חֲמִישִׁי.&nbsp; וְלֹא עוֹד, אֵלָא וְלֹא בְּלֵיל שִׁשִּׁי, מִכְּלָל שֶׁלֹּא נִתְקַבְּצוּ הַשֶּׁמֶשׁ וְהַיָּרֵחַ קִבּוּץ אֲמִתִּי אֵלָא בַּחֲמִישִׁי.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ח</h2>

<p><b>ח,א</b>&nbsp;&nbsp;חָדְשָׁהּ שֶׁלַּלְּבָנָה, תִּשְׁעָה וְעֶשְׂרִים יוֹם וּמֶחְצָה וַחֲלָקִים כְּמוֹ שֶׁבֵּאַרְנוּ.&nbsp; וְאֵי אִפְשָׁר לוֹמַר שֶׁרֹאשׁ הַחֹדֶשׁ יִהְיֶה בְּמִקְצַת הַיּוֹם, עַד שֶׁיִּהְיֶה מִקְצַת הַיּוֹם מֵחֹדֶשׁ שֶׁעָבַר וּמִקְצָתוֹ מֵהַבָּא:&nbsp; שֶׁנֶּאֱמָר "עַד חֹדֶשׁ יָמִים" (במדבר יא,כ)--מִפִּי הַשְּׁמוּעָה לָמְדוּ שֶׁיָּמִים אַתָּה מְחַשֵּׁב לַחֹדֶשׁ, וְאֵין אַתָּה מְחַשֵּׁב שָׁעוֹת.</p>

<p><b>ח,ב</b>&nbsp;&nbsp;לְפִיכָּךְ עוֹשִׂין חָדְשֵׁי הַלְּבָנָה, מֵהֶם חֹדֶשׁ חָסֵר תִּשְׁעָה וְעֶשְׂרִים יוֹם בִּלְבָד, וְאַף עַל פִּי שֶׁחָדְשָׁהּ שֶׁלַּלְּבָנָה יָתֵר עַל זֶה בְּשָׁעוֹת, וְחֹדֶשׁ מָלֵא מִשְּׁלוֹשִׁים יוֹם, וְאַף עַל פִּי שֶׁחָדְשָׁהּ שֶׁלַּלְּבָנָה פָּחוּת מִזֶּה בְּשָׁעוֹת--כְּדֵי שֶׁלֹּא לְחַשַּׁב בַּחֹדֶשׁ שָׁעוֹת, אֵלָא יָמִים שְׁלֵמִים.</p>

<p><b>ח,ג</b>&nbsp;&nbsp;אִלּוּ הָיָה חָדְשָׁהּ שֶׁלַּלְּבָנָה תִּשְׁעָה וְעֶשְׂרִים וּמֶחְצָה בִּלְבָד, הָיוּ כָּל הַשָּׁנִים חֹדֶשׁ מָלֵא וְחֹדֶשׁ חָסֵר, וְהָיוּ יְמֵי שְׁנַת הַלְּבָנָה שְׁלוֹשׁ מֵאוֹת אַרְבָּעָה וַחֲמִשִּׁים יוֹם, שִׁשָּׁה חֳדָשִׁים חֲסֵרִים וְשִׁשָּׁה מְלֵאִים; אֲבָל מִפְּנֵי הַחֲלָקִים שֶׁיֵּשׁ בְּכָל חֹדֶשׁ וְחֹדֶשׁ יוֹתֵר עַל חֲצִי הַיּוֹם, יִתְקַבַּץ מֵהֶן שָׁעוֹת וְיָמִים, עַד שֶׁיִּהְיוּ מִקְצַת הַשָּׁנִים חֳדָשִׁים חֲסֵרִים יוֹתֵר עַל הַמְּלֵאִים, וּבְמִקְצַת הַשָּׁנִים חֳדָשִׁים מְלֵאִים יוֹתֵר עַל הַחֲסֵרִים.</p>

<p><b>ח,ד</b>&nbsp;&nbsp;יוֹם שְׁלוֹשִׁים, לְעוֹלָם עוֹשִׂין אוֹתוֹ רֹאשׁ חֹדֶשׁ בְּחֶשְׁבּוֹן זֶה:&nbsp; אִם הָיָה הַחֹדֶשׁ שֶׁעָבַר חָסֵר, יִהְיֶה יוֹם שְׁלוֹשִׁים רֹאשׁ הַחֹדֶשׁ הַבָּא.&nbsp; וְאִם הָיָה הַחֹדֶשׁ שֶׁעָבַר מָלֵא, יִהְיֶה יוֹם שְׁלוֹשִׁים רֹאשׁ חֹדֶשׁ, הוֹאִיל וּמִקְצָתוֹ רֹאשׁ חֹדֶשׁ, וְיִהְיֶה תַּשְׁלוּם הַחֹדֶשׁ הַמָּלֵא שֶׁעָבַר; וְיִהְיֶה יוֹם אֶחָד וּשְׁלוֹשִׁים רֹאשׁ הַחֹדֶשׁ הַבָּא, וּמִמֶּנּוּ הוּא הַמִּנְיָן, וְהוּא יוֹם הַקְּבִיעָה.&nbsp; וּלְפִיכָּךְ עוֹשִׂין רָאשֵׁי חֳדָשִׁים בְּחֶשְׁבּוֹן זֶה, חֹדֶשׁ אֶחָד יוֹם אֶחָד בִּלְבָד, וְחֹדֶשׁ אֶחָד שְׁנֵי יָמִים.</p>

<p><b>ח,ה</b>&nbsp;&nbsp;סֵדֶר הֶחֳדָשִׁים הַמְּלֵאִים וְהַחֲסֵרִים לְפִי חֶשְׁבּוֹן זֶה, כָּךְ הוּא:&nbsp; תִּשְׁרִי, לְעוֹלָם מָלֵא; וְחֹדֶשׁ טֵבֵת, לְעוֹלָם חָסֵר; וּמִטֵּבֵת וְאִלַּךְ, אֶחָד מָלֵא וְאֶחָד חָסֵר עַל הַסֵּדֶר.&nbsp; כֵּיצַד--טֵבֵת חָסֵר, שְׁבָט מָלֵא, אֲדָר חָסֵר, נִיסָן מָלֵא, אֲיָר חָסֵר, סִיוָן מָלֵא, תַּמּוּז חָסֵר, אָב מָלֵא, אֱלוּל חָסֵר.&nbsp; וּבַשָּׁנָה הַמְּעֻבֶּרֶת, אֲדָר רִאשׁוֹן מָלֵא, וַאֲדָר שֵׁנִי חָסֵר.</p>

<p><b>ח,ו</b>&nbsp;&nbsp;נִשְׁאֲרוּ שְׁנֵי הֶחֳדָשִׁים, שְׁהֶן מְרַחְשְׁוָן וְכִסְלֵו--פְּעָמִים יִהְיוּ שְׁנֵיהֶם מְלֵאִים, וּפְעָמִים יִהְיוּ שְׁנֵיהֶם חֲסֵרִים, וּפְעָמִים יִהְיֶה מְרַחְשְׁוָן חָסֵר וְכִסְלֵו מָלֵא.&nbsp; וְשָׁנָה שֶׁיִּהְיוּ בָּהּ שְׁנֵי חֳדָשִׁים אֵלּוּ מְלֵאִים, הִיא שֶׁנִּקְרְאוּ חֳדָשֶׁיהָ שְׁלֵמִים; וְשָׁנָה שֶׁיִּהְיוּ בָּהּ שְׁנֵי חֳדָשִׁים אֵלּוּ חֲסֵרִים, נִקְרְאוּ חֳדָשֶׁיהָ חֲסֵרִין; וְשָׁנָה שֶׁיִּהְיֶה בָּהּ מְרַחְשְׁוָן חָסֵר וְכִסְלֵו מָלֵא, נִקְרְאוּ חֳדָשֶׁיהָ כְּסִדְרָן.</p>

<p><b>ח,ז</b>&nbsp;&nbsp;דֶּרֶךְ יְדִיעַת הַשָּׁנָה אִם חֳדָשֶׁיהָ שְׁלֵמִים, אוֹ חֲסֵרִין, אוֹ כְּסִדְרָן לְפִי חֶשְׁבּוֹן זֶה--כָּךְ הוּא:&nbsp; תֵּדַע תְּחִלָּה יוֹם שֶׁנִּקְבַּע בּוֹ רֹאשׁ הַשָּׁנָה שֶׁתִּרְצֶה לֵידַע סִדּוּר חֳדָשֶׁיהָ, כְּמוֹ שֶׁבֵּאַרְנוּ בְּפֵרֶק שְׁבִיעִי; וְתֵדַע יוֹם שֶׁיִּקָּבַע בּוֹ רֹאשׁ הַשָּׁנָה שֶׁלְּאַחֲרֶיהָ, וְתַחְשֹׁב מִנְיַן הַיָּמִים שֶׁבֵּינֵיהֶן חוּץ מִיּוֹם הַקְּבִיעָה שֶׁלְּזוֹ וְשֶׁלְּזוֹ.&nbsp; אִם תִּמְצָא בֵּינֵיהֶן שְׁנֵי יָמִים, יִהְיוּ חָדְשֵׁי הַשָּׁנָה חֲסֵרִין; וְאִם תִּמְצָא בֵּינֵיהֶם שְׁלוֹשָׁה יָמִים, יִהְיוּ כְּסִדְרָן; וְאִם תִּמְצָא בֵּינֵיהֶם אַרְבָּעָה, יִהְיוּ שְׁלֵמִים.</p>

<p><b>ח,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיְתָה הַשָּׁנָה שֶׁתִּרְצֶה לֵידַע סִדּוּר חֳדָשֶׁיהָ פְּשׁוּטָה.&nbsp; אֲבָל אִם הָיְתָה מְעֻבֶּרֶת--אִם תִּמְצָא בֵּין יוֹם קְבִיעָתָהּ וּבֵין יוֹם קְבִיעַת שָׁנָה שֶׁלְּאַחֲרֶיהָ אַרְבָּעָה יָמִים, יִהְיוּ חָדְשֵׁי אוֹתָהּ הַשָּׁנָה הַמְּעֻבֶּרֶת חֲסֵרִים; וְאִם תִּמְצָא בֵּינֵיהֶם חֲמִשָּׁה יָמִים, יִהְיוּ כְּסִדְרָן; וְאִם תִּמְצָא בֵּינֵיהֶם שִׁשָּׁה, יִהְיוּ שְׁלֵמִים.</p>

<p><b>ח,ט</b>&nbsp;&nbsp;כֵּיצַד:&nbsp; הֲרֵי שֶׁרָצִינוּ לֵידַע סִדּוּר חָדְשֵׁי שָׁנָה זוֹ, וְהָיָה רֹאשׁ הַשָּׁנָה בַּחֲמִישִׁי וְהִיא פְּשׁוּטָה, וְרֹאשׁ הַשָּׁנָה שֶׁלְּאַחֲרֶיהָ בְּשֵׁנִי בַּשַּׁבָּת; נִמְצָא בֵּינֵיהֶן שְׁלוֹשָׁה יָמִים, יָדַעְנוּ שֶׁשָּׁנָה זוֹ חֳדָשֶׁיהָ כְּסִדְרָן.&nbsp; וְאִלּוּ הָיָה רֹאשׁ הַשָּׁנָה שֶׁלְּאַחֲרֶיהָ בַּשְּׁלִישִׁי, הָיוּ חָדְשֵׁי שָׁנָה זוֹ שְׁלֵמִים; וְאִלּוּ הָיָה רֹאשׁ הַשָּׁנָה בְּשָׁנָה זוֹ בַּשַּׁבָּת, וּבַשָּׁנָה שֶׁלְּאַחֲרֶיהָ בַּשְּׁלִישִׁי בַּשַּׁבָּת, הָיוּ חָדְשֵׁי שָׁנָה זוֹ חֲסֵרִין.&nbsp; וְעַל דֶּרֶךְ זוֹ תַּחְשֹׁב לַשָּׁנָה הַמְּעֻבֶּרֶת, כְּמוֹ שֶׁבֵּאַרְנוּ.</p>

<p><b>ח,י</b>&nbsp;&nbsp;יֵשׁ שָׁם סִימָנִין שֶׁתִּסְמֹךְ עֲלֵיהֶם כְּדֵי שֶׁלֹּא תִטְעֶה בְּחֶשְׁבּוֹן סִדּוּר חָדְשֵׁי הַשָּׁנָה, וְהֶן בְּנוּיִין עַל עִיקְרֵי זֶה הַחֶשְׁבּוֹן וְהַקְּבִיעוֹת וְהַדְּחִיּוֹת שֶׁבֵּאַרְנוּ דַּרְכָּם; וְאֵלּוּ הֶן:&nbsp; כָּל שָׁנָה שֶׁיִּהְיֶה רֹאשׁ הַשָּׁנָה בָּהּ בַּשְּׁלִישִׁי, תִּהְיֶה לְעוֹלָם כְּסִדְרָן לְפִי חֶשְׁבּוֹן זֶה, בֵּין פְּשׁוּטָה, בֵּין מְעֻבֶּרֶת; וְאִם יִהְיֶה רֹאשׁ הַשָּׁנָה בַּשַּׁבָּת אוֹ בַּשְּׁנִי, לֹא תִהְיֶה כְּסִדְרָן לְעוֹלָם, בֵּין בִּפְשׁוּטָה, בֵּין בִּמְעֻבֶּרֶת; וְאִם יִהְיֶה רֹאשׁ הַשָּׁנָה בַּחֲמִישִׁי--אִם פְּשׁוּטָה הִיא, אֵי אִפְשָׁר שֶׁיִּהְיוּ חֳדָשֶׁיהָ חֲסֵרִים לְפִי חֶשְׁבּוֹן זֶה, וְאִם מְעֻבֶּרֶת הִיא, אֵי אִפְשָׁר שֶׁיִּהְיוּ חֳדָשֶׁיהָ כְּסִדְרָן לְפִי חֶשְׁבּוֹן זֶה.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק ט</h2>

<p><b>ט,א</b>&nbsp;&nbsp;שְׁנַת הַחַמָּה--יֵשׁ מֵחַכְמֵי יִשְׂרָאֵל שְׁהוּא אוֹמֵר שְׁהִיא שְׁלוֹשׁ מֵאוֹת חֲמִשָּׁה וְשִׁשִּׁים יוֹם וּרְבִיעַ יוֹם, שְׁהוּא שֵׁשׁ שָׁעוֹת; וְיֵשׁ מֵהֶן שְׁהוּא אוֹמֵר שְׁהִיא פָּחוּת מֵרְבִיעַ הַיּוֹם.&nbsp; וְכֵן חַכְמֵי יָוָן וּפָרָס, יֵשׁ בֵּינֵיהֶן מַחְלֹקֶת בְּדָבָר זֶה.</p>

<p><b>ט,ב</b>&nbsp;&nbsp;מִי שְׁהוּא אוֹמֵר שְׁהִיא שס"ה יוֹם וּרְבִיעַ יוֹם, יִשָּׁאֵר מִכָּל מַחְזוֹר שֶׁלִּתְשַׁע עֶשְׂרֵה שָׁנָה, שָׁעָה אַחַת וְאַרְבַּע מְאוֹת וַחֲמִשָּׁה וּשְׁמוֹנִים חֲלָקִים, כְּמוֹ שֶׁאָמַרְנוּ.&nbsp; וְיִהְיֶה בֵּין תְּקוּפָה לִתְקוּפָה, אֶחָד וְתִשְׁעִים יוֹם וְשֶׁבַע שָׁעוֹת וַחֲצִי שָׁעָה; וּמִשֶּׁתֵּדַע תְּקוּפָה אַחַת בְּאֵיזֶה יוֹם וְאֵיזוֹ שָׁעָה הִיא, תַּתְחִיל לִמְנוֹת מִמֶּנָּה לַתְּקוּפָה הַשְּׁנִיָּה שֶׁאַחֲרֶיהָ, וּמִן הַשְּׁנִיָּה לַשְּׁלִישִׁית, עַד סוֹף הָעוֹלָם.</p>

<p><b>ט,ג</b>&nbsp;&nbsp;תְּקוּפַת נִיסָן, הִיא הַשָּׁעָה וְהַחֵלֶק שֶׁתִּכָּנֵס בּוֹ הַשֶּׁמֶשׁ לִתְחִלַּת מַזַּל טָלֶה; וּתְקוּפַת תַּמּוּז, הֱיוֹת הַשֶּׁמֶשׁ בְּרֹאשׁ מַזַּל סַרְטָן; וּתְקוּפַת תִּשְׁרִי, הֱיוֹת הַשֶּׁמֶשׁ בְּרֹאשׁ מַזַּל מֹאזְנַיִם; וּתְקוּפַת טֵבֵת, הֱיוֹת הַשֶּׁמֶשׁ בְּרֹאשׁ מַזַּל גְּדִי.&nbsp; וּתְקוּפַת נִיסָן הָיְתָה בַּשָּׁנָה הָרִאשׁוֹנָה שֶׁלַּיְּצִירָה לְפִי חֶשְׁבּוֹן זֶה, קֹדֶם מוֹלַד נִיסָן בְּשִׁבְעָה יָמִים וְתֵשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים--סִימָנָהּ ז' ט' תרמ"ב.</p>

<p><b>ט,ד</b>&nbsp;&nbsp;דֶּרֶךְ חֶשְׁבּוֹן הַתְּקוּפָה, כָּךְ הוּא:&nbsp; תֵּדַע תְּחִלָּה כַּמָּה מַחְזוֹרִין שְׁלֵמִים מִשְּׁנַת הַיְּצִירָה עַד מַחְזוֹר שֶׁתִּרְצֶה, וְקַח לְכָל מַחְזוֹר מֵהֶן שָׁעָה אַחַת וְתפ"ה חֲלָקִים; וְקַבַּץ כָּל הַחֲלָקִים שָׁעוֹת, וְכָל הַשָּׁעוֹת יָמִים, וְתִגְרַע מִן הַכֹּל שִׁבְעָה יָמִים וְתֵשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים; וְהַשְּׁאָר תּוֹסִיף אוֹתוֹ עַל מוֹלַד נִיסָן שֶׁלְּשָׁנָה רִאשׁוֹנָה מִן הַמַּחְזוֹר, יֵצֵא לָךְ בְּאֵיזוֹ שָׁעָה וּבְכַמָּה בַּחֹדֶשׁ תִּהְיֶה תְּקוּפַת נִיסָן שֶׁלְּאוֹתָהּ הַשָּׁנָה הָרִאשׁוֹנָה בְּאוֹתוֹ מַחְזוֹר.&nbsp; וּמִמֶּנָּה תַּתְחִיל לִמְנוֹת אֶחָד וְתִשְׁעִים יוֹם וְשֶׁבַע שָׁעוֹת וּמֶחְצָה, לְכָל תְּקוּפָה וּתְקוּפָה.</p>

<p><b>ט,ה</b>&nbsp;&nbsp;וְאִם תִּרְצֶה לֵידַע תְּקוּפַת נִיסָן שֶׁלְּשָׁנָה זוֹ שְׁהִיא שְׁנַת כָּךְ וְכָּךְ בַּמַּחְזוֹר שָׁאַתָּה עוֹמֵד בּוֹ, קַח לְכָל הַמַּחְזוֹרִין הַשְּׁלֵמִים שָׁעָה וְתפ"ה חֲלָקִים לְכָל מַחְזוֹר; וּלְכָל הַשָּׁנִים הַגְּמוּרוֹת שֶׁשָּׁלְמוּ מִן הַמַּחְזוֹר, עֲשָׂרָה יָמִים וְאַחַת וְעֶשְׂרִים שָׁעוֹת וּמָאתַיִם וְאַרְבָּעָה חֲלָקִים לְכָל שָׁנָה; וְקַבַּץ הַכֹּל, וְתִגְרַע מִמֶּנּוּ שִׁבְעָה יָמִים וְתֵשַׁע שָׁעוֹת וְשֵׁשׁ מֵאוֹת שְׁנַיִם וְאַרְבָּעִים חֲלָקִים, וְהַשְּׁאָר תַּשְׁלִיכֵם חָדְשֵׁי לְבָנָה תִּשְׁעָה וְעֶשְׂרִים יוֹם וּשְׁתֵּים עֶשְׂרֵה שָׁעוֹת וּשְׁבַע מֵאוֹת שָׁלוֹשׁ וְתִשְׁעִים חֲלָקִים.&nbsp; וְהַנִּשְׁאָר פָּחוּת מֵחֹדֶשׁ לְבָנָה, תּוֹסִיף אוֹתוֹ עַל מוֹלַד נִיסָן שֶׁלְּאוֹתָהּ הַשָּׁנָה, וְתֵדַע זְמָן תְּקוּפַת נִיסָן שֶׁלְּאוֹתָהּ הַשָּׁנָה, בְּכַמָּה יוֹם בַּחֹדֶשׁ הִיא וּבְכַמָּה שָׁעָה.</p>

<p><b>ט,ו</b>&nbsp;&nbsp;תְּקוּפַת נִיסָן לְפִי חֶשְׁבּוֹן זֶה, אֵינָהּ לְעוֹלָם אֵלָא אוֹ בִּתְחִלַּת הַלַּיְלָה, אוֹ בַּחֲצִי הַלַּיְלָה, אוֹ בִּתְחִלַּת הַיּוֹם, אוֹ בַּחֲצִי הַיּוֹם; וּתְקוּפַת תַּמּוּז, לְעוֹלָם אֵינָהּ אֵלָא אוֹ בְּשֶׁבַע שָׁעוֹת וּמֶחְצָה, אוֹ בְּשָׁעָה אַחַת וּמֶחְצָה, בֵּין בַּיּוֹם, בֵּין בַּלַּיְלָה; וּתְקוּפַת תִּשְׁרִי, לְעוֹלָם אֵינָהּ אֵלָא אוֹ בְּתֵשַׁע שָׁעוֹת, אוֹ בְּשָׁלוֹשׁ שָׁעוֹת, בֵּין בַּיּוֹם, בֵּין בַּלַּיְלָה; וּתְקוּפַת טֵבֵת, לְעוֹלָם אֵינָהּ אֵלָא אוֹ בְּעֶשֶׂר שָׁעוֹת וּמֶחְצָה, אוֹ בְּאַרְבַּע שָׁעוֹת וּמֶחְצָה, בֵּין בַּיּוֹם, בֵּין בַּלַּיְלָה.</p>

<p><b>ט,ז</b>&nbsp;&nbsp;אִם תִּרְצֶה לֵידַע בְּאֵיזֶה יוֹם מִיְּמֵי הַשָּׁבוּעַ וּבְאֵיזוֹ שָׁעָה תִּהְיֶה הַתְּקוּפָה--קַח שָׁנִים גְּמוּרִים שֶׁעָבְרוּ מִשְּׁנַת הַיְּצִירָה עַד שָׁנָה שֶׁתִּרְצֶה, וְהַשְׁלֵךְ הַכֹּל שְׁמוֹנֶה וְעֶשְׂרִים שְׁמוֹנֶה וְעֶשְׂרִים; וְהַנִּשְׁאָר פָּחוּת מִשְּׁמוֹנֶה וְעֶשְׂרִים, קַח לְכָל שָׁנָה וְשָׁנָה יוֹם אֶחָד וְשֵׁשׁ שָׁעוֹת, וְקַבַּץ הַכֹּל, וְהוֹסֵף עָלָיו שְׁלוֹשָׁה, וְהַשְׁלֵךְ הַכֹּל שִׁבְעָה שִׁבְעָה; וְהַנִּשְׁאָר מִן הַיָּמִים וּמִן הַשָּׁעוֹת, תַּתְחִיל לִמְנוֹתוֹ מִתְּחִלַּת לֵיל אֶחָד בַּשַּׁבָּת.&nbsp; וְלַאֲשֶׁר יַגִּיעַ הַחֶשְׁבּוֹן בּוֹ, תִּהְיֶה תְּקוּפַת נִיסָן.&nbsp; וְלָמָּה מוֹסִיפִין שְׁלוֹשָׁה, לְפִי שֶׁתְּקוּפָה רִאשׁוֹנָה שֶׁלִּשְׁנַת הַיְּצִירָה הָיְתָה בִּתְחִלַּת לֵיל רְבִיעִי.</p>

<p><b>ט,ח</b>&nbsp;&nbsp;[ה] כֵּיצַד:&nbsp; הֲרֵי שֶׁרָצִינוּ לֵידַע תְּקוּפַת נִיסָן שֶׁלִּשְׁנַת שְׁלוֹשִׁים וּתְשַׁע מֵאוֹת וְאַרְבַּעַת אֲלָפִים לַיְּצִירָה--כְּשֶׁתַּשְׁלִיךְ הַכֹּל שְׁמוֹנֶה וְעֶשְׂרִים שְׁמוֹנֶה וְעֶשְׂרִים, תִּשָּׁאֵר שָׁנָה אַחַת; תִּקַּח לָהּ יוֹם אֶחָד וְשֵׁשׁ שָׁעוֹת, וְתוֹסִיף עָלָיו שְׁלוֹשָׁה, נִמְצֵאת תְּקוּפַת נִיסָן, בְּלֵיל חֲמִישִׁי שֵׁשׁ שָׁעוֹת בַּלַּיְלָה.&nbsp; וּכְשֶׁתּוֹסִיף עָלֶיהָ שֶׁבַע שָׁעוֹת וּמֶחְצָה, תִּהְיֶה תְּקוּפַת תַּמּוּז בְּשָׁעָה וּמֶחְצָה מִיּוֹם חֲמִישִׁי; וּכְשֶׁתּוֹסִיף עָלֶיהָ שֶׁבַע שָׁעוֹת וּמֶחְצָה, תִּהְיֶה תְּקוּפַת תִּשְׁרִי בְּתֵשַׁע שָׁעוֹת מִיּוֹם חֲמִישִׁי; וּכְשֶׁתּוֹסִיף עָלֶיהָ שֶׁבַע שָׁעוֹת וּמֶחְצָה, תִּהְיֶה תְּקוּפַת טֵבֵת בְּאַרְבַּע שָׁעוֹת וּמֶחְצָה מִלֵּיל שִׁשִּׁי; וּכְשֶׁתּוֹסִיף עָלֶיהָ שֶׁבַע שָׁעוֹת וּמֶחְצָה, תִּהְיֶה תְּקוּפַת נִיסָן הַבָּאָה בִּתְּחִלַּת יוֹם שִׁשִּׁי.&nbsp; וְעַל דֶּרֶךְ זוֹ, עַד סוֹף הָעוֹלָם, תְּקוּפָה אַחַר תְּקוּפָה.</p>

<p><b>ט,ט</b>&nbsp;&nbsp;[ו] אִם תִּרְצֶה לֵידַע בְּכַמָּה יוֹם בַּחֹדֶשׁ תִּהְיֶה תְּקוּפַת נִיסָן שֶׁלְּשָׁנָה זוֹ--תֵּדַע תְּחִלָּה בְּאֵיזֶה יוֹם מִיְּמֵי הַשָּׁבוּעַ תִּהְיֶה, וּבְאֵיזֶה יוֹם יִקָּבַע נִיסָן שֶׁלְּשָׁנָה זוֹ, וְכַמָּה שָׁנִים גְּמוּרִים עָבְרוּ מִן הַמַּחְזוֹר; וְתִקַּח לְכָל שָׁנָה אֲחַד עָשָׂר יוֹם, וְתוֹסִיף עַל סְכוּם הַיָּמִים שִׁבְעָה יָמִים בִּזְמַנִּים אֵלּוּ, וְהַשְׁלֵךְ הַכֹּל שְׁלוֹשִׁים שְׁלוֹשִׁים; וְהַנִּשְׁאָר פָּחוּת מִשְּׁלוֹשִׁים, תַּתְחִיל לִמְנוֹתוֹ מֵרֹאשׁ חֹדֶשׁ נִיסָן.&nbsp; אִם יַגִּיעַ לְיוֹם הַתְּקוּפָה, מוּטָב; וְאִם לָאו, הוֹסֵף יוֹם אוֹ שְׁנֵי יָמִים אוֹ שְׁלוֹשָׁה יָמִים עַל הַמִּנְיָן, עַד שֶׁיַּגִּיעַ לְיוֹם הַתְּקוּפָה.&nbsp; וְאִם תִּהְיֶה הַשָּׁנָה מְעֻבֶּרֶת, תַּתְחִיל לִמְנוֹת מֵרֹאשׁ חֹדֶשׁ אֲדָר שֵׁנִי; וְלַיּוֹם שֶׁיַּגִּיעַ הַחֶשְׁבּוֹן, בְּאוֹתוֹ הַיּוֹם מִן הַחֹדֶשׁ תִּהְיֶה הַתְּקוּפָה.</p>

<p><b>ט,י</b>&nbsp;&nbsp;[ז] כֵּיצַד:&nbsp; הֲרֵי שֶׁרָצִינוּ לֵידַע בְּכַמָּה בַּחֹדֶשׁ תִּהְיֶה תְּקוּפַת נִיסָן שֶׁלִּשְׁנַת שְׁלוֹשִׁים וּתְשַׁע מֵאוֹת, שְׁהִיא שָׁנָה תְּשִׁיעִית מִמַּחְזוֹר ר"ס--מָצִינוּ רֹאשׁ חֹדֶשׁ נִיסָן נִקְבַּע בָּהּ בַּחֲמִישִׁי, וּתְקוּפַת נִיסָן בַּחֲמִישִׁי, וּלְפִי שֶׁהָיְתָה שָׁנָה זוֹ תְּשִׁיעִית לַמַּחְזוֹר, יִהְיוּ הַשָּׁנִים הַגְּמוּרוֹת שְׁמוֹנֶה; כְּשֶׁתִּקַּח לְכָל שָׁנָה מֵהֶן אַחַד עָשָׂר יוֹם, יִהְיוּ כָּל הַיָּמִים שְׁמוֹנָה וּשְׁמוֹנִים; תּוֹסִיף שִׁבְעָה, הֲרֵי הַכֹּל חֲמִשָּׁה וְתִשְׁעִים; תַּשְׁלִיךְ הַכֹּל שְׁלוֹשִׁים שְׁלוֹשִׁים, נִשְׁאֲרוּ חֲמִשָּׁה יָמִים; כְּשֶׁתַּתְחִיל לִמְנוֹת חֲמִשָּׁה יָמִים מֵרֹאשׁ חֹדֶשׁ נִיסָן שֶׁהָיָה בַּחֲמִישִׁי, יַגִּיעַ הַחֶשְׁבּוֹן לְיוֹם שֵׁנִי.&nbsp; וּכְבָר יָדַעְנוּ שְׁאֵין הַתְּקוּפָה בְּשֵׁנִי בַּשַּׁבָּת, אֵלָא בַּחֲמִישִׁי; לְפִיכָּךְ תּוֹסִיף יוֹם אַחַר יוֹם, עַד שֶׁתַּגִּיעַ לַחֲמִישִׁי שְׁהוּא יוֹם הַתְּקוּפָה--נִמְצֵאת תְּקוּפַת נִיסָן בְּשָׁנָה זוֹ, בְּיוֹם שְׁמִינִי מֵחֹדֶשׁ נִיסָן.&nbsp; וְעַל הַדֶּרֶךְ הַזֹּאת תַּעֲשֶׂה, בְּכָל שָׁנָה וְשָׁנָה.</p>

<p><b>ט,יא</b>&nbsp;&nbsp;[ח] זֶה שֶׁאָמַרְנוּ תּוֹסִיף יוֹם אַחַר יוֹם עַד שֶׁתַּגִּיעַ לְיוֹם הַתְּקוּפָה, לְעוֹלָם לֹא תִהְיֶה צָרִיךְ לְהוֹסִיף אֵלָא יוֹם אֶחָד אוֹ שְׁנַיִם אוֹ שְׁלוֹשָׁה; וּפֶלֶא גָּדוֹל הוּא, שֶׁתִּהְיֶה צָרִיךְ לְהוֹסִיף אַרְבָּעָה.&nbsp; וְאִם מָצָאתָ שָׁאַתָּה צָרִיךְ לְהוֹסִיף יָתֵר עַל זֶה, תֵּדַע שֶׁטָּעִיתָ בַּחֶשְׁבּוֹן, וְתַחְזֹר וּתְחַשַּׁב בְּדִקְדוּק.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק י</h2>

<p><b>י,א</b>&nbsp;&nbsp;שְׁנַת הַחַמָּה לְמִי שְׁהוּא אוֹמֵר שְׁהִיא פָּחוּת מֵרְבִיעַ מֵחַכְמֵי יִשְׂרָאֵל, אוֹמֵר שְׁהִיא שְׁלוֹשׁ מֵאוֹת חֲמִשָּׁה וְשִׁשִּׁים יוֹם וְחָמֵשׁ שָׁעוֹת וּתְשַׁע מֵאוֹת שִׁבְעָה וְתִשְׁעִים חֲלָקִים וּשְׁמוֹנָה וְאַרְבָּעִים רֶגַע; וְהָרֶגַע, אֶחָד מִשִּׁשָּׁה וְשִׁבְעִים בְּחֵלֶק.&nbsp; וּלְפִי חֶשְׁבּוֹן זֶה, תִּהְיֶה תּוֹסֶפֶת שְׁנַת הַחַמָּה עַל שְׁנַת הַלְּבָנָה עֲשָׂרָה יָמִים וְאַחַת וְעֶשְׂרִים שָׁעָה וּמֵאָה וְאֶחָד וְעֶשְׂרִים חֵלֶק וּשְׁמוֹנָה וְאַרְבָּעִים רֶגַע--סִימָן לָהֶן י' כ"א קכ"א מ"ח.&nbsp; וְלֹא תִמְצָא תּוֹסֶפֶת בְּמַחְזוֹר שֶׁלִּתְשַׁע עֶשְׂרֵה כְּלָל, אֵלָא בְּכָל מַחְזוֹר מֵהֶם יְשַׁלְּמוּ שְׁנֵי הַחַמָּה עִם שְׁנֵי הַלְּבָנָה הַפְּשׁוּטוֹת וְהַמְּעֻבָּרוֹת.</p>

<p><b>י,ב</b>&nbsp;&nbsp;בֵּין כָּל תְּקוּפָה וּתְקוּפָה לְפִי חֶשְׁבּוֹן זֶה, אֶחָד וְתִשְׁעִים יוֹם וְשֶׁבַע שָׁעוֹת וַחֲמֵשׁ מֵאוֹת וְתִשְׁעָה עָשָׂר חֲלָקִים וְאֶחָד וּשְׁלוֹשִׁים רֶגַע--סִימָן לָהֶם צ"א ז' תקי"ט ל"א.&nbsp; וּכְשֶׁתֵּדַע תְּקוּפָה מִן הַתְּקוּפוֹת אֵימָתַי הָיְתָה, תְּחַשַּׁב מֵאוֹתוֹ רֶגַע מִנְיָן זֶה, וְתֵדַע תְּקוּפָה שֶׁאַחֲרֶיהָ, עַל הַדֶּרֶךְ שֶׁבֵּאַרְנוּ בִּתְקוּפַת הַשָּׁנָה שְׁהִיא רְבִיעַ.&nbsp; [ג] תְּקוּפַת נִיסָן לְפִי חֶשְׁבּוֹן זֶה, הָיְתָה בְּשָׁנָה רִאשׁוֹנָה שֶׁלַּיְּצִירָה קֹדֶם מוֹלַד נִיסָן בְּתֵשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים--סִימָן לָהֶם ט' תרמ"ב.&nbsp; וְכֵן הִיא לְעוֹלָם בְּכָל שָׁנָה רִאשׁוֹנָה שֶׁלְּכָל מַחְזוֹר, קֹדֶם מוֹלַד נִיסָן בְּתֵשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים.</p>

<p><b>י,ג</b>&nbsp;&nbsp;[ד] כְּשֶׁתֵּדַע תְּקוּפַת נִיסָן שֶׁלְּשָׁנָה רִאשׁוֹנָה מִן הַמַּחְזוֹר, תְּחַשַּׁב מִמֶּנָּה אֶחָד וְתִשְׁעִים יוֹם וְשֶׁבַע שָׁעוֹת וַחֲמֵשׁ מֵאוֹת וְתִשְׁעָה עָשָׂר חֲלָקִים וְאֶחָד וּשְׁלוֹשִׁים רֶגַע לְכָל תְּקוּפָה וּתְקוּפָה, עַד סוֹף הַמַּחְזוֹר.</p>

<p><b>י,ד</b>&nbsp;&nbsp;[ה] אִם תִּרְצֶה לֵידַע מָתַי תִּהְיֶה תְּקוּפַת נִיסָן לְפִי חֶשְׁבּוֹן זֶה, תֵּדַע תְּחִלָּה שָׁנִים גְּמוּרוֹת שֶׁעָבְרוּ מִן הַמַּחְזוֹר, וְתִקַּח לְכָל שָׁנָה מֵהֶן תּוֹסֶפְתָּהּ, וְהִיא י' כ"א קכ"א מ"ח; וְקַבַּץ כָּל הָרְגָעִים חֲלָקִים, וְכָל הַחֲלָקִים שָׁעוֹת, וְכָל הַשָּׁעוֹת יָמִים, כְּדֶרֶךְ שֶׁתְּחַשַּׁב בַּמּוֹלָדוֹת; וְתִגְרַע מִן הַכֹּל, תֵּשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים, וְהַנִּשְׁאָר, תַּשְׁלִיכוֹ חָדְשֵׁי לְבָנָה; וְהַנִּשְׁאָר שְׁאֵין בּוֹ חֹדֶשׁ לְבָנָה, תּוֹסִיף אוֹתוֹ עַל מוֹלַד נִיסָן שֶׁלְּאוֹתָהּ שָׁנָה.&nbsp; וּבְרֶגַע שֶׁיַּגִּיעַ בּוֹ הַמִּנְיָן, תִּהְיֶה תְּקוּפַת נִיסָן שֶׁלְּאוֹתָהּ שָׁנָה.</p>

<p><b>י,ה</b>&nbsp;&nbsp;[ו] מַרְאִין לִי הַדְּבָרִים, שֶׁעַל חֶשְׁבּוֹן תְּקוּפָה זוֹ הָיוּ סוֹמְכִין לְעִנְיַן עִבּוּר הַשָּׁנָה בְּעֵת שֶׁבֵּית דִּין הַגָּדוֹל מָצוּי, שְׁהֶן מְעַבְּרִין מִפְּנֵי הַזְּמָן, אוֹ מִפְּנֵי הַצֹּרֶךְ--לְפִי שֶׁחֶשְּׁבּוֹן זֶה, הוּא הָאֱמֶת יוֹתֵר מִן הָרִאשׁוֹן, וְהוּא קָרוֹב מִדְּבָרִים שֶׁנִּתְבָּאֲרוּ בְּאִצְטַגְנִינוּת, יוֹתֵר מִן הַחֶשְׁבּוֹן הָרִאשׁוֹן שֶׁהָיְתָה בּוֹ שְׁנַת הַחַמָּה שְׁלוֹשׁ מֵאוֹת וַחֲמִשָּׁה וְשִׁשִּׁים יוֹם וּרְבִיעַ יוֹם.</p>

<p><b>י,ו</b>&nbsp;&nbsp;[ז] וְחֶשְׁבּוֹן שְׁתֵּי הַתְּקוּפוֹת הָאֵלּוּ שֶׁבֵּאַרְנוּ דַּרְכָּם, הַכֹּל בְּקֵרוּב הוּא, וּבְמַהְלַךְ הַשֶּׁמֶשׁ הָאֶמְצָעִי, לֹא בִּמְקוֹמָהּ הָאֲמִתִּי; אֲבָל בִּמְקוֹם הַשֶּׁמֶשׁ הָאֲמִתִּי תִּהְיֶה תְּקוּפַת נִיסָן בִּזְמַנִּים אֵלּוּ, בִּכְמוֹ שְׁנֵי יָמִים קֹדֶם שְׁתֵּי הַתְּקוּפוֹת שֶׁיּוֹצְאִין בְּחֶשְׁבּוֹן זֶה, בֵּין בְּחֶשְׁבּוֹן מִי שֶׁמְּחַשֵּׁב רְבִיעַ יוֹם גָּמוּר, בֵּין לְמִי שֶׁמְּחַשֵּׁב לְפָחוּת מֵרְבִיעַ יוֹם.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יא</h2>

<p><b>יא,א</b>&nbsp;&nbsp;לְפִי שֶׁאָמַרְנוּ בַּהֲלָכוֹת אֵלּוּ, שֶׁבֵּית דִּין הָיוּ מְחַשְּׁבִין בְּדִקְדוּק וְיוֹדְעִים אִם יֵרָאֶה הַיָּרֵחַ אוֹ לֹא יֵרָאֶה, יָדַעְנוּ שֶׁכָּל מִי שֶׁרוּחוֹ נְכוֹנָה וְלִבּוֹ תָּאֵב לְדִבְרֵי הַחָכְמוֹת וְלַעֲמֹד עַל הַסּוֹדוֹת, יִתְאַוֶּה לֵידַע אוֹתָן הַדְּרָכִים שֶׁמְּחַשְּׁבִין בָּהֶם--עַד שֶׁיֵּדַע אָדָם אִם יֵרָאֶה הַיָּרֵחַ בְּלֵיל זֶה, אוֹ לֹא יֵרָאֶה.</p>

<p><b>יא,ב</b>&nbsp;&nbsp;וְדַרְכֵי הַחֶשְׁבּוֹן, יֵשׁ בָּהֶן מַחְלוֹקוֹת גְּדוֹלוֹת בֵּין חַכְמֵי הַגּוֹיִים הַקַּדְמוֹנִים שֶׁחָקְרוּ עַל חֶשְׁבּוֹן הַתְּקוּפוֹת וְהַגֵּימְטַרְיוֹת.&nbsp; וַאֲנָשִׁים חֲכָמִים גְּדוֹלִים נִשְׁתַּבְּשׁוּ בָּהֶן, וְנִתְעַלְּמוּ מֵהֶן דְּבָרִים וְנֻלְּדוּ לָהֶן סְפֵקוֹת; וְיֵשׁ מִי שֶׁמְּדַקְדֵּק הַרְבֵּה, וְלֹא פָגַע בַּדֶּרֶךְ הַנְּכוֹנָה בְּחֶשְׁבּוֹן רְאִיַּת הַיָּרֵחַ, אֵלָא צָלַל בְּמַיִם אַדִּירִים, וְהֶעֱלָה חֶרֶס בְּיָדוֹ.</p>

<p><b>יא,ג</b>&nbsp;&nbsp;וּלְפִי אֹרֶךְ הַיָּמִים וְרֹב הַבְּדִיקוֹת וְהַחֲקִירוֹת, נוֹדַע לְמִקְצַת הַחֲכָמִים דַּרְכֵי חֶשְׁבּוֹן זֶה; וְעוֹד שֶׁיֵּשׁ לָנוּ בָּעִיקָרִים אֵלּוּ, קַבָּלוֹת מִפִּי הַחֲכָמִים וּרְאָיוֹת שֶׁלֹּא נִכְתְּבוּ בַּסְּפָרִים הַיְּדוּעִים לַכֹּל.&nbsp; וּמִפְּנֵי כָּל אֵלּוּ הַדְּבָרִים, כָּשֵׁר בְּעֵינַי לְבָאַר דַּרְכֵי חֶשְׁבּוֹן זֶה, כְּדֵי שֶׁיִּהְיֶה נָכוֹן לְכָל מִי שֶׁמִּלְּאוֹ לִבּוֹ לְקָרְבָה אֶל הַמְּלָאכָה, לַעֲשׂוֹת אוֹתָהּ.</p>

<p><b>יא,ד</b>&nbsp;&nbsp;וְאַל יִהְיוּ דְּרָכִים אֵלּוּ קַלִּים בְּעֵינֶיךָ, מִפְּנֵי שְׁאֵין אָנוּ צְרִיכִין לָהֶם בַּזְּמָן הַזֶּה:&nbsp; שֶׁאֵלּוּ הַדְּרָכִים, דְּרָכִים רְחוֹקִים וַעֲמוּקִים הֶן; וְהוּא סוֹד הָעִבּוּר שֶׁהָיוּ הַחֲכָמִים הַגְּדוֹלִים יוֹדְעִים אוֹתוֹ, וְאֵינָן מוֹסְרִין אוֹתוֹ לְכָל אָדָם אֵלָא לִסְמוּכִים נְבוֹנִים.&nbsp; אֲבָל זֶה הַחֶשְׁבּוֹן שֶׁמְּחַשְּׁבִין בִּזְמָן שְׁאֵין בֵּית דִּין לִקְבֹּעַ עַל הָרְאִיָּה שֶׁאָנוּ מְחַשְּׁבִין בּוֹ הַיּוֹם, אַפִלּוּ תִּינוֹקוֹת שֶׁלְּבֵית רִבָּן מַגִּיעִין עַד סוֹפוֹ, בִּשְׁלוֹשָׁה אַרְבָּעָה יָמִים.</p>

<p><b>יא,ה</b>&nbsp;&nbsp;שֶׁמֶּא יִתְבּוֹנֵן חָכָם מֵחַכְמֵי הָאֻמּוֹת, אוֹ מֵחַכְמֵי יִשְׂרָאֵל שֶׁלָּמְדוּ חָכְמַת יָוָן, בִּדְרָכִים אֵלּוּ שֶׁאֲנִי מְחַשֵּׁב בָּהֶן לִרְאִיַּת הַיָּרֵחַ--וְיֵרָאֶה קֵרוּב מְעַט בְּמִקְצַת הַדְּרָכִים, וְיַעֲלֶה עַל דַּעְתּוֹ שֶׁנִּתְעַלַּם מִמֶּנּוּ דָּבָר זֶה וְלֹא יָדַעְנוּ שֶׁיֵּשׁ בְּאוֹתָהּ הַדֶּרֶךְ קֵרוּב.&nbsp; אַל יַעֲלֶה זֶה עַל דַּעְתּוֹ--אֵלָא כָּל דָּבָר שֶׁלֹּא דִקְדַּקְנוּ בּוֹ, מִפְּנֵי שֶׁיָּדַעְנוּ בְּעִיקְרֵי הַגֵּימְטַרְיוֹת בִּרְאָיוֹת בְּרוּרוֹת, שְׁאֵין דָּבָר זֶה מַפְסִיד בִּידִיעַת הָרְאִיָּה, וְאֵין חוֹשְׁשִׁין לוֹ; לְפִיכָּךְ לֹא דִקְדַּקְנוּ בּוֹ.</p>

<p><b>יא,ו</b>&nbsp;&nbsp;וְכֵן כְּשֶׁיֵּרָאֶה בְּדֶרֶךְ מִן הַדְּרָכִים חֶסְרוֹן מְעַט מֵחֶשְׁבּוֹן הָרָאוּי לְאוֹתָהּ הַדֶּרֶךְ, בְּכַוָּנָה עָשִׂינוּ זֶה, לְפִי שֶׁיֵּשׁ כְּנֶגְדּוֹ יִתְרוֹן בְּדֶרֶךְ אַחֶרֶת, עַד שֶׁיֵּצֵא הַדָּבָר לַאֲמִתּוֹ בִּדְרָכִים קְרוֹבִים בְּלֹא חֶשְׁבּוֹן אָרוּךְ--כְּדֵי שֶׁלֹּא יִבָּהֵל הָאָדָם שְׁאֵינוּ רָגִיל בִּדְבָרִים אֵלּוּ, בְּרֹב הַחֶשְׁבּוֹנוֹת שְׁאֵין מוֹעִילִין בִּרְאִיַּת הַיָּרֵחַ.</p>

<p><b>יא,ז</b>&nbsp;&nbsp;הָעִיקָרִים שֶׁצָּרִיךְ אָדָם לֵידַע אוֹתָן תְּחִלָּה לְכָל חֶשְׁבּוֹנוֹת הָאִצְטַגְנִינוּת, בֵּין לְדַרְכֵי חֶשְׁבּוֹן הָרְאִיָּה, בֵּין לִשְׁאָר דְּבָרִים--אֵלּוּ הֶן:&nbsp; הַגַּלְגַּל, מֻחְלָק בִּשְׁלוֹשׁ מֵאוֹת וְשִׁשִּׁים מַעֲלוֹת; כָּל מַזָּל וּמַזָּל שְׁלוֹשִׁים מַעֲלוֹת, וְהַהַתְחָלָה מִתְחִלַּת מַזַּל טָלֶה.&nbsp; וְכָל מַעֲלָה וּמַעֲלָה, שִׁשִּׁים חֲלָקִים; וְכָל חֵלֶק וְחֵלֶק, שִׁשִּׁים שְׁנִיּוֹת; וְכָל שְׁנִיָּה וּשְׁנִיָּה, שִׁשִּׁים שְׁלִישִׁיּוֹת.&nbsp; וְכֵן תְּדַקְדַּק הַחֶשְׁבּוֹן, וּתְחַלַּק כָּל זְמָן שֶׁתִּרְצֶה.</p>

<p><b>יא,ח</b>&nbsp;&nbsp;לְפִיכָּךְ אִם יָצָא לָךְ בְּחֶשְׁבּוֹן שֶׁכּוֹכָב פְּלוֹנִי מְקוֹמוֹ בַּגַּלְגַּל בְּשִׁבְעִים מַעֲלוֹת וּשְׁלוֹשִׁים חֲלָקִים וְאַרְבָּעִים שְׁנִיּוֹת, תֵּדַע שֶׁכּוֹכָב זֶה הוּא בְּמַזַּל תְּאוֹמִים בַּחֲצִי מַעֲלַת אַחַת עֶשְׂרֵה מִמַּזָּל זֶה--לְפִי שֶׁמַּזַּל טָלֶה שְׁלוֹשִׁים מַעֲלוֹת, וּמַזַּל שׁוֹר שְׁלוֹשִׁים, נִשְׁאָר עֶשֶׂר מַעֲלוֹת וּמֶחְצָה מִמַּזַּל תְּאוֹמִים, וְאַרְבָּעִים שְׁנִיּוֹת מֵחֲצִי הַמַּעֲלָה הָאַחֲרוֹן.</p>

<p><b>יא,ט</b>&nbsp;&nbsp;וְכֵן אִם יָצָא מְקוֹמוֹ בַּגַּלְגַּל בִּשְׁלוֹשׁ מֵאוֹת וְעֶשְׂרִים מַעֲלוֹת, תֵּדַע שֶׁכּוֹכָב זֶה בְּמַזַּל דְּלִי בְּעֶשְׂרִים מַעֲלָה בּוֹ.&nbsp; וְעַל דֶּרֶךְ זוֹ, בְּכָל הַמִּנְיָנוֹת; וְסֵדֶר הַמַּזָּלוֹת, כָּךְ הוּא--טָלֶה, שׁוֹר, תְּאוֹמִים, סַרְטָן, אַרְיֵה, בְּתוּלָה, מֹאזְנַיִם, עַקְרָב, קֶשֶׁת, גְּדִי, דְּלִי, דָּגִים.</p>

<p><b>יא,י</b>&nbsp;&nbsp;בְּכָל הַחֶשְׁבּוֹנוֹת כֻּלָּם, כְּשֶׁתְּקַבַּץ שְׁאֵרִית לִשְׁאֵרִית אוֹ כְּשֶׁתּוֹסִיף מִנְיָן עַל מִנְיָן, תְּקַבַּץ כָּל מִין עִם מִינוֹ--הַשְּׁנִיּוֹת עִם הַשְּׁנִיּוֹת, וְהַחֲלָקִים עִם הַחֲלָקִים, וְהַמַּעֲלוֹת עִם הַמַּעֲלוֹת.&nbsp; וְכָל שֶׁיִּתְקַבַּץ מִן הַשְּׁנִיּוֹת שִׁשִּׁים, תָּשִׂים אוֹתוֹ חֵלֶק וְתוֹסִיף עַל הַחֲלָקִים; וְכָל שֶׁיִּתְקַבַּץ מִן הַחֲלָקִים שִׁשִּׁים, תָּשִׂים אוֹתוֹ מַעֲלָה וְתוֹסִיף אוֹתָהּ עַל הַמַּעֲלוֹת; וּכְשֶׁתְּקַבַּץ הַמַּעֲלוֹת, תַּשְׁלִיךְ אוֹתָן שְׁלוֹשׁ מֵאוֹת וְשִׁשִּׁים שְׁלוֹשׁ מֵאוֹת וְשִׁשִּׁים, וְהַנִּשְׁאָר מִשְּׁלוֹשׁ מֵאוֹת וְשִׁשִּׁים וּלְמַטָּה, הוּא שֶׁתּוֹפְסִין לְחֶשְׁבּוֹן.</p>

<p><b>יא,יא</b>&nbsp;&nbsp;בְּכָל הַחֶשְׁבּוֹנוֹת כֻּלָּן, כְּשֶׁתִּרְצֶה לִגְרֹעַ מִנְיָן מִמִּנְיָן--אִם יִהְיֶה זֶה שֶׁגּוֹרְעִין אוֹתוֹ יָתֵר עַל זֶה שֶׁגּוֹרְעִין מִמֶּנּוּ אַפִלּוּ בְּחֵלֶק אֶחָד--תּוֹסִיף עַל זֶה שֶׁגּוֹרְעִין מִמֶּנּוּ שְׁלוֹשׁ מֵאוֹת וְשִׁשִּׁים מַעֲלוֹת, כְּדֵי שֶׁיְּהֶא אִפְשָׁר לִגְרֹעַ זֶה הַמִּנְיָן מִמֶּנּוּ.</p>

<p><b>יא,יב</b>&nbsp;&nbsp;כֵּיצַד:&nbsp; הֲרֵי שֶׁהִצְרִיכָךְ הַחֶשְׁבּוֹן לִגְרֹעַ מָאתַיִם מַעֲלוֹת וַחֲמִשִּׁים חֲלָקִים וְאַרְבָּעִים שְׁנִיּוֹת, סִימָן ר' נ' מ', מִמֵּאָה מַעֲלוֹת וְעֶשְׂרִים חֲלָקִים וּשְׁלוֹשִׁים שְׁנִיּוֹת, סִימָנָן ק' כ' ל'--תּוֹסִיף עַל הַמֵּאָה שְׁלוֹשׁ מֵאוֹת וְשִׁשִּׁים, יִהְיוּ הַמַּעֲלוֹת אַרְבַּע מֵאוֹת וְשִׁשִּׁים; וְתַתְחִיל לִגְרֹעַ הַשְּׁנִיּוֹת מִן הַשְּׁנִיּוֹת.&nbsp; תָּבוֹא לִגְרֹעַ אַרְבָּעִים מִשְּׁלוֹשִׁים, אֵי אִפְשָׁר; תָּרִים חֵלֶק אֶחָד מִן עֶשְׂרִים הַחֲלָקִים, וְתַעֲשֶׂה אוֹתוֹ שִׁשִּׁים שְׁנִיּוֹת, וְתוֹסִיף עַל הַשְּׁלוֹשִׁים, וְנִמְצְאוּ הַשְּׁנִיּוֹת תִּשְׁעִים; תִּגְרַע מֵהֶם הָאַרְבָּעִים, יִשָּׁאֵר חֲמִשִּׁים שְׁנִיּוֹת.&nbsp; וְתַחְזֹר לִגְרֹעַ הַחֲמִשִּׁים חֲלָקִים מִתִּשְׁעָה עָשָׂר חֲלָקִים, שֶׁכְּבָר הֲרִימוֹתָ מֵהֶם חֵלֶק אֶחָד וַעֲשִׂיתוֹ שְׁנִיּוֹת--וְאֵי אִפְשָׁר לִגְרֹעַ חֲמִשִּׁים מִתִּשְׁעָה עָשָׂר; לְפִיכָּךְ תָּרִים מַעֲלָה אַחַת מִן הַמַּעֲלוֹת, וְתַעֲשֶׂה אוֹתָהּ שִׁשִּׁים חֲלָקִים, וְתוֹסִיף עַל הַתִּשְׁעָה עָשָׂר, וְנִמְצְאוּ הַחֲלָקִים תִּשְׁעָה וְשִׁבְעִים; תִּגְרַע מֵהֶן הַחֲמִשִּׁים, יִשָּׁאֵר תִּשְׁעָה וְעֶשְׂרִים חֲלָקִים.&nbsp; וְתַחְזֹר לִגְרֹעַ הַמָּאתַיִם מַעֲלוֹת מִן אַרְבַּע מֵאוֹת וְתֵשַׁע וַחֲמִשִּׁים מַעֲלוֹת, שֶׁכְּבָר הֲרִימוֹתָ מַעֲלָה אַחַת וַעֲשִׂיתָהּ חֲלָקִים; יִשָּׁאֵר מָאתַיִם וְתֵשַׁע וַחֲמִשִּׁים מַעֲלוֹת.&nbsp; וְנִמְצָא הַשְּׁאָר, סִימָנוֹ רנ"ט כ"ט נ'.&nbsp; וְעַל דֶּרֶךְ זוֹ, בְּכָל גֵּרָעוֹן וְגֵרָעוֹן.</p>

<p><b>יא,יג</b>&nbsp;&nbsp;הַשֶּׁמֶשׁ וְהַיָּרֵחַ, [יג] וְכֵן שְׁאָר הַשִּׁבְעָה כּוֹכָבִים--מַהְלַךְ כָּל אֶחָד וְאֶחָד מֵהֶן בַּגַּלְגַּל שֶׁלּוֹ, מַהְלָךְ שׁוֹוֶה:&nbsp; אֵין בּוֹ לֹא קַלּוּת, וְלֹא כְּבֵדוּת--אֵלָא כְּמַהְלָכוֹ הַיּוֹם, כְּמוֹ מַהְלָכוֹ אֶמֶשׁ, כְּמוֹ מַהְלָכוֹ לְמָחָר, כְּמוֹ מַהְלָכוֹ בְּכָל יוֹם וָיוֹם.&nbsp; וְגַלְגַּלּוֹ שֶׁלְּכָל אֶחָד מֵהֶם, אַף עַל פִּי שְׁהוּא מַקִּיף אֶת הָעוֹלָם, אֵין הָאָרֶץ בְּאֶמְצָעוֹ.</p>

<p><b>יא,יד</b>&nbsp;&nbsp;לְפִיכָּךְ אִם תַּעֲרֹךְ מַהְלַךְ כָּל אֶחָד מֵהֶן לַגַּלְגַּל הַמַּקִּיף אֶת הָעוֹלָם שֶׁהָאָרֶץ בְּאֶמְצָעוֹ, שְׁהוּא גַּלְגַּל הַמַּזָּלוֹת--יִשְׁתַּנֶּה הִלּוּכוֹ, וְנִמְצָא מַהְלָכוֹ בְּיוֹם זֶה בְּגַלְגַּל הַמַּזָּלוֹת פָּחוּת אוֹ יוֹתֵר עַל מַהְלָכוֹ אֶמֶשׁ אוֹ עַל מַהְלָכוֹ לְמָחָר.</p>

<p><b>יא,טו</b>&nbsp;&nbsp;הַמַּהְלָךְ הַשּׁוֹוֶה שֶׁמַּהְלַךְ הַכּוֹכָב אוֹ הַשֶּׁמֶשׁ אוֹ הַיָּרֵחַ בְּגַלְגַּלּוֹ, הוּא הַנִּקְרָא אֶמְצַע הַמַּהְלָךְ; וְהַמַּהְלָךְ שֶׁיִּהְיֶה בְּגַלְגַּל הַמַּזָּלוֹת שְׁהוּא פְּעָמִים יוֹתֵר וּפְעָמִים חָסֵר--הוּא הַמַּהְלָךְ הָאֲמִתִּי, וּבוֹ יִהְיֶה מְקוֹם הַשֶּׁמֶשׁ אוֹ מְקוֹם הַיָּרֵחַ הָאֲמִתִּי.</p>

<p><b>יא,טז</b>&nbsp;&nbsp;כְּבָר אָמַרְנוּ שֶׁאֵלּוּ הַדְּרָכִים שֶׁאָנוּ מְבָאֲרִים בַּהֲלָכוֹת אֵלּוּ, אֵינָן אֵלָא לְחֶשְׁבּוֹן רְאִיַּת הַיָּרֵחַ בִּלְבָד; לְפִיכָּךְ עָשִׂינוּ הָעִיקָר שֶׁמִּמֶּנּוּ מַתְחִילִין לְעוֹלָם לְחֶשְׁבּוֹן זֶה, מִתְּחִלַּת לֵיל חֲמִישִׁי שֶׁיּוֹמוֹ יוֹם שְׁלִישִׁי לְחֹדֶשׁ נִיסָן מִשָּׁנָה זוֹ--שְׁהִיא שְׁנַת שְׁבַע עֶשְׂרֵה מִמַּחְזוֹר ר"ס, שְׁהִיא שְׁנַת שְׁמוֹנֶה וּשְׁלוֹשִׁים וּתְשַׁע מֵאוֹת וְאַרְבַּעַת אֲלָפִים לַיְּצִירָה, שְׁהִיא שְׁנַת תֵּשַׁע וּשְׁמוֹנִים וְאַרְבַּע מֵאוֹת וְאֶלֶף לַשְּׁטָרוֹת, שְׁהִיא שְׁנַת תֵּשַׁע וּמֵאָה וְאֶלֶף לְחָרְבַּן בַּיִת שֵׁנִי.&nbsp; וְזוֹ הַשָּׁנָה הִיא שֶׁאָנוּ קוֹרְאִים אוֹתָהּ, שְׁנַת הָעִיקָר בְּחֶשְׁבּוֹן זֶה.</p>

<p><b>יא,יז</b>&nbsp;&nbsp;וּלְפִי שֶׁהָרְאִיָּה לֹא תִהְיֶה אֵלָא בְּאֶרֶץ יִשְׂרָאֵל, כְּמוֹ שֶׁבֵּאַרְנוּ, עָשִׂינוּ כָּל דַּרְכֵי חֶשְׁבּוֹן זֶה בְּנוּיִים עַל עִיר יְרוּשָׁלַיִם, וְלִשְׁאָר הַמְּקוֹמוֹת הַסּוֹבְבִין אוֹתָהּ בִּכְמוֹ שִׁשָּׁה שִׁבְעָה יָמִים--שֶׁבָּהֶם רוֹאִין אֶת הַיָּרֵחַ תָּמִיד, וּבָאִים וּמְעִידִים בְּבֵית דִּין.&nbsp; וּמָקוֹם זֶה הוּא נוֹטֶה מִתַּחַת הַקַּו הַשּׁוֹוֶה הַמְּסַבֵּב בְּאֶמְצַע הָעוֹלָם כְּנֶגֶד רוּחַ צְפוֹנִית, בִּכְמוֹ שְׁתַּיִם וּשְׁלוֹשִׁים מַעֲלוֹת--עַד חָמֵשׁ וּשְׁלוֹשִׁים, וְעַד תֵּשַׁע וְעֶשְׂרִים; וְכֵן הוּא נוֹטֶה מֵאֶמְצַע הַיִּשּׁוּב כְּנֶגֶד רוּחַ מַעְרָב, בִּכְמוֹ אַרְבַּע וְעֶשְׂרִים מַעֲלוֹת--עַד שֶׁבַע וְעֶשְׂרִים, וְעַד אַחַת וְעֶשְׂרִים.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יב</h2>

<p><b>יב,א</b>&nbsp;&nbsp;מַהְלַךְ הַשֶּׁמֶשׁ הָאֶמְצָעִי בְּיוֹם אֶחָד שְׁהוּא אַרְבַּע וְעֶשְׂרִים שָׁעוֹת, תִּשְׁעָה וַחֲמִשִּׁים חֲלָקִים וּשְׁמוֹנֶה שְׁנִיּוֹת--סִימָנָם נ"ט ח'.&nbsp; נִמְצָא מַהְלָכָהּ בַּעֲשָׂרָה יָמִים, תֵּשַׁע מַעֲלוֹת וְאֶחָד וַחֲמִשִּׁים חֲלָקִים וְשָׁלוֹשׁ וְעֶשְׂרִים שְׁנִיּוֹת--סִימָנָם ט' נ"א כ"ג.&nbsp; וְנִמְצָא מַהְלָכָהּ בְּמֵאָה יוֹם, שְׁמוֹנֶה וְתִשְׁעִים מַעֲלוֹת וּשְׁלוֹשָׁה וּשְׁלוֹשִׁים חֲלָקִים וְשָׁלוֹשׁ וַחֲמִשִּׁים שְׁנִיּוֹת--סִימָנָם צ"ח ל"ג נ"ג.&nbsp; וְנִמְצָא שְׁאֵרִית מַהְלָכָהּ בְּאֶלֶף יוֹם, אַחַר שֶׁתַּשְׁלִיךְ כָּל שְׁלוֹשׁ מֵאוֹת וְשִׁשִּׁים מַעֲלוֹת כְּמוֹ שֶׁבֵּאַרְנוּ, מָאתַיִם וְחָמֵשׁ וְשִׁשִּׁים מַעֲלוֹת וּשְׁמוֹנָה וּשְׁלוֹשִׁים חֲלָקִים וַחֲמִשִּׁים שְׁנִיּוֹת--סִימָנָם רס"ה ל"ח נ'.</p>

<p><b>יב,ב</b>&nbsp;&nbsp;וְנִמְצָא שְׁאֵרִית מַהְלָכָהּ בַּעֲשֶׂרֶת אֲלָפִים יוֹם, מֵאָה שֵׁשׁ וּשְׁלוֹשִׁים מַעֲלוֹת וּשְׁמוֹנָה וְעֶשְׂרִים חֲלָקִים וְעֶשְׂרִים שְׁנִיּוֹת--סִימָנָם קל"ו כ"ח כ'.</p>

<p><b>יב,ג</b>&nbsp;&nbsp;וְעַל הַדֶּרֶךְ הַזֶּה, תִּכְפֹּל וְתוֹצִיא מַהְלָכָהּ לְכָל מִנְיָן שֶׁתִּרְצֶה; וְכֵן אִם תִּרְצֶה לַעֲשׂוֹת סִימָנִין יְדוּעִים אֶצְלָךְ לְמַהְלָכָהּ לִשְׁנֵי יָמִים, וְלִשְׁלוֹשָׁה, וּלְאַרְבָּעָה, עַד עֲשָׂרָה--תַּעֲשֶׂה.</p>

<p><b>יב,ד</b>&nbsp;&nbsp;וְכֵן אִם תִּרְצֶה לִהְיוֹת לָךְ סִימָנִין יְדוּעִים מוּכָנִין לְמַהְלָכָהּ לְעֶשְׂרִים יוֹם, וְלִשְׁלוֹשִׁים, וּלאַרְבָּעִים, עַד מֵאָה--תַּעֲשֶׂה; וְדָבָר גָּלוּי הוּא וְיָדוּעַ, מֵאַחַר שֶׁיָּדַעְתָּ מַהְלַךְ יוֹם אֶחָד.</p>

<p><b>יב,ה</b>&nbsp;&nbsp;וְרָאוּי הוּא לִהְיוֹת מוּכָן וְיָדוּעַ אֶצְלָךְ, מַהְלָךְ אֶמְצַע הַשֶּׁמֶשׁ לְתִשְׁעָה וְעֶשְׂרִים יוֹם; וְלִשְׁלוֹשׁ מֵאוֹת וְאַרְבָּעָה וַחֲמִשִּׁים יוֹם, שְׁהֶן יְמֵי שְׁנַת הַלְּבָנָה בִּזְמָן שֶׁחֳדָשֶׁיהָ כְּסִדְרָן--וְהִיא הַנִּקְרֵאת שָׁנָה סְדוּרָה:&nbsp; שֶׁבִּזְמָן שֶׁיִּהְיוּ לָךְ אֶמְצָעִיּוֹת אֵלּוּ מוּכָנִין, יִהְיֶה הַחֶשְׁבּוֹן קַל עָלֶיךָ לִרְאִיַּת הַיָּרֵחַ, לְפִי שֶׁתִּשְׁעָה וְעֶשְׂרִים יוֹם גְּמוּרִים מִלֵּיל הָרְאִיָּה עַד לֵיל הָרְאִיָּה שֶׁלְּחֹדֶשׁ הַבָּא; וְכֵן בְּכָל חֹדֶשׁ וְחֹדֶשׁ אֵין פָּחוּת מִתִּשְׁעָה וְעֶשְׂרִים יוֹם וְלֹא יָתֵר, שְׁאֵין חֶפְצֵנוּ בְּכָל אֵלּוּ הַחֶשְׁבּוֹנוֹת אֵלָא לָדַעַת הָרְאִיָּה בִּלְבָד.</p>

<p><b>יב,ו</b>&nbsp;&nbsp;וְכֵן מִלֵּיל הָרְאִיָּה שֶׁלְּחֹדֶשׁ זֶה עַד לֵיל הָרְאִיָּה לְאוֹתוֹ הַחֹדֶשׁ לַשָּׁנָה הַבָּאָה, שָׁנָה סְדוּרָה אוֹ שָׁנָה וְיוֹם אֶחָד; וְכֵן בְּכָל שָׁנָה וְשָׁנָה.&nbsp; וּמַהְלַךְ הַשֶּׁמֶשׁ הָאֶמְצָעִי לְתִשְׁעָה וְעֶשְׂרִים יוֹם, שְׁמוֹנֶה וְעֶשְׂרִים מַעֲלוֹת וַחֲמִשָּׁה וּשְׁלוֹשִׁים חֲלָקִים וּשְׁנִיָּה אַחַת--סִימָנָן כ"ח ל"ה א'; וּמַהְלָכָהּ לְשָׁנָה סְדוּרָה, שְׁלוֹשׁ מֵאוֹת וּשְׁמוֹנֶה וְאַרְבָּעִים מַעֲלוֹת וַחֲמִשָּׁה וַחֲמִשִּׁים חֲלָקִים וְחָמֵשׁ עֶשְׂרֵה שְׁנִיּוֹת--סִימָנָן שמ"ח נ"ה ט"ו.</p>

<p><b>יב,ז</b>&nbsp;&nbsp;[ב] נְקֻדָּה אַחַת יֵשׁ בְּגַלְגַּל הַשֶּׁמֶשׁ, וְכֵן בִּשְׁאָר גַּלְגַּלֵּי הַשִּׁבְעָה כּוֹכָבִים, בְּעֵת שֶׁיִּהְיֶה הַכּוֹכָב בָּהּ, יִהְיֶה גָּבוֹהַּ מֵעַל הָאָרֶץ כָּל מְאוֹדוֹ; וְאוֹתָהּ הַנְּקֻדָּה שֶׁלְּגַלְגַּל הַשֶּׁמֶשׁ וּשְׁאָר הַכּוֹכָבִים חוּץ מִן הַיָּרֵחַ, סוֹבֶבֶת בְּשׁוֹוֶה, וּמַהְלָכָהּ בְּכָל שִׁבְעִים שָׁנָה בְּקֵרוּב, מַעֲלָה אַחַת.&nbsp; וּנְקֻדָּה זוֹ, הִיא הַנִּקְרֵאת גֹּבַהּ.</p>

<p><b>יב,ח</b>&nbsp;&nbsp;גֹּבַהּ הַשֶּׁמֶשׁ--מַהְלָכוֹ בְּכָל עֲשָׂרָה יָמִים, שְׁנִיָּה אַחַת וַחֲצִי שְׁנִיָּה, שְׁהִיא שְׁלוֹשִׁים שְׁלִישִׁיּוֹת; נִמְצָא מַהְלָכוֹ בְּמֵאָה יוֹם, חָמֵשׁ עֶשְׂרֵה שְׁנִיּוֹת, וּמַהְלָכוֹ בְּאֶלֶף יוֹם, שְׁנֵי חֲלָקִים וּשְׁלוֹשִׁים שְׁנִיּוֹת; וּמַהְלָכוֹ בַּעֲשֶׂרֶת אֲלָפִים יוֹם, חֲמִשָּׁה וְעֶשְׂרִים חֲלָקִים.&nbsp; וְנִמְצָא מַהְלָכוֹ לְתִשְׁעָה וְעֶשְׂרִים יוֹם, אַרְבַּע שְׁנִיּוֹת; וּמַהְלָכוֹ בְּשָׁנָה סְדוּרָה, שָׁלוֹשׁ וַחֲמִשִּׁים שְׁנִיּוֹת.</p>

<p><b>יב,ט</b>&nbsp;&nbsp;כְּבָר אָמַרְנוּ שֶׁהָעִיקָר שֶׁמִּמֶּנּוּ הַהַתְחָלָה בְּחֶשְׁבּוֹן זֶה, הוּא מִתְּחִלַּת לֵיל חֲמִישִׁי שֶׁיּוֹמוֹ שְׁלִישִׁי לְחֹדֶשׁ נִיסָן מִשְּׁנַת שְׁמוֹנֶה וּשְׁלוֹשִׁים וּתְשַׁע מֵאוֹת וְאַרְבַּעַת אֲלָפִים לַיְּצִירָה.&nbsp; וּמְקוֹם הַשֶּׁמֶשׁ בְּמַהְלָכָהּ הָאֶמְצָעִי הָיָה בָּעִיקָר הַזֶּה, בְּשֶׁבַע מַעֲלוֹת וּשְׁלוֹשָׁה חֲלָקִים וּשְׁתַּיִם וּשְׁלוֹשִׁים שְׁנִיּוֹת מִמַּזַּל טָלֶה--סִימָנָן ז' ג' ל"ב; וּמְקוֹם גֹּבַהּ הַשֶּׁמֶשׁ הָיָה בְּעִיקָר זֶה, בְּשֵׁשׁ וְעֶשְׂרִים מַעֲלוֹת וַחֲמִשָּׁה וְאַרְבָּעִים חֲלָקִים וּשְׁמוֹנֶה שְׁנִיּוֹת מִמַּזַּל תְּאוֹמִים--סִימָנָם כ"ו מ"ה ח'.</p>

<p><b>יב,י</b>&nbsp;&nbsp;כִּשְׁתִּרְצֶה לֵידַע מְקוֹם הַשֶּׁמֶשׁ בְּמַהְלָכָהּ הָאֶמְצָעִי בְּכָל זְמָן שֶׁתִּרְצֶה, תִּקַּח מִנְיַן הַיָּמִים שֶׁמִּתְּחִלַּת יוֹם הָעִיקָר עַד הַיּוֹם שֶׁתִּרְצֶה, וְתוֹצִיא מַהְלָכָהּ הָאֶמְצָעִי בְּאוֹתָן הַיָּמִים מִן הַסִּימָנִין שֶׁהוֹדַעְנוּ; וְתוֹסִיף הַכֹּל עַל הָעִיקָר, וּתְקַבַּץ כָּל מִין עִם מִינוֹ.&nbsp; וְהַיּוֹצֶא, הוּא מְקוֹם הַשֶּׁמֶשׁ בְּמַהְלָכָהּ הָאֶמְצָעִי לְאוֹתוֹ הַיּוֹם.</p>

<p><b>יב,יא</b>&nbsp;&nbsp;כֵּיצַד:&nbsp; הֲרֵי שֶׁרָצִינוּ לֵידַע מְקוֹם הַשֶּׁמֶשׁ הָאֶמְצָעִי בִּתְחִלַּת לֵיל הַשַּׁבָּת שֶׁיּוֹמוֹ אַרְבָּעָה עָשָׂר יוֹם לְחֹדֶשׁ תַּמּוּז מִשָּׁנָה זוֹ, שְׁהִיא שְׁנַת הָעִיקָר--מָצִינוּ מִנְיַן הַיָּמִים מִיּוֹם הָעִיקָר עַד תְּחִלַּת יוֹם זֶה שֶׁאָנוּ רוֹצִים לֵידַע מְקוֹם הַשֶּׁמֶשׁ בּוֹ, מֵאָה יוֹם; לָקַחְנוּ אֶמְצַע מַהְלָכָהּ לְמֵאָה יוֹם, שְׁהוּא צ"ח ל"ג נ"ג, וְהוֹסַפְנוּ עַל הָעִיקָר, שְׁהוּא ז' ג' ל"ב.&nbsp; יָצָא מִן הַחֶשְׁבּוֹן, מֵאָה וְחָמֵשׁ מַעֲלוֹת וְשִׁבְעָה וּשְׁלוֹשִׁים חֲלָקִים וְחָמֵשׁ וְעֶשְׂרִים שְׁנִיּוֹת--סִימָנָן ק"ה ל"ז כ"ה; וְנִמְצָא מְקוֹמָהּ בְּמַהְלָךְ אֶמְצָעִי בִּתְחִלַּת לֵיל זֶה, בְּמַזַּל סַרְטָן בְּחָמֵשׁ עֶשְׂרֵה מַעֲלוֹת בּוֹ וְשִׁבְעָה וּשְׁלוֹשִׁים חֲלָקִים מִמַּעֲלַת שֵׁשׁ עֶשְׂרֵה.</p>

<p><b>יב,יב</b>&nbsp;&nbsp;וְהָאֶמְצָע שֶׁיֵּצֵא בְּחֶשְׁבּוֹן זֶה, פְּעָמִים יִהְיֶה בִּתְחִלַּת הַלַּיְלָה בְּשׁוֹוֶה, אוֹ קֹדֶם שְׁקִיעַת הַחַמָּה בְּשָׁעָה, אוֹ אַחַר שְׁקִיעַת הַחַמָּה בְּשָׁעָה; וְדָבָר זֶה לֹא תָחוּשׁ לוֹ בַּשֶּׁמֶשׁ בְּחֶשְׁבּוֹן הָרְאִיָּה, שֶׁהֲרֵי אָנוּ מַשְׁלִימִים קֵרוּב זֶה כְּשֶׁנְּחַשַּׁב לְאֶמְצַע הַיָּרֵחַ.</p>

<p><b>יב,יג</b>&nbsp;&nbsp;וְעַל הַדֶּרֶךְ הַזֹּאת תַּעֲשֶׂה תָּמִיד לְכָל עֵת שֶׁתִּרְצֶה, וְאַפִלּוּ אַחַר אֶלֶף שָׁנִים--שֶׁתְּקַבַּץ כָּל הַשְּׁאֵרִית וְתוֹסִיף עַל הָעִיקָר, יֵצֵא לָךְ הַמָּקוֹם הָאֶמְצָעִי; וְכֵן תַּעֲשֶׂה בְּאֶמְצַע הַיָּרֵחַ, וּבְאֶמְצַע כָּל כּוֹכָב וְכוֹכָב--מֵאַחַר שֶׁתֵּדַע מַהְלָכוֹ בְּיוֹם אֶחָד כַּמָּה הוּא, וְתֵדַע הָעִיקָר שֶׁמִּמֶּנּוּ תַּתְחִיל, וּתְקַבַּץ מַהְלָכוֹ לְכָל הַשָּׁנִים וְהַיָּמִים שֶׁתִּרְצֶה וְתוֹסִיף עַל הָעִיקָר, וְיֵצֵא לָךְ מְקוֹמוֹ בְּמַהְלָךְ אֶמְצָעִי.&nbsp; וְכֵן תַּעֲשֶׂה בְּגֹבַהּ הַשֶּׁמֶשׁ--תּוֹסִיף מַהְלָכוֹ בְּאוֹתָם הַיָּמִים אוֹ הַשָּׁנִים עַל הָעִיקָר, יֵצֵא לָךְ מְקוֹם גֹּבַהּ הַשֶּׁמֶשׁ לְאוֹתוֹ הַיּוֹם שֶׁתִּרְצֶה.</p>

<p><b>יב,יד</b>&nbsp;&nbsp;וְכֵן אִם תִּרְצֶה לַעֲשׂוֹת לָךְ עִיקָר אַחֵר שֶׁתַּתְחִיל מִמֶּנּוּ חוּץ מֵעִיקָר זֶה שֶׁהִתְחַלְנוּ מִמֶּנּוּ בְּשָׁנָה זוֹ, כְּדֵי שֶׁיִּהְיֶה אוֹתוֹ עִיקָר בִּתְחִלַּת שְׁנַת מַחְזוֹר יָדוּעַ, אוֹ בִּתְחִלַּת מֵאָה מִן הַמֵּאוֹת--הָרְשׁוּת בְּיָדָךְ.&nbsp; וְאִם תִּרְצֶה לִהְיוֹת הָעִיקָר שֶׁתַּתְחִיל מִמֶּנּוּ מִשָּׁנִים שֶׁעָבְרוּ קֹדֶם עִיקָר זֶה, אוֹ לְאַחַר כַּמָּה שָׁנִים מֵעִיקָר זֶה--הַדֶּרֶךְ יְדוּעָה.</p>

<p><b>יב,טו</b>&nbsp;&nbsp;כֵּיצַד הִיא הַדֶּרֶךְ:&nbsp; כְּבָר יָדַעְתָּ מַהְלַךְ הַשֶּׁמֶשׁ לְשָׁנָה סְדוּרָה, וּמַהְלָכָהּ לְתִשְׁעָה וְעֶשְׂרִים יוֹם, וּמַהְלָכָהּ לְיוֹם אֶחָד.&nbsp; וְדָבָר יָדוּעַ שֶׁהַשָּׁנָה שֶׁחֳדָשֶׁיהָ שְׁלֵמִים, הִיא יְתֵרָה עַל הַסְּדוּרָה יוֹם אֶחָד; וְהַשָּׁנָה שֶׁחֳדָשֶׁיהָ חֲסֵרִין, הִיא חֲסֵרָה מִן הַסְּדוּרָה יוֹם אֶחָד.&nbsp; וְהַשָּׁנָה הַמְּעֻבֶּרֶת, אִם הָיוּ חֳדָשֶׁיהָ כְּסִדְרָן, תִּהְיֶה יְתֵרָה עַל הַשָּׁנָה הַסְּדוּרָה שְׁלוֹשִׁים יוֹם; וְאִם הָיוּ חֳדָשֶׁיהָ שְׁלֵמִים, הִיא יְתֵרָה עַל הַסְּדוּרָה אֶחָד וּשְׁלוֹשִׁים יוֹם; וְאִם הָיוּ חֳדָשֶׁיהָ חֲסֵרִין, הִיא יְתֵרָה עַל הַסְּדוּרָה תִּשְׁעָה וְעֶשְׂרִים יוֹם.</p>

<p><b>יב,טז</b>&nbsp;&nbsp;וּמֵאַחַר שֶׁכָּל הַדְּבָרִים הָאֵלּוּ יְדוּעִים, תּוֹצִיא מַהְלַךְ אֶמְצַע הַשֶּׁמֶשׁ לְכָל הַשָּׁנִים וְהַיָּמִים שֶׁתִּרְצֶה, וְתוֹסִיף עַל הָעִיקָר שֶׁעָשִׂינוּ--יֵצֵא לָךְ אֶמְצָעָהּ לְיוֹם שֶׁתִּרְצֶה מִשָּׁנִים הַבָּאוֹת, וְתַעֲשֶׂה אוֹתוֹ הַיּוֹם עִיקָר; אוֹ תִּגְרַע הָאֶמְצָע שֶׁהוֹצֵאתָ מִן הָעִיקָר שֶׁעָשִׂינוּ, וְיֵצֵא לָךְ הָעִיקָר לְיוֹם שֶׁתִּרְצֶה מִשָּׁנִים שֶׁעָבְרוּ, וְתַעֲשֶׂה אוֹתוֹ אֶמְצָע עִיקָר.&nbsp; וּכְזֶה תַּעֲשֶׂה בְּאֶמְצַע הַיָּרֵחַ וּשְׁאָר הַכּוֹכָבִים, אִם יִהְיוּ יְדוּעִים לָךְ.&nbsp; וּכְבָר נִתְבָּאַר לָךְ מִכְּלָל דְּבָרֵינוּ, שֶׁכְּשֵׁם שֶׁתֵּדַע אֶמְצַע הַשֶּׁמֶשׁ לְכָל יוֹם שֶׁתִּרְצֶה מִיָּמִים הַבָּאִים, כָּךְ תֵּדַע אֶמְצָעָהּ לְכָל יוֹם שֶׁתִּרְצֶה מִיָּמִים שֶׁעָבְרוּ.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יג</h2>

<p><b>יג,א</b>&nbsp;&nbsp;אִם תִּרְצֶה לֵידַע מְקוֹם הַשֶּׁמֶשׁ הָאֲמִתִּי בְּכָל יוֹם שֶׁתִּרְצֶה, תּוֹצִיא תְּחִלָּה מְקוֹמָהּ הָאֶמְצָעִי לְאוֹתוֹ הַיּוֹם עַל הַדֶּרֶךְ שֶׁבֵּאַרְנוּ; וְתוֹצִיא מְקוֹם גֹּבַהּ הַשֶּׁמֶשׁ, וְתִגְרַע מְקוֹם גֹּבַהּ הַשֶּׁמֶשׁ מִמְּקוֹם הַשֶּׁמֶשׁ הָאֶמְצָעִי.&nbsp; וְהַנִּשְׁאָר, הוּא הַנִּקְרָא מַסְלוּל הַשֶּׁמֶשׁ.</p>

<p><b>יג,ב</b>&nbsp;&nbsp;וְתִרְאֶה כַּמָּה מַעֲלוֹת הוּא מַסְלוּל הַשֶּׁמֶשׁ--אִם יִהְיֶה הַמַּסְלוּל פָּחוּת מִמֵּאָה וּשְׁמוֹנִים מַעֲלוֹת, תִּגְרַע מְנַת הַמַּסְלוּל מִמְּקוֹם הַשֶּׁמֶשׁ הָאֶמְצָעִי; וְאִם יִהְיֶה הַמַּסְלוּל יוֹתֵר עַל מֵאָה וּשְׁמוֹנִים מַעֲלוֹת עַד שְׁלוֹשׁ מֵאוֹת וְשִׁשִּׁים, תּוֹסִיף מְנַת הַמַּסְלוּל עַל מְקוֹם הַשֶּׁמֶשׁ הָאֶמְצָעִי.&nbsp; וּמַה שֶׁיִּהְיֶה אַחַר שֶׁתּוֹסִיף עָלָיו אוֹ תִּגְרַע מִמֶּנּוּ, הוּא הַמָּקוֹם הָאֲמִתִּי.</p>

<p><b>יג,ג</b>&nbsp;&nbsp;וְדַע שְׁאִם יִהְיֶה הַמַּסְלוּל מֵאָה וּשְׁמוֹנִים בְּשׁוֹוֶה, אוֹ שְׁלוֹשׁ מֵאוֹת וְשִׁשִּׁים בְּשׁוֹוֶה--אֵין לוֹ מָנָה, אֵלָא יִהְיֶה הַמָּקוֹם הָאֶמְצָעִי הוּא הַמָּקוֹם הָאֲמִתִּי.</p>

<p><b>יג,ד</b>&nbsp;&nbsp;וְכַמָּה הִיא מְנַת הַמַּסְלוּל:&nbsp; אִם יִהְיֶה הַמַּסְלוּל עֶשֶׂר מַעֲלוֹת, תִּהְיֶה מְנָתוֹ עֶשְׂרִים חֲלָקִים; וְאִם יִהְיֶה עֶשְׂרִים מַעֲלוֹת, תִּהְיֶה מְנָתוֹ אַרְבָּעִים חֲלָקִים; וְאִם יִהְיֶה שְׁלוֹשִׁים מַעֲלוֹת, תִּהְיֶה מְנָתוֹ שְׁמוֹנָה וַחֲמִשִּׁים חֲלָקִים; וְאִם יִהְיֶה אַרְבָּעִים מַעֲלוֹת, תִּהְיֶה מְנָתוֹ מַעֲלָה אַחַת וַחֲמִשָּׁה עָשָׂר חֲלָקִים; וְאִם יִהְיֶה חֲמִשִּׁים מַעֲלוֹת, תִּהְיֶה מְנָתוֹ מַעֲלָה אַחַת וְתִשְׁעָה וְעֶשְׂרִים חֲלָקִים; וְאִם יִהְיֶה שִׁשִּׁים מַעֲלוֹת, תִּהְיֶה מְנָתוֹ מַעֲלָה אַחַת וְאֶחָד וְאַרְבָּעִים חֲלָקִים; וְאִם יִהְיֶה שִׁבְעִים מַעֲלוֹת, תִּהְיֶה מְנָתוֹ מַעֲלָה אַחַת וְאֶחָד וַחֲמִשִּׁים חֲלָקִים; וְאִם יִהְיֶה שְׁמוֹנִים מַעֲלוֹת, תִּהְיֶה מְנָתוֹ מַעֲלָה אַחַת וְשִׁבְעָה וַחֲמִשִּׁים חֲלָקִים; וְאִם יִהְיֶה תִּשְׁעִים מַעֲלוֹת, תִּהְיֶה מְנָתוֹ מַעֲלָה אַחַת וְתִשְׁעָה וַחֲמִשִּׁים חֲלָקִים; וְאִם יִהְיֶה מֵאָה מַעֲלוֹת, תִּהְיֶה מְנָתוֹ מַעֲלָה אַחַת וּשְׁמוֹנָה וַחֲמִשִּׁים חֲלָקִים; וְאִם יִהְיֶה מֵאָה וְעֶשֶׂר, תִּהְיֶה מְנָתוֹ מַעֲלָה אַחַת וּשְׁלוֹשָׁה וַחֲמִשִּׁים חֲלָקִים; וְאִם יִהְיֶה מֵאָה וְעֶשְׂרִים, תִּהְיֶה מְנָתוֹ מַעֲלָה אַחַת וַחֲמִשָּׁה וְאַרְבָּעִים חֲלָקִים; וְאִם יִהְיֶה מֵאָה וּשְׁלוֹשִׁים, תִּהְיֶה מְנָתוֹ מַעֲלָה אַחַת וּשְׁלוֹשָׁה וּשְׁלוֹשִׁים חֲלָקִים; וְאִם יִהְיֶה מֵאָה וְאַרְבָּעִים, תִּהְיֶה מְנָתוֹ מַעֲלָה אַחַת וְתִשְׁעָה עָשָׂר חֲלָקִים; וְאִם יִהְיֶה מֵאָה וַחֲמִשִּׁים, תִּהְיֶה מְנָתוֹ מַעֲלָה אַחַת וְחֵלֶק אֶחָד; וְאִם יִהְיֶה מֵאָה וְשִׁשִּׁים, תִּהְיֶה מְנָתוֹ שְׁנַיִם וְאַרְבָּעִים חֲלָקִים; וְאִם יִהְיֶה מֵאָה וְשִׁבְעִים, תִּהְיֶה מְנָתוֹ אֶחָד וְעֶשְׂרִים חֲלָקִים; וְאִם יִהְיֶה מֵאָה וּשְׁמוֹנִים בְּשׁוֹוֶה, אֵין לוֹ מָנָה כְּמוֹ שֶׁבֵּאַרְנוּ, אֵלָא מְקוֹם הַשֶּׁמֶשׁ הָאֶמְצָעִי, הוּא מְקוֹמָהּ הָאֲמִתִּי.</p>

<p><b>יג,ה</b>&nbsp;&nbsp;הָיָה הַמַּסְלוּל יוֹתֵר עַל מֵאָה וּשְׁמוֹנִים מַעֲלוֹת--תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים מַעֲלוֹת, וְתֵדַע מְנָתוֹ.&nbsp; כֵּיצַד:&nbsp; הֲרֵי שֶׁהָיָה הַמַּסְלוּל מָאתַיִם מַעֲלוֹת, תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים, יִשָּׁאֵר מֵאָה וְשִׁשִּׁים מַעֲלוֹת; וּכְבָר הוֹדַעְנוּ שֶׁמְּנָת מֵאָה וְשִׁשִּׁים מַעֲלוֹת, שְׁנַיִם וְאַרְבָּעִים חֲלָקִים--וְכֵן מְנָת הַמָּאתַיִם, שְׁנַיִם וְאַרְבָּעִים חֲלָקִים.</p>

<p><b>יג,ו</b>&nbsp;&nbsp;וְכֵן אִם הָיָה הַמַּסְלוּל שְׁלוֹשׁ מֵאוֹת מַעֲלוֹת--תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים, יִשָּׁאֵר שִׁשִּׁים; וּכְבָר יָדַעְתָּ שֶׁמְּנַת שִׁשִּׁים מַעֲלוֹת, מַעֲלָה אַחַת וְאֶחָד וְאַרְבָּעִים חֲלָקִים--וְכֵן הִיא מְנַת הַשְּׁלוֹשׁ מֵאוֹת מַעֲלוֹת.&nbsp; וְעַל דֶּרֶךְ זוֹ, בְּכָל מִנְיָן וּמִנְיָן.</p>

<p><b>יג,ז</b>&nbsp;&nbsp;הֲרֵי שֶׁהָיָה הַמַּסְלוּל חָמֵשׁ וְשִׁשִּׁים מַעֲלוֹת--וּכְבָר יָדַעְנוּ שֶׁמְּנַת הַשִּׁשִּׁים, הִיא מַעֲלָה אַחַת וְאֶחָד וְאַרְבָּעִים חֲלָקִים, וּמְנַת הַשִּׁבְעִים, הִיא מַעֲלָה אַחַת וְאֶחָד וַחֲמִשִּׁים חֲלָקִים; נִמְצָא בֵּין שְׁתֵּי הַמָּנוֹת עֲשָׂרָה חֲלָקִים, וּלְפִי חֶשְׁבּוֹן הַמַּעֲלוֹת יִהְיֶה לְכָל מַעֲלָה חֵלֶק אֶחָד--וְיִהְיֶה מְנַת הַמַּסְלוּל שְׁהוּא חָמֵשׁ וְשִׁשִּׁים, מַעֲלָה אַחַת וְשִׁשָּׁה וְאַרְבָּעִים חֲלָקִים.</p>

<p><b>יג,ח</b>&nbsp;&nbsp;וְכֵן אִלּוּ הָיָה הַמַּסְלוּל שֶׁבַע וְשִׁשִּׁים, הָיְתָה מְנָתוֹ מַעֲלָה אַחַת וּשְׁמוֹנָה וְאַרְבָּעִים חֵלֶק.&nbsp; וְעַל דֶּרֶךְ זוֹ תַּעֲשֶׂה בְּכָל מַסְלוּל שֶׁיִּהְיֶה בְּמִנְיָנוֹ אֲחָדִים עִם הָעֲשָׂרוֹת, בֵּין בְּחֶשְׁבּוֹן הַשֶּׁמֶשׁ בֵּין בִּשְׁאָר חֶשְׁבּוֹנוֹת הַיָּרֵחַ.</p>

<p><b>יג,ט</b>&nbsp;&nbsp;כֵּיצַד:&nbsp; הֲרֵי שֶׁרָצִינוּ לֵידַע מְקוֹם הַשֶּׁמֶשׁ הָאֲמִתִּי בִּתְחִלַּת לֵיל הַשַּׁבָּת אַרְבָּעָה עָשָׂר יוֹם לְחֹדֶשׁ תַּמּוּז מִשָּׁנָה זוֹ--תּוֹצִיא אֶמְצַע הַשֶּׁמֶשׁ תְּחִלָּה לָעֵת הַזֹּאת, וְסִימָנוֹ ק"ה ל"ז כ"ה כְּמוֹ שֶׁבֵּאַרְנוּ; וְתוֹצִיא מְקוֹם גֹּבַהּ הַשֶּׁמֶשׁ לָעֵת הַזֹּאת, יֵצֵא לָךְ סִימָנוֹ כ"ו מ"ה כ"ג.&nbsp; וְתִגְרַע מְקוֹם הַגֹּבַהּ מִן הָאֶמְצָע, יֵצֵא לָךְ הַמַּסְלוּל שְׁמוֹנֶה עֶשְׂרֵה מַעֲלוֹת וּשְׁנַיִם וַחֲמִשִּׁים חֲלָקִים וּשְׁתֵּי שְׁנִיּוֹת--סִימָנָם י"ח נ"ב ב'.&nbsp; וְאַל תַּקְפִּיד בְּכָל מַסְלוּל עַל הַחֲלָקִים, אֵלָא אִם יִהְיוּ פָּחוּת מִשְּׁלוֹשִׁים אַל תִּפְנֶה אֲלֵיהֶם; וְאִם הָיוּ שְׁלוֹשִׁים אוֹ יוֹתֵר, תַּחְשֹׁב אוֹתָם מַעֲלָה אַחַת, וְתוֹסִיף אוֹתָהּ עַל מִנְיַן מַעֲלוֹת הַמַּסְלוּל.&nbsp; לְפִיכָּךְ יִהְיֶה מַסְלוּל זֶה תְּשַׁע עֶשְׂרֵה מַעֲלוֹת, וְתִהְיֶה מְנָתוֹ עַל הַדֶּרֶךְ שֶׁבֵּאַרְנוּ שְׁמוֹנָה וּשְׁלוֹשִׁים חֲלָקִים.</p>

<p><b>יג,י</b>&nbsp;&nbsp;וּלְפִי שֶׁהַמַּסְלוּל הַזֶּה הָיָה פָּחוּת מִמֵּאָה וּשְׁמוֹנִים, תִּגְרַע הַמָּנָה שְׁהִיא שְׁמוֹנָה וּשְׁלוֹשִׁים חֲלָקִים מֵאֶמְצַע הַשֶּׁמֶשׁ, יִשָּׁאֵר מֵאָה וְאַרְבַּע מַעֲלוֹת וְתִשְׁעָה וַחֲמִשִּׁים חֲלָקִים וְחָמֵשׁ וְעֶשְׂרִים שְׁנִיּוֹת--סִימָנָם ק"ד נ"ט כ"ה.&nbsp; וְנִמְצָא מְקוֹם הַשֶּׁמֶשׁ הָאֲמִתִּי בִּתְחִלַּת לֵיל זֶה, בְּמַזַּל סַרְטָן בְּחָמֵשׁ עֶשְׂרֵה מַעֲלוֹת בּוֹ, פָּחוּת שְׁנִיּוֹת.&nbsp; וְאַל תִּפְנֶה אֶל הַשְּׁנִיּוֹת כְּלָל, לֹא בִּמְקוֹם הַשֶּׁמֶשׁ, וְלֹא בִּמְקוֹם הַיָּרֵחַ, וְלֹא בִּשְׁאָר חֶשְׁבּוֹנוֹת הָרְאִיָּה--אֵלָא חֲקֹר עַל הַחֲלָקִים בִּלְבָד; וְאִם יִהְיוּ הַשְּׁנִיּוֹת קָרוֹב לִשְׁלוֹשִׁים, עֲשֵׂה אוֹתָם חֵלֶק וְהוֹסִיפוֹ עַל הַחֲלָקִים.</p>

<p><b>יג,יא</b>&nbsp;&nbsp;וּמֵאַחַר שֶׁתֵּדַע מְקוֹם הַשֶּׁמֶשׁ בְּכָל עֵת שֶׁתִּרְצֶה, תֵּדַע יוֹם הַתְּקוּפָה הָאֲמִתִּי כָּל תְּקוּפָה שֶׁתִּרְצֶה, בֵּין תְּקוּפוֹת הַבָּאוֹת אַחַר עִיקָר זֶה שֶׁמִּמֶּנּוּ הִתְחַלְנוּ, בֵּין תְּקוּפוֹת שֶׁעָבְרוּ מִשָּׁנִים קַדְמוֹנִיּוֹת.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יד</h2>

<p><b>יד,א</b>&nbsp;&nbsp;הַיָּרֵחַ, שְׁנֵי מַהְלָכִים אֶמְצָעִיִּים יֵשׁ לוֹ--הַיָּרֵחַ עַצְמוֹ מְסַבֵּב בְּגַלְגַּל קָטָן שְׁאֵינוּ מַקִּיף אֶת הָעוֹלָם, וּמַהְלָכוֹ הָאֶמְצָעִי בְּאוֹתוֹ הַגַּלְגַּל הַקָּטָן נִקְרָא אֶמְצַע הַמַּסְלוּל; וְהַגַּלְגַּל הַקָּטָן עַצְמוֹ מְסַבֵּב בְּגַלְגַּל גָּדוֹל הַמַּקִּיף אֶת הָעוֹלָם, וּמַהְלָךְ אֶמְצָעִי זֶה שֶׁלַּגַּלְגַּל הַקָּטָן בְּאוֹתוֹ הַגַּלְגַּל הַגָּדוֹל הַמַּקִּיף אֶת הָעוֹלָם הוּא הַנִּקְרָא אֶמְצַע הַיָּרֵחַ.</p>

<p><b>יד,ב</b>&nbsp;&nbsp;מַהְלַךְ אֶמְצַע הַיָּרֵחַ בְּיוֹם אֶחָד, שְׁלוֹשׁ עֶשְׂרֵה מַעֲלוֹת וַעֲשָׂרָה חֲלָקִים וְחָמֵשׁ וּשְׁלוֹשִׁים שְׁנִיּוֹת--סִימָנָם י"ג י' ל"ה.&nbsp; [ב] נִמְצָא מַהְלָכוֹ בַּעֲשָׂרָה יָמִים, מֵאָה וְאַחַת וּשְׁלוֹשִׁים מַעֲלוֹת וַחֲמִשָּׁה וְאַרְבָּעִים חֲלָקִים וַחֲמִשִּׁים שְׁנִיּוֹת--סִימָנָם קל"א מ"ה נ'.&nbsp; וְנִמְצָא מַהְלָכוֹ בְּמֵאָה יוֹם, מָאתַיִם וְשֶׁבַע וּשְׁלוֹשִׁים מַעֲלוֹת וּשְׁמוֹנָה וּשְׁלוֹשִׁים חֲלָקִים וְשָׁלוֹשׁ וְעֶשְׂרִים שְׁנִיּוֹת--סִימָנָם רל"ז ל"ח כ"ג.&nbsp; וְנִמְצָא שְׁאֵרִית מַהְלָכוֹ בְּאֶלֶף יוֹם, מָאתַיִם וְשֵׁשׁ עֶשְׂרֵה מַעֲלוֹת וּשְׁלוֹשָׁה וְעֶשְׂרִים חֲלָקִים וַחֲמִשִּׁים שְׁנִיּוֹת--סִימָנָם רי"ו כ"ג נ'.&nbsp; וְנִמְצָא שְׁאֵרִית מַהְלָכוֹ בַּעֲשֶׂרֶת אֲלָפִים יוֹם, שָׁלוֹשׁ מַעֲלוֹת וּשְׁמוֹנָה וַחֲמִשִּׁים חֲלָקִים וְעֶשְׂרִים שְׁנִיּוֹת--סִימָנָם ג' נ"ח כ'.&nbsp; וְנִמְצָא שְׁאֵרִית מַהְלָכוֹ בְּתִשְׁעָה וְעֶשְׂרִים יוֹם, שְׁתַּיִם וְעֶשְׂרִים מַעֲלוֹת וְשִׁשָּׁה חֲלָקִים וְשֵׁשׁ וַחֲמִשִּׁים שְׁנִיּוֹת--סִימָנָם כ"ב ו' נ"ו.&nbsp; וְנִמְצָא שְׁאֵרִית מַהְלָכוֹ בְּשָׁנָה סְדוּרָה, שְׁלוֹשׁ מֵאוֹת וְאַרְבַּע וְאַרְבָּעִים מַעֲלוֹת וְשִׁשָּׁה וְעֶשְׂרִים חֲלָקִים וְשָׁלוֹשׁ וְאַרְבָּעִים שְׁנִיּוֹת--סִימָן לָהֶם שמ"ד כ"ו מ"ג.&nbsp; וְעַל דֶּרֶךְ זוֹ, תִּכְפֹּל לְכָל מִנְיַן יָמִים אוֹ שָׁנִים שֶׁתִּרְצֶה.</p>

<p><b>יד,ג</b>&nbsp;&nbsp;וּמַהְלַךְ אֶמְצַע הַמַּסְלוּל בְּיוֹם אֶחָד, שְׁלוֹשׁ עֶשְׂרֵה מַעֲלוֹת וּשְׁלוֹשָׁה חֲלָקִים וְאַרְבַּע וַחֲמִשִּׁים שְׁנִיּוֹת--סִימָנָם י"ג ג' נ"ד.&nbsp; נִמְצָא מַהְלָכוֹ בַּעֲשָׂרָה יָמִים, מֵאָה וּשְׁלוֹשִׁים מַעֲלוֹת תִּשְׁעָה וּשְׁלוֹשִׁים חֲלָקִים בְּלֹא שְׁנִיּוֹת--סִימָנָם ק"ל ל"ט.&nbsp; וְנִמְצָא שְׁאֵרִית מַהְלָכוֹ בְּמֵאָה יוֹם, מָאתַיִם וְשֵׁשׁ וְעֶשְׂרִים מַעֲלוֹת וְתִשְׁעָה וְעֶשְׂרִים חֲלָקִים וְשָׁלוֹשׁ וַחֲמִשִּׁים שְׁנִיּוֹת--סִימָנָם רכ"ו כ"ט נ"ג.&nbsp; וְנִמְצָא שְׁאֵרִית מַהְלָכוֹ בְּאֶלֶף יוֹם, מֵאָה וְאַרְבַּע מַעֲלוֹת וּשְׁמוֹנָה וַחֲמִשִּׁים חֲלָקִים וַחֲמִשִּׁים שְׁנִיּוֹת--סִימָנָם ק"ד נ"ח נ'.&nbsp; וְנִמְצָא שְׁאֵרִית מַהְלָכוֹ בַּעֲשֶׂרֶת אֲלָפִים יוֹם, שְׁלוֹשׁ מֵאוֹת וְתֵשַׁע וְעֶשְׂרִים מַעֲלוֹת וּשְׁמוֹנָה וְאַרְבָּעִים חֲלָקִים וְעֶשְׂרִים שְׁנִיּוֹת--סִימָנָם שכ"ט מ"ח כ'.&nbsp; וְנִמְצָא שְׁאֵרִית מַהְלָכוֹ בְּתִשְׁעָה וְעֶשְׂרִים יוֹם, שְׁמוֹנֶה עֶשְׂרֵה מַעֲלוֹת וּשְׁלוֹשָׁה וַחֲמִשִּׁים חֲלָקִים וְאַרְבַּע שְׁנִיּוֹת--סִימָנָם י"ח נ"ג ד'.</p>

<p><b>יד,ד</b>&nbsp;&nbsp;וְנִמְצָא שְׁאֵרִית מַהְלָכוֹ בְּשָׁנָה סְדוּרָה, שְׁלוֹשׁ מֵאוֹת וְחָמֵשׁ מַעֲלוֹת וּשְׁלוֹשׁ עֶשְׂרֵה שְׁנִיּוֹת בְּלֹא חֵלֶק--סִימָנָם ש"ה י"ג.&nbsp; מְקוֹם אֶמְצַע הַיָּרֵחַ הָיָה בִּתְחִלַּת לֵיל חֲמִישִׁי שְׁהוּא הָעִיקָר לְחֶשְׁבּוֹנוֹת אֵלּוּ, בְּמַזַּל שׁוֹר מַעֲלָה אַחַת וְאַרְבָּעָה עָשָׂר חֲלָקִים וְאַרְבָּעִים וְשָׁלוֹשׁ שְׁנִיּוֹת--סִימָנָם א' י"ד מ"ג.&nbsp; וְאֶמְצַע הַמַּסְלוּל הָיָה בְּעִיקָר זֶה, אַרְבַּע וּשְׁמוֹנִים מַעֲלוֹת וּשְׁמוֹנָה וְעֶשְׂרִים חֲלָקִים וּשְׁתַּיִם וְאַרְבָּעִים שְׁנִיּוֹת--סִימָנָם פ"ד כ"ח מ"ב.&nbsp; מֵאַחַר שֶׁתֵּדַע מַהְלַךְ אֶמְצַע הַיָּרֵחַ, וְהָאֶמְצָע שְׁהוּא הָעִיקָר שֶׁעָלָיו תּוֹסִיף, תֵּדַע מְקוֹם אֶמְצַע הַיָּרֵחַ בְּכָל יוֹם שֶׁתִּרְצֶה, עַל דֶּרֶךְ שֶׁעָשִׂיתָ בְּאֶמְצַע הַשֶּׁמֶשׁ; וְאַחַר שֶׁתּוֹצִיא אֶמְצַע הַיָּרֵחַ לִתְחִלַּת הַלַּיְלָה שֶׁתִּרְצֶה--הִתְבּוֹנֵן בַּשֶּׁמֶשׁ, וְדַע בָּאֵי זֶה מַזָּל הוּא.</p>

<p><b>יד,ה</b>&nbsp;&nbsp;אִם הָיְתָה הַשֶּׁמֶשׁ מֵחֲצִי מַזַּל דָּגִים עַד חֲצִי מַזַּל טָלֶה, תַּנִּיחַ אֶמְצַע הַיָּרֵחַ כְּמוֹת שְׁהוּא; וְאִם תִּהְיֶה הַשֶּׁמֶשׁ מֵחֲצִי מַזַּל טָלֶה עַד תְּחִלַּת מַזַּל תְּאוֹמִים, תּוֹסִיף עַל אֶמְצַע הַיָּרֵחַ חֲמִשָּׁה עָשָׂר חֲלָקִים; וְאִם תִּהְיֶה הַשֶּׁמֶשׁ מִתְּחִלַּת מַזַּל תְּאוֹמִים עַד תְּחִלַּת מַזַּל אַרְיֵה, תּוֹסִיף עַל אֶמְצַע הַיָּרֵחַ שְׁלוֹשִׁים חֲלָקִים; וְאִם תִּהְיֶה הַשֶּׁמֶשׁ מִתְּחִלַּת מַזַּל אַרְיֵה עַד חֲצִי מַזַּל בְּתוּלָה, תּוֹסִיף עַל אֶמְצַע הַיָּרֵחַ חֲמִשָּׁה עָשָׂר חֲלָקִים; וְאִם תִּהְיֶה הַשֶּׁמֶשׁ מֵחֲצִי מַזַּל בְּתוּלָה עַד חֲצִי מַזַּל מֹאזְנַיִם, הַנַּח אֶמְצַע הַיָּרֵחַ כְּמוֹת שְׁהוּא; וְאִם תִּהְיֶה הַשֶּׁמֶשׁ מֵחֲצִי מֹאזְנַיִם עַד תְּחִלַּת מַזַּל קֶשֶׁת, תִּגְרַע מֵאֶמְצַע הַיָּרֵחַ חֲמִשָּׁה עָשָׂר חֲלָקִים; וְאִם תִּהְיֶה הַשֶּׁמֶשׁ מִתְּחִלַּת מַזַּל קֶשֶׁת עַד תְּחִלַּת מַזַּל דְּלִי, תִּגְרַע מֵאֶמְצַע הַיָּרֵחַ שְׁלוֹשִׁים חֲלָקִים; וְאִם תִּהְיֶה הַשֶּׁמֶשׁ מִתְּחִלַּת מַזַּל דְּלִי עַד חֲצִי דָּגִים, תִּגְרַע מֵאֶמְצַע הַיָּרֵחַ חֲמִשָּׁה עָשָׂר חֲלָקִים.</p>

<p><b>יד,ו</b>&nbsp;&nbsp;ומַה שֶׁיִּהְיֶה הָאֶמְצָע אַחַר שֶׁתּוֹסִיף עָלָיו, אוֹ תִּגְרַע מִמֶּנּוּ, אוֹ תַּנִּיחַ אוֹתוֹ כְּמוֹת שְׁהוּא--הוּא אֶמְצַע הַיָּרֵחַ לְאַחַר שְׁקִיעַת הַחַמָּה בִּכְמוֹ שְׁלִישׁ שָׁעָה בְּאוֹתוֹ הַזְּמָן שֶׁתּוֹצִיא הָאֶמְצָע לוֹ, וְזֶה הוּא הַנִּקְרָא אֶמְצַע הַיָּרֵחַ לְשָׁעַת הָרְאִיָּה.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק טו</h2>

<p><b>טו,א</b>&nbsp;&nbsp;אִם תִּרְצֶה לֵידַע מְקוֹם הַיָּרֵחַ הָאֲמִתִּי בְּכָל יוֹם שֶׁתִּרְצֶה, תּוֹצִיא תְחִלָּה אֶמְצַע הַיָּרֵחַ לְשָׁעַת הָרְאִיָּה לְאוֹתוֹ הַלַּיְלָה שֶׁתִּרְצֶה; וְכֵן תּוֹצִיא אֶמְצַע הַמַּסְלוּל וְאֶמְצַע הַשֶּׁמֶשׁ לְאוֹתוֹ הָעֵת.&nbsp; וְתִגְרַע אֶמְצַע הַשֶּׁמֶשׁ מֵאֶמְצַע הַיָּרֵחַ, וְהַנִּשְׁאָר תִּכְפֹּל אוֹתוֹ--וְזֶה הוּא הַנִּקְרָא מֶרְחָק הַכָּפוּל.</p>

<p><b>טו,ב</b>&nbsp;&nbsp;וּכְבָר הוֹדַעְנוּ שֶׁלֹּא בָאנוּ בְּכָל אֵלּוּ הַחֶשְׁבּוֹנוֹת שֶׁעָשִׂינוּ בִּפְרָקִים אֵלּוּ, אֵלָא לָדַעַת רְאִיַּת הַיָּרֵחַ; וּלְעוֹלָם אֵי אִפְשָׁר שֶׁיִּהְיֶה מֶרְחָק זֶה הַכָּפוּל בְּלֵיל הָרְאִיָּה שֶׁיֵּרָאֶה בָּהּ הַיָּרֵחַ, אֵלָא מֵחָמֵשׁ מַעֲלוֹת עַד שְׁתַּיִם וְשִׁשִּׁים מַעֲלוֹת--וְאֵי אִפְשָׁר שֶׁיּוֹסִיף עַל זֶה, וְלֹא יִגְרַע מִמֶּנּוּ.</p>

<p><b>טו,ג</b>&nbsp;&nbsp;וְהוֹאִיל וְהַדָּבָר כֵּן, הִתְבּוֹנֵן בְּמֶרְחָק זֶה הַכָּפוּל--אִם יִהְיֶה הַמֶּרְחָק הַכָּפוּל חָמֵשׁ מַעֲלוֹת אוֹ קָרוֹב לְחָמֵשׁ, אֵין חוֹשְׁשִׁין לְתוֹסֶפֶת וְלֹא תוֹסִיף כְּלוּם; וְאִם יִהְיֶה הַמֶּרְחָק הַכָּפוּל מִשֵּׁשׁ מַעֲלוֹת עַד אַחַת עֶשְׂרֵה מַעֲלוֹת, תּוֹסִיף עַל אֶמְצַע הַמַּסְלוּל מַעֲלָה אַחַת; וְאִם יִהְיֶה הַמֶּרְחָק הַכָּפוּל מִשְּׁתֵּים עֶשְׂרֵה מַעֲלוֹת עַד שְׁמוֹנֶה עֶשְׂרֵה מַעֲלוֹת, תּוֹסִיף עַל אֶמְצַע הַמַּסְלוּל שְׁתֵּי מַעֲלוֹת; וְאִם יִהְיֶה הַמֶּרְחָק הַכָּפוּל מִתְּשַׁע עֶשְׂרֵה מַעֲלוֹת עַד אַרְבַּע וְעֶשְׂרִים מַעֲלוֹת, תּוֹסִיף עַל אֶמְצַע הַמַּסְלוּל שָׁלוֹשׁ מַעֲלוֹת; וְאִם יִהְיֶה הַמֶּרְחָק הַכָּפוּל מֵחָמֵשׁ וְעֶשְׂרִים מַעֲלוֹת עַד אַחַת וּשְׁלוֹשִׁים מַעֲלוֹת, תּוֹסִיף עַל אֶמְצַע הַמַּסְלוּל אַרְבַּע מַעֲלוֹת; וְאִם יִהְיֶה הַמֶּרְחָק הַכָּפוּל מִשְּׁתַּיִם וּשְׁלוֹשִׁים מַעֲלוֹת עַד שְׁמוֹנֶה וּשְׁלוֹשִׁים מַעֲלוֹת, תּוֹסִיף עַל אֶמְצַע הַמַּסְלוּל חָמֵשׁ מַעֲלוֹת; וְאִם יִהְיֶה הַמֶּרְחָק הַכָּפוּל מִתֶּשַׁע וּשְׁלוֹשִׁים מַעֲלוֹת עַד חָמֵשׁ וְאַרְבָּעִים מַעֲלוֹת, תּוֹסִיף עַל אֶמְצַע הַמַּסְלוּל שֵׁשׁ מַעֲלוֹת; וְאִם יִהְיֶה הַמֶּרְחָק הַכָּפוּל מִשֵּׁשׁ וְאַרְבָּעִים מַעֲלוֹת עַד אַחַת וַחֲמִשִּׁים מַעֲלוֹת, תּוֹסִיף עַל אֶמְצַע הַמַּסְלוּל שֶׁבַע מַעֲלוֹת; וְאִם יִהְיֶה הַמֶּרְחָק הַכָּפוּל מִשְּׁתַּיִם וַחֲמִשִּׁים מַעֲלוֹת עַד תֶּשַׁע וַחֲמִשִּׁים מַעֲלוֹת, תּוֹסִיף עַל אֶמְצַע הַמַּסְלוּל שְׁמוֹנֶה מַעֲלוֹת; וְאִם יִהְיֶה הַמֶּרְחָק הַכָּפוּל מִשִּׁשִּׁים מַעֲלוֹת עַד שָׁלוֹשׁ וְשִׁשִּׁים מַעֲלוֹת, תּוֹסִיף עַל אֶמְצַע הַמַּסְלוּל תֶּשַׁע מַעֲלוֹת.&nbsp; וּמַה שֶׁיִּהְיֶה אֶמְצַע הַמַּסְלוּל אַחַר שֶׁתּוֹסִיף עָלָיו מַעֲלוֹת אֵלּוּ, הוּא הַנִּקְרָא מַסְלוּל הַנָּכוֹן.</p>

<p><b>טו,ד</b>&nbsp;&nbsp;וְאַחַר כָּךְ תִּרְאֶה כַּמָּה מַעֲלוֹת הוּא הַמַּסְלוּל הַנָּכוֹן--אִם הָיָה פָּחוּת מִמֵּאָה וּשְׁמוֹנִים מַעֲלוֹת, תִּגְרַע מְנַת הַמַּסְלוּל הַזֶּה הַנָּכוֹן מֵאֶמְצַע הַיָּרֵחַ לְשָׁעַת הָרְאִיָּה; וְאִם הָיָה הַמַּסְלוּל הַנָּכוֹן יוֹתֵר עַל מֵאָה וּשְׁמוֹנִים מַעֲלוֹת עַד שְׁלוֹשׁ מֵאוֹת וְשִׁשִּׁים, תּוֹסִיף מְנַת זֶה הַמַּסְלוּל הַנָּכוֹן עַל אֶמְצַע הַיָּרֵחַ לְשָׁעַת הָרְאִיָּה.&nbsp; וּמַה שֶׁיִּהְיֶה הָאֶמְצָע אַחַר שֶׁתּוֹסִיף עָלָיו אוֹ תִּגְרַע מִמֶּנּוּ, הוּא מְקוֹם הַיָּרֵחַ הָאֲמִתִּי לְשָׁעַת הָרְאִיָּה.</p>

<p><b>טו,ה</b>&nbsp;&nbsp;וְדַע שְׁאִם יִהְיֶה הַמַּסְלוּל הַנָּכוֹן מֵאָה וּשְׁמוֹנִים בְּשׁוֹוֶה, אוֹ שְׁלוֹשׁ מֵאוֹת וְשִׁשִּׁים בְּשׁוֹוֶה, אֵין לוֹ מָנָה--אֵלָא יִהְיֶה מְקוֹם הַיָּרֵחַ הָאֶמְצָעִי לְשָׁעַת הָרְאִיָּה, הוּא מְקוֹמוֹ הָאֲמִתִּי.</p>

<p><b>טו,ו</b>&nbsp;&nbsp;וְכַמָּה הִיא מְנַת הַמַּסְלוּל--אִם יִהְיֶה הַמַּסְלוּל הַנָּכוֹן עֶשֶׂר מַעֲלוֹת, תִּהְיֶה מְנָתוֹ חֲמִשִּׁים חֲלָקִים; וְאִם יִהְיֶה הַמַּסְלוּל הַנָּכוֹן עֶשְׂרִים מַעֲלוֹת, תִּהְיֶה מְנָתוֹ מַעֲלָה אַחַת וּשְׁמוֹנָה וּשְׁלוֹשִׁים חֲלָקִים; וְאִם יִהְיֶה שְׁלוֹשִׁים, תִּהְיֶה מְנָתוֹ שְׁתֵּי מַעֲלוֹת וְאַרְבָּעָה וְעֶשְׂרִים חֲלָקִים; וְאִם יִהְיֶה אַרְבָּעִים, תִּהְיֶה מְנָתוֹ שָׁלוֹשׁ מַעֲלוֹת וְשִׁשָּׁה חֲלָקִים; וְאִם יִהְיֶה חֲמִשִּׁים, תִּהְיֶה מְנָתוֹ שָׁלוֹשׁ מַעֲלוֹת וְאַרְבָּעָה וְאַרְבָּעִים חֲלָקִים; וְאִם יִהְיֶה שִׁשִּׁים, תִּהְיֶה מְנָתוֹ אַרְבַּע מַעֲלוֹת וְשִׁשָּׁה עָשָׂר חֲלָקִים; וְאִם יִהְיֶה שִׁבְעִים, תִּהְיֶה מְנָתוֹ אַרְבַּע מַעֲלוֹת וְאֶחָד וְאַרְבָּעִים חֲלָקִים; וְאִם יִהְיֶה שְׁמוֹנִים, תִּהְיֶה מְנָתוֹ חָמֵשׁ מַעֲלוֹת; וְאִם יִהְיֶה תִּשְׁעִים, תִּהְיֶה מְנָתוֹ חָמֵשׁ מַעֲלוֹת וַחֲמִשָּׁה חֲלָקִים; וְאִם יִהְיֶה מֵאָה, תִּהְיֶה מְנָתוֹ חָמֵשׁ מַעֲלוֹת וּשְׁמוֹנָה חֲלָקִים; וְאִם יִהְיֶה מֵאָה וְעֶשֶׂר, תִּהְיֶה מְנָתוֹ אַרְבַּע מַעֲלוֹת וְתִשְׁעָה וַחֲמִשִּׁים חֲלָקִים; וְאִם יִהְיֶה מֵאָה וְעֶשְׂרִים, תִּהְיֶה מְנָתוֹ אַרְבַּע מַעֲלוֹת וְאַרְבָּעִים חֲלָקִים; וְאִם יִהְיֶה מֵאָה וּשְׁלוֹשִׁים, תִּהְיֶה מְנָתוֹ אַרְבַּע מַעֲלוֹת וְאַחַד עָשָׂר חֲלָקִים; וְאִם יִהְיֶה מֵאָה וְאַרְבָּעִים, תִּהְיֶה מְנָתוֹ שָׁלוֹשׁ מַעֲלוֹת וּשְׁלוֹשָׁה וּשְׁלוֹשִׁים חֲלָקִים; וְאִם יִהְיֶה מֵאָה וַחֲמִשִּׁים, תִּהְיֶה מְנָתוֹ שְׁתֵּי מַעֲלוֹת וּשְׁמוֹנָה וְאַרְבָּעִים חֲלָקִים; וְאִם יִהְיֶה מֵאָה וְשִׁשִּׁים, תִּהְיֶה מְנָתוֹ מַעֲלָה אַחַת וְשִׁשָּׁה וַחֲמִשִּׁים חֲלָקִים; וְאִם יִהְיֶה מֵאָה וְשִׁבְעִים, תִּהְיֶה מְנָתוֹ תִּשְׁעָה וַחֲמִשִּׁים חֲלָקִים; וְאִם יִהְיֶה מֵאָה וּשְׁמוֹנִים בְּשׁוֹוֶה, אֵין לוֹ מָנָה כְּמוֹ שֶׁאָמַרְנוּ--אֵלָא מְקוֹם הַיָּרֵחַ הָאֶמְצָעִי, הוּא הַמָּקוֹם הָאֲמִתִּי.</p>

<p><b>טו,ז</b>&nbsp;&nbsp;וְאִם יִהְיֶה הַמַּסְלוּל הַנָּכוֹן יָתֵר עַל מֵאָה וּשְׁמוֹנִים מַעֲלוֹת, תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים, וְתֵדַע מְנָתוֹ, כְּדֶרֶךְ שֶׁעָשִׂיתָ בְּמַסְלוּל הַשֶּׁמֶשׁ; וְכֵן אִם יִהְיוּ בְּמִנְיַן הַמַּסְלוּל אֲחָדִים עִם הָעֲשָׂרוֹת, תִּקַּח מִן הַיָּתֵר שֶׁבֵּין שְׁתֵּי הַמָּנוֹת כְּפִי הַאֲחָדִים--כְּדֶרֶךְ שֶׁבֵּאַרְנוּ בְּמַסְלוּל הַשֶּׁמֶשׁ בַּמָּנוֹת שֶׁלּוֹ, כָּךְ תַּעֲשֶׂה בַּמַּסְלוּל הַנָּכוֹן בַּמָּנוֹת שֶׁלּוֹ.</p>

<p><b>טו,ח</b>&nbsp;&nbsp;כֵּיצַּד:&nbsp; הֲרֵי שֶׁרָצִינוּ לֵידַע מְקוֹם הַיָּרֵחַ הָאֲמִתִּי בִּתְחִלַּת לֵיל עֶרֶב שַׁבָּת שֶׁיּוֹמוֹ שֵׁנִי לְחֹדֶשׁ אֲיָר מִשָּׁנָה זוֹ שְׁהִיא שְׁנַת הָעִיקָר--וּמִנְיַן הַיָּמִים הַגְּמוּרִים מִתְּחִלַּת לֵיל הָעִיקָר עַד תְּחִלַּת לֵיל זֶה שֶׁאָנוּ רוֹצִים לֵידַע מְקוֹם הַיָּרֵחַ הָאֲמִתִּי בּוֹ, תִּשְׁעָה וְעֶשְׂרִים יוֹם; תּוֹצִיא אֶמְצַע הַשֶּׁמֶשׁ תְּחִלָּה לְלֵיל זֶה, יֵצֵא לָךְ אֶמְצָעָהּ חָמֵשׁ וּשְׁלוֹשִׁים מַעֲלוֹת וּשְׁמוֹנָה וּשְׁלוֹשִׁים חֲלָקִים וְשָׁלוֹשׁ וּשְׁלוֹשִׁים שְׁנִיּוֹת--סִימָנָם ל"ה ל"ח ל"ג; וְתוֹצִיא אֶמְצַע הַיָּרֵחַ לְשָׁעַת הָרְאִיָּה לְעֵת זוֹ, יֵצֵא לָךְ אֶמְצָעוֹ שָׁלוֹשׁ וַחֲמִשִּׁים מַעֲלוֹת וְשִׁשָּׁה וּשְׁלוֹשִׁים חֲלָקִים וְתֵשַׁע וּשְׁלוֹשִׁים שְׁנִיּוֹת--סִימָנָם נ"ג ל"ו ל"ט; וְתוֹצִיא אֶמְצַע הַמַּסְלוּל לְעֵת זוֹ, יֵצֵא לָךְ אֶמְצָעוֹ מֵאָה וְשָׁלוֹשׁ מַעֲלוֹת וְאֶחָד וְעֶשְׂרִים חֲלָקִים וְשֵׁשׁ וְאַרְבָּעִים שְׁנִיּוֹת--סִימָנָם ק"ג כ"א מ"ו; תִּגְרַע אֶמְצַע הַשֶּׁמֶשׁ מֵאֶמְצַע הַיָּרֵחַ, יִשָּׁאֵר שֶׁבַע עֶשְׂרֵה מַעֲלוֹת וּשְׁמוֹנָה וַחֲמִשִּׁים חֲלָקִים וְשֵׁשׁ שְׁנִיּוֹת--וְזֶה הוּא הַמֶּרְחָק; תִּכְפֹּל אוֹתוֹ, יֵצֵא לָךְ הַמֶּרְחָק הַכָּפוּל חָמֵשׁ וּשְׁלוֹשִׁים מַעֲלוֹת וְשִׁשָּׁה וַחֲמִשִּׁים חֲלָקִים וּשְׁתֵּים עֶשְׂרֵה שְׁנִיּוֹת--סִימָנָם ל"ה נ"ו י"ב; לְפִיכָּךְ תּוֹסִיף עַל אֶמְצַע הַמַּסְלוּל חָמֵשׁ מַעֲלוֹת, כְּמוֹ שֶׁהוֹדַעְנוּ, וְיֵצֵא לָךְ הַמַּסְלוּל הַנָּכוֹן, מֵאָה וּשְׁמוֹנֶה מַעֲלוֹת וְאֶחָד וְעֶשְׂרִים חֲלָקִים, וְאֵין מַקְפִּידִין עַל הַחֲלָקִים בַּמַּסְלוּל, כְּדֶרֶךְ שֶׁבֵּאַרְנוּ בַּשֶּׁמֶשׁ.</p>

<p><b>טו,ט</b>&nbsp;&nbsp;וּבָאנוּ לַחְקֹר עַל מְנָת זֶה הַמַּסְלוּל הַנָּכוֹן, שְׁהוּא מֵאָה וּשְׁמוֹנֶה--נִמְצֵאת מָנָה שֶׁלּוֹ חָמֵשׁ מַעֲלוֹת וְחֵלֶק אֶחָד; וּלְפִי שֶׁהַמַּסְלוּל הַנָּכוֹן הָיָה פָּחוּת מִמֵּאָה וּשְׁמוֹנִים, תִּגְרַע הַמָּנָה שְׁהוּא חָמֵשׁ מַעֲלוֹת וְחֵלֶק אֶחָד מִן אֶמְצַע הַיָּרֵחַ; יִשָּׁאֵר שְׁמוֹנֶה וְאַרְבָּעִים מַעֲלוֹת וַחֲמִשָּׁה וּשְׁלוֹשִׁים חֲלָקִים וְתֵשַׁע וּשְׁלוֹשִׁים שְׁנִיּוֹת; תַּעֲשֶׂה הַשְּׁנִיּוֹת חֵלֶק, וְתוֹסִיף עַל הַחֲלָקִים.&nbsp; וְנִמְצָא מְקוֹם הַיָּרֵחַ הָאֲמִתִּי בְּשָׁעָה זוֹ, בְּמַזַּל שׁוֹר בִּשְׁמוֹנֶה עֶשְׂרֵה מַעֲלוֹת וְשִׁשָּׁה וּשְׁלוֹשִׁים חֲלָקִים מִמַּעֲלַת תְּשַׁע עֶשְׂרֵה--סִימָנָם י"ח ל"ו.&nbsp; וְעַל הַדֶּרֶךְ הַזֶּה, תֵּדַע מְקוֹם הַיָּרֵחַ הָאֲמִתִּי בְּכָל עֵת רְאִיָּה שֶׁתִּרְצֶה, מִתְּחִלַּת שָׁנָה זוֹ שְׁהִיא הָעִיקָר, עַד סוֹף הָעוֹלָם.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק טז</h2>

<p><b>טז,א</b>&nbsp;&nbsp;הָעֲגֻלָּה שֶׁסּוֹבֵב בָּהּ הַיָּרֵחַ תָּמִיד, הִיא נוֹטָה מֵעַל הָעֲגֻלָּה שֶׁסּוֹבֶבֶת בָּהּ הַשֶּׁמֶשׁ תָּמִיד--חֶצְיָהּ נוֹטָה לַצָּפוֹן, וְחֶצְיָהּ נוֹטָה לַדָּרוֹם; וּשְׁתֵּי נְקֻדּוֹת יֵשׁ בָּהּ זוֹ כְּנֶגֶד זוֹ, שֶׁבָּהֶן פּוֹגְעוֹת שְׁתֵּי הָעֲגֻלּוֹת זוֹ בְּזוֹ.&nbsp; לְפִיכָּךְ כְּשֶׁיִּהְיֶה הַיָּרֵחַ בְּאַחַת מִשְּׁתֵּיהֶן, נִמְצָא סוֹבֵב בָּעֲגֻלָּה שֶׁלַּשֶּׁמֶשׁ כְּנֶגֶד הַשֶּׁמֶשׁ בְּשׁוֹוֶה; וְאִם יֵצֵא הַיָּרֵחַ מֵאַחַת מִשְּׁתֵּי הַנְּקֻדּוֹת, נִמְצָא מְהַלֵּךְ לִצְפוֹן הַשֶּׁמֶשׁ אוֹ לִדְרוֹמָהּ.</p>

<p><b>טז,ב</b>&nbsp;&nbsp;הַנְּקֻדָּה שֶׁמִּמֶּנָּה יַתְחִיל הַיָּרֵחַ לִנְטוֹת לִצְפוֹן הַשֶּׁמֶשׁ, הִיא הַנִּקְרֵאת רֹאשׁ; וְהַנְּקֻדָּה שֶׁמִּמֶּנָּה יַתְחִיל הַיָּרֵחַ לִנְטוֹת לִדְרוֹם הַשֶּׁמֶשׁ, הִיא הַנִּקְרֵאת זָנָב.&nbsp; וּמַהְלָךְ שׁוֹוֶה יֵשׁ לְזֶה הָרֹאשׁ, שְׁאֵין בּוֹ לֹא תוֹסֶפֶת וְלֹא גֵּרָעוֹן; וְהוּא הוֹלֵךְ בַּמַּזָּלוֹת אֲחוֹרַנִּית מִטָּלֶה לְדָגִים לִדְלִי, וְכֵן הוּא סוֹבֵב תָּמִיד.</p>

<p><b>טז,ג</b>&nbsp;&nbsp;[ב] מַהְלַךְ הָרֹאשׁ הָאֶמְצָעִי בְּיוֹם אֶחָד, שְׁלוֹשָׁה חֲלָקִים וְאַחַת עֶשְׂרֵה שְׁנִיּוֹת; נִמְצָא מַהְלָכוֹ בַּעֲשָׂרָה יָמִים, אֶחָד וּשְׁלוֹשִׁים חֲלָקִים וְשֶׁבַע וְאַרְבָּעִים שְׁנִיּוֹת; וְנִמְצָא מַהְלָכוֹ בְּמֵאָה יוֹם, חָמֵשׁ מַעֲלוֹת וְשִׁבְעָה עָשָׂר חֲלָקִים וְשָׁלוֹשׁ וְאַרְבָּעִים שְׁנִיּוֹת--סִימָנָם ה' י"ז מ"ג; וְנִמְצָא מַהְלָכוֹ בְּאֶלֶף יוֹם, שְׁתַּיִם וַחֲמִשִּׁים מַעֲלוֹת וְשִׁבְעָה וַחֲמִשִּׁים חֲלָקִים וְעֶשֶׂר שְׁנִיּוֹת--סִימָנָם נ"ב נ"ז י'; וְנִמְצָא שְׁאֵרִית מַהְלָכוֹ בַּעֲשֶׂרֶת אֲלָפִים יוֹם, מֵאָה וְתֵשַׁע וְשִׁשִּׁים מַעֲלוֹת וְאֶחָד וּשְׁלוֹשִׁים חֲלָקִים וְאַרְבָּעִים שְׁנִיּוֹת--סִימָנָם קס"ט ל"א מ'.&nbsp; וְנִמְצָא מַהְלָכוֹ לְתִשְׁעָה וְעֶשְׂרִים יוֹם, מַעֲלָה אַחַת וּשְׁנַיִם וּשְׁלוֹשִׁים חֲלָקִים וְתֵשַׁע שְׁנִיּוֹת--סִימָנָם א' ל"ב ט'; וְנִמְצָא מַהְלָכוֹ לְשָׁנָה סְדוּרָה, שְׁמוֹנֶה עֶשְׂרֵה מַעֲלוֹת וְאַרְבָּעָה וְאַרְבָּעִים חֲלָקִים וּשְׁתַּיִם וְאַרְבָּעִים שְׁנִיּוֹת--סִימָנָם י"ח מ"ד מ"ב.&nbsp; וְאֶמְצַע הָרֹאשׁ בִּתְחִלַּת לֵיל חֲמִישִׁי שְׁהוּא הָעִיקָר, הָיָה מֵאָה וּשְׁמוֹנִים מַעֲלוֹת וְשִׁבְעָה וַחֲמִשִּׁים חֲלָקִים וּשְׁמוֹנֶה וְעֶשְׂרִים שְׁנִיּוֹת--סִימָנָם ק"פ נ"ז כ"ח.</p>

<p><b>טז,ד</b>&nbsp;&nbsp;[ג] אִם תִּרְצֶה לֵידַע מְקוֹם הָרֹאשׁ בְּכָל עֵת שֶׁתִּרְצֶה--תּוֹצִיא אֶמְצָעוֹ לְאוֹתוֹ הָעֵת כְּדֶרֶךְ שֶׁתּוֹצִיא אֶמְצַע הַשֶּׁמֶשׁ וְאֶמְצַע הַיָּרֵחַ, וְתִגְרַע הָאֶמְצָע מִשְּׁלוֹשׁ מֵאוֹת וְשִׁשִּׁים מַעֲלוֹת.&nbsp; וְהַנִּשְׁאָר, הוּא מְקוֹם הָרֹאשׁ בְּאוֹתָהּ הָעֵת; וּכְנֶגְדּוֹ, לְעוֹלָם יִהְיֶה מְקוֹם הַזָּנָב.</p>

<p><b>טז,ה</b>&nbsp;&nbsp;[ד] כֵּיצַד:&nbsp; הֲרֵי שֶׁרָצִינוּ לֵידַע מְקוֹם הָרֹאשׁ לִתְחִלַּת לֵיל עֶרֶב שַׁבָּת שֶׁיּוֹמוֹ שֵׁנִי לַחֹדֶשׁ אֲיָר מִשָּׁנָה זוֹ שְׁהִיא שְׁנָת הָעִיקָר--וּמִנְיַן הַיָּמִים הַגְּמוּרִים מִתְּחִלַּת לֵיל הָעִיקָר עַד תְּחִלַּת לֵיל זֶה שֶׁאָנוּ רוֹצִים לֵידַע מְקוֹם הָרֹאשׁ בּוֹ, תִּשְׁעָה וְעֶשְׂרִים יוֹם.</p>

<p><b>טז,ו</b>&nbsp;&nbsp;[ה] תּוֹצִיא אֶמְצַע הָרֹאשׁ לָעֵת הַזֹּאת עַל הַדֶּרֶךְ שֶׁיָּדַעְתָּ, וְהוּא שֶׁתּוֹסִיף מַהְלָכוֹ לְתִשְׁעָה וְעֶשְׂרִים יוֹם עַל הָעִיקָר; יֵצֵא לָךְ אֶמְצַע הָרֹאשׁ מֵאָה וּשְׁתַּיִם וּשְׁמוֹנִים מַעֲלוֹת וְתִשְׁעָה וְעֶשְׂרִים חֲלָקִים וְשֶׁבַע וּשְׁלוֹשִׁים שְׁנִיּוֹת--סִימָנָם קפ"ב כ"ט ל"ז; תִּגְרַע אֶמְצָע זֶה מִשְּׁלוֹשׁ מֵאוֹת וְשִׁשִּׁים, יִשָּׁאֵר לָךְ מֵאָה וְשֶׁבַע וְשִׁבְעִים מַעֲלוֹת וּשְׁלוֹשִׁים חֲלָקִים וְשָׁלוֹשׁ וְעֶשְׂרִים שְׁנִיּוֹת--סִימָנָם קע"ז ל' כ"ג; וְזֶה הוּא מְקוֹם הָרֹאשׁ, וְאַל תִּפְנֶה אֶל הַשְּׁנִיּוֹת.&nbsp; נִמְצָא מְקוֹם הָרֹאשׁ, בְּמַזַּל בְּתוּלָה בְּשֶׁבַע וְעֶשְׂרִים מַעֲלוֹת וּשְׁלוֹשִׁים חֲלָקִים; וּמְקוֹם הַזָּנָב כְּנֶגְדּוֹ, בְּמַזַּל דָּגִים בְּשֶׁבַע וְעֶשְׂרִים מַעֲלוֹת וּשְׁלוֹשִׁים חֲלָקִים.</p>

<p><b>טז,ז</b>&nbsp;&nbsp;[ו] לְעוֹלָם יִהְיֶה בֵּין הָרֹאשׁ וּבֵין הַזָּנָב, חֲצִי הַגַּלְגַּל בְּשׁוֹוֶה; לְפִיכָּךְ כָּל מַזָּל שֶׁתִּמְצָא בּוֹ מְקוֹם הָרֹאשׁ, יִהְיֶה הַזָּנָב בְּמַזַּל שְׁבִיעִי מִמֶּנּוּ בִּכְמוֹ מִנְיַן הַמַּעֲלוֹת וְהַחֲלָקִים בְּשׁוֹוֶה--אִם יִהְיֶה הָרֹאשׁ בְּעֶשֶׂר מַעֲלוֹת בְּמַזַּל פְּלוֹנִי, יִהְיֶה הַזָּנָב בְּעֶשֶׂר מַעֲלוֹת מִמַּזַּל שְׁבִיעִי מִמֶּנּוּ.</p>

<p><b>טז,ח</b>&nbsp;&nbsp;[ז] וּמֵאַחַר שֶׁתֵּדַע מְקוֹם הָרֹאשׁ וּמְקוֹם הַזָּנָב וּמְקוֹם הַיָּרֵחַ הָאֲמִתִּי, הִתְבּוֹנֵן בִּשְׁלָשְׁתָּן--אִם מָצָאתָ הַיָּרֵחַ עִם הָרֹאשׁ אוֹ עִם הַזָּנָב בְּמַעֲלָה אַחַת וְחֵלֶק אֶחָד, תֵּדַע שְׁאֵין הַיָּרֵחַ נוֹטֶה לֹא לִצְפוֹן הַשֶּׁמֶשׁ וְלֹא לִדְרוֹמָהּ; וְאִם רָאִיתָ מְקוֹם הַיָּרֵחַ לִפְנֵי מְקוֹם הָרֹאשׁ וְהוּא הוֹלֵךְ כְּנֶגֶד הַזָּנָב, תֵּדַע שֶׁהַיָּרֵחַ נוֹטֶה לִצְפוֹן הַשֶּׁמֶשׁ; וְאִם הָיָה הַיָּרֵחַ לִפְנֵי מְקוֹם הַזָּנָב וַהֲרֵי הוּא הוֹלֵךְ כְּנֶגֶד הָרֹאשׁ, תֵּדַע שֶׁהַיָּרֵחַ נוֹטֶה לִדְרוֹם הַשֶּׁמֶשׁ.</p>

<p><b>טז,ט</b>&nbsp;&nbsp;[ח] הַנְּטִיָּה שֶׁנּוֹטֶה הַיָּרֵחַ לִצְפוֹן הַשֶּׁמֶשׁ אוֹ לִדְרוֹמָהּ, הִיא הַנִּקְרֵאת רֹחַב הַיָּרֵחַ; וְאִם הָיָה נוֹטֶה לַצָּפוֹן, נִקְרָא רֹחַב צְפוֹנִי, וְאִם הָיָה נוֹטֶה לַדָּרוֹם, נִקְרָא רֹחַב דְּרוֹמִי.&nbsp; וְאִם הָיָה הַיָּרֵחַ בְּאַחַת מִשְּׁתֵּי הַנְּקֻדּוֹת--לֹא יִהְיֶה לוֹ רֹחַב, כְּמוֹ שֶׁבֵּאַרְנוּ.</p>

<p><b>טז,י</b>&nbsp;&nbsp;[ט] לְעוֹלָם לֹא יִהְיֶה רֹחַב הַיָּרֵחַ יָתֵר עַל חָמֵשׁ מַעֲלוֹת, בֵּין בַּצָּפוֹן בֵּין בַּדָּרוֹם; אֵלָא כָּךְ הוּא דַּרְכּוֹ:&nbsp; יַתְחִיל מִן הָרֹאשׁ וְיִתְרַחַק מִמֶּנּוּ מְעַט מְעַט, וְהַמֶּרְחָק הוֹלֵךְ וְנוֹסָף עַד שֶׁיַּגִּיעַ לְחָמֵשׁ מַעֲלוֹת; וְיַחְזֹר וְיִתְקָרַב מְעַט מְעַט, עַד שֶׁלֹּא יִהְיֶה לוֹ רֹחַב כְּשֶׁיַּגִּיעַ לַזָּנָב; וְיַחְזֹר וְיִתְרַחַק מְעַט מְעַט, וְהַמֶּרְחָק נוֹסָף עַד שֶׁיַּגִּיעַ לְחָמֵשׁ מַעֲלוֹת; וְיַחְזֹר וְיִתְקָרַב, עַד שֶׁלֹּא יִהְיֶה לוֹ רֹחַב.</p>

<p><b>טז,יא</b>&nbsp;&nbsp;[י] אִם תִּרְצֶה לֵידַע רֹחַב הַיָּרֵחַ כַּמָּה הוּא בְּכָל עֵת שֶׁתִּרְצֶה, וְאִם צְפוֹנִי הוּא אוֹ דְּרוֹמִי--תּוֹצִיא מְקוֹם הָרֹאשׁ וּמְקוֹם הַיָּרֵחַ הָאֲמִתִּי לְאוֹתָהּ הָעֵת, וְתִגְרַע מְקוֹם הָרֹאשׁ מִמְּקוֹם הַיָּרֵחַ הָאֲמִתִּי; וְהַנִּשְׁאָר, הוּא הַנִּקְרָא מַסְלוּל הָרֹחַב.&nbsp; אִם יִהְיֶה מַסְלוּל הָרֹחַב מִמַּעֲלָה אַחַת עַד מֵאָה וּשְׁמוֹנִים, תֵּדַע שֶׁרֹחַב הַיָּרֵחַ צְפוֹנִי; וְאִם הָיָה הַמַּסְלוּל יָתֵר עַל מֵאָה וּשְׁמוֹנִים, תֵּדַע שֶׁרֹחַב הַיָּרֵחַ דְּרוֹמִי; וְאִם הָיָה מֵאָה וּשְׁמוֹנִים בְּשׁוֹוֶה אוֹ שְׁלוֹשׁ מֵאוֹת וְשִׁשִּׁים בְּשׁוֹוֶה, אֵין לַיָּרֵחַ רֹחַב כְּלָל.&nbsp; וְתַחְזֹר וְתִרְאֶה מְנַת מַסְלוּל הָרֹחַב כַּמָּה הִיא, וְהוּא שֵׁעוּר נְטִיָּתוֹ לַצָּפוֹן אוֹ לַדָּרוֹם; וְהוּא הַנִּקְרָא רֹחַב הַיָּרֵחַ הַדְּרוֹמִי אוֹ הַצְּפוֹנִי, כְּמוֹ שֶׁבֵּאַרְנוּ.</p>

<p><b>טז,יב</b>&nbsp;&nbsp;[יא] וְכַמָּה הִיא מְנַת מַסְלוּל הָרֹחַב--אִם יִהְיֶה מַסְלוּל הָרֹחַב עֶשֶׂר מַעֲלוֹת, תִּהְיֶה מְנָתוֹ שְׁנַיִם וַחֲמִשִּׁים חֲלָקִים; וְאִם יִהְיֶה הַמַּסְלוּל הַזֶּה עֶשְׂרִים מַעֲלוֹת, תִּהְיֶה מְנָתוֹ מַעֲלָה אַחַת וּשְׁלוֹשָׁה וְאַרְבָּעִים חֲלָקִים; וְאִם יִהְיֶה הַמַּסְלוּל שְׁלוֹשִׁים, תִּהְיֶה מְנָתוֹ שְׁתֵּי מַעֲלוֹת וּשְׁלוֹשִׁים חֲלָקִים; וְאִם יִהְיֶה הַמַּסְלוּל אַרְבָּעִים, תִּהְיֶה מְנָתוֹ שָׁלוֹשׁ מַעֲלוֹת וּשְׁלוֹשָׁה עָשָׂר חֲלָקִים; וְאִם יִהְיֶה הַמַּסְלוּל חֲמִשִּׁים מַעֲלוֹת, תִּהְיֶה מְנָתוֹ שָׁלוֹשׁ מַעֲלוֹת וַחֲמִשִּׁים חֲלָקִים; וְאִם יִהְיֶה הַמַּסְלוּל שִׁשִּׁים, תִּהְיֶה מְנָתוֹ אַרְבַּע מַעֲלוֹת וְעֶשְׂרִים חֲלָקִים; וְאִם יִהְיֶה הַמַּסְלוּל שִׁבְעִים, תִּהְיֶה מְנָתוֹ אַרְבַּע מַעֲלוֹת וּשְׁנַיִם וְאַרְבָּעִים חֲלָקִים; וְאִם יִהְיֶה הַמַּסְלוּל שְׁמוֹנִים, תִּהְיֶה מְנָתוֹ אַרְבַּע מַעֲלוֹת וַחֲמִשָּׁה וַחֲמִשִּׁים חֲלָקִים; וְאִם יִהְיֶה הַמַּסְלוּל תִּשְׁעִים, תִּהְיֶה מְנָתוֹ חָמֵשׁ מַעֲלוֹת.</p>

<p><b>טז,יג</b>&nbsp;&nbsp;[יב] וְאִם יִהְיוּ אֲחָדִים עִם הָעֲשָׂרוֹת--תִּקַּח הָרָאוּי לָהֶם לְפִי הַיָּתֵר שֶׁבֵּין שְׁתֵּי הַמָּנוֹת, כְּמוֹ שֶׁעָשִׂיתָ בְּמַסְלוּל הַשֶּׁמֶשׁ וּבְמַסְלוּל הַיָּרֵחַ.&nbsp; כֵּיצַד:&nbsp; הֲרֵי שֶׁהָיָה מַסְלוּל הָרֹחַב שָׁלוֹשׁ וַחֲמִשִּׁים מַעֲלוֹת--וּכְבָר יָדַעְתָּ שֶׁאִלּוּ הָיָה הַמַּסְלוּל חֲמִשִּׁים, הָיְתָה מְנָתוֹ שָׁלוֹשׁ מַעֲלוֹת וַחֲמִשִּׁים חֲלָקִים, וְאִלּוּ הָיָה הַמַּסְלוּל שִׁשִּׁים, הָיְתָה מְנָתוֹ אַרְבַּע מַעֲלוֹת וְעֶשְׂרִים חֲלָקִים; נִמְצָא הַיָּתֵר בֵּין שְׁתֵּי הַמָּנוֹת, שְׁלוֹשִׁים חֲלָקִים, שְׁלוֹשָׁה חֲלָקִים, לְכָל מַעֲלָה; וְנִמְצָא לְפִי חֶשְׁבּוֹן מַסְלוּל זֶה שְׁהוּא שָׁלוֹשׁ וַחֲמִשִּׁים, מְנָתוֹ שָׁלוֹשׁ מַעֲלוֹת וְתִשְׁעָה וַחֲמִשִּׁים חֲלָקִים.&nbsp; וְעַל דֶּרֶךְ זוֹ, תַּעֲשֶׂה בְּכָל מִנְיָן וּמִנְיָן.</p>

<p><b>טז,יד</b>&nbsp;&nbsp;[יג] מֵאַחַר שֶׁתֵּדַע מְנָתוֹ שֶׁלְּמַסְלוּל הָרֹחַב עַד תִּשְׁעִים כְּמוֹ שֶׁהוֹדַעְנוּךָ, תֵּדַע מָנוֹת שֶׁלְּכָל מִנְיָנוֹת הַמַּסְלוּל:&nbsp; שְׁאִם יִהְיֶה הַמַּסְלוּל יָתֵר עַל תִּשְׁעִים עַד מֵאָה וּשְׁמוֹנִים--תִּגְרַע הַמַּסְלוּל מִמֵּאָה וּשְׁמוֹנִים, וְהַנִּשְׁאָר תֵּדַע בּוֹ הַמָּנָה.</p>

<p><b>טז,טו</b>&nbsp;&nbsp;[יד] וְכֵן אִם הָיָה הַמַּסְלוּל יָתֵר מִמֵּאָה וּשְׁמוֹנִים עַד מָאתַיִם וְשִׁבְעִים--תִּגְרַע מִמֶּנּוּ מֵאָה וּשְׁמוֹנִים, וְהַנִּשְׁאָר תֵּדַע בּוֹ הַמָּנָה.</p>

<p><b>טז,טז</b>&nbsp;&nbsp;[טו] וְאִם הָיָה הַמַּסְלוּל יָתֵר עַל מָאתַיִם וְשִׁבְעִים עַד שְׁלוֹשׁ מֵאוֹת וְשִׁשִּׁים--תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים, וְהַנִּשְׁאָר תֵּדַע בּוֹ הַמָּנָה.</p>

<p><b>טז,יז</b>&nbsp;&nbsp;[טז] כֵּיצַד:&nbsp; הֲרֵי שֶׁהָיָה הַמַּסְלוּל מֵאָה וַחֲמִשִּׁים--תִּגְרַע אוֹתוֹ מִמֵּאָה וּשְׁמוֹנִים, נִשְׁאָר שְׁלוֹשִׁים.&nbsp; וּכְבָר יָדַעְתָּ שֶׁמְּנַת שְׁלוֹשִׁים, שְׁתֵּי מַעֲלוֹת וּשְׁלוֹשִׁים חֲלָקִים; וְכָּךְ תִּהְיֶה מְנַת מֵאָה וַחֲמִשִּׁים, שְׁתֵּי מַעֲלוֹת וּשְׁלוֹשִׁים חֲלָקִים.</p>

<p><b>טז,יח</b>&nbsp;&nbsp;[יז] הֲרֵי שֶׁהָיָה הַמַּסְלוּל מָאתַיִם--תִּגְרַע מִמֶּנּוּ מֵאָה וּשְׁמוֹנִים, יִשָּׁאֵר עֶשְׂרִים.&nbsp; וּכְבָר יָדַעְתָּ שֶׁמְּנַת עֶשְׂרִים, הִיא מַעֲלָה אַחַת וּשְׁלוֹשָׁה וְאַרְבָּעִים חֲלָקִים; וְכָּךְ תִּהְיֶה מְנַת מָאתַיִם, תִּהְיֶה מַעֲלָה אַחַת וּשְׁלוֹשָׁה וְאַרְבָּעִים חֲלָקִים.</p>

<p><b>טז,יט</b>&nbsp;&nbsp;[יח] הֲרֵי שֶׁהָיָה הַמַּסְלוּל שְׁלוֹשׁ מֵאוֹת--תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים, נִשְׁאָר שִׁשִּׁים.&nbsp; וּכְבָר יָדַעְתָּ שֶׁמְּנַת שִׁשִּׁים, אַרְבַּע מַעֲלוֹת וְעֶשְׂרִים חֲלָקִים; וְכָּךְ הִיא מְנַת שְׁלוֹשׁ מֵאוֹת, אַרְבַּע מַעֲלוֹת וְעֶשְׂרִים חֲלָקִים.&nbsp; וְעַל דֶּרֶךְ זוֹ, בְּכָל הַמִּנְיָנוֹת.</p>

<p><b>טז,כ</b>&nbsp;&nbsp;[יט] הֲרֵי שֶׁרָצִינוּ לֵידַע רֹחַב הַיָּרֵחַ כַּמָּה הוּא, וּבְאֵיזֶה רוּחַ הוּא אִם צְפוֹנִי וְאִם דְּרוֹמִי, בִּתְחִלַּת לֵיל עֶרֶב שַׁבָּת שֵׁנִי לְחֹדֶשׁ אֲיָר מִשָּׁנָה זוֹ:&nbsp; וּכְבָר יָדַעְתָּ שֶׁמְּקוֹם הַיָּרֵחַ הָאֲמִתִּי, הָיָה בְּלֵיל זֶה בִּשְׁמוֹנֶה עֶשְׂרֵה מַעֲלוֹת וְאַרְבָּעִים חֲלָקִים מִמַּזַּל שׁוֹר--סִימָנוֹ י"ח מ'; וּמְקוֹם הָרֹאשׁ הָיָה בְּאוֹתָהּ הָעֵת, בְּשֶׁבַע וְעֶשְׂרִים מַעֲלוֹת וּשְׁלוֹשִׁים חֲלָקִים מִמַּזַּל בְּתוּלָה--סִימָנוֹ כ"ז ל'.&nbsp; תִּגְרַע מְקוֹם הָרֹאשׁ מִמְּקוֹם הַיָּרֵחַ, יֵצֵא לָךְ מַסְלוּל הָרֹחַב מָאתַיִם אַחַת וּשְׁלוֹשִׁים מַעֲלוֹת וַעֲשָׂרָה חֲלָקִים--סִימָנוֹ רל"א י'--לְפִי שְׁאֵין מַשְׁגִּיחִין עַל הַחֲלָקִים, בְּכָל מַסְלוּל.&nbsp; וְנִמְצֵאת הַמָּנָה שֶׁלְּמַסְלוּל זֶה בַּדְּרָכִים שֶׁבֵּאַרְנוּ בְּפֵרֶק זֶה, שָׁלוֹשׁ מַעֲלוֹת וּשְׁלוֹשָׁה וַחֲמִשִּׁים חֲלָקִים; וְזֶה הוּא רֹחַב הַיָּרֵחַ בִּתְחִלַּת לֵיל זֶה, וְהוּא דְּרוֹמִי--שֶׁהֲרֵי הַמַּסְלוּל יָתֵר עַל מֵאָה וּשְׁמוֹנִים.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יז</h2>

<p><b>יז,א</b>&nbsp;&nbsp;כָּל הַדְּבָרִים שֶׁהִקְדַּמְנוּ כְּדֵי שֶׁיִּהְיוּ עֲתִידִים וּמוּכָנִים לִידִיעַת הָרְאִיָּה, וּכְשֶׁתִּרְצֶה לָדַעַת זֹאת, תַּתְחִיל וּתְחַשַּׁב וְתוֹצִיא מְקוֹם הַשֶּׁמֶשׁ הָאֲמִתִּי וּמְקוֹם הַיָּרֵחַ הָאֲמִתִּי וּמְקוֹם הָרֹאשׁ לְשָׁעַת הָרְאִיָּה, וְתִגְרַע מְקוֹם הַשֶּׁמֶשׁ הָאֲמִתִּי מִמְּקוֹם הַיָּרֵחַ הָאֲמִתִּי; וְהַנִּשְׁאָר, הוּא הַנִּקְרָא אֹרֶךְ רִאשׁוֹן.</p>

<p><b>יז,ב</b>&nbsp;&nbsp;וּמֵאַחַר שֶׁתֵּדַע מְקוֹם הָרֹאשׁ וּמְקוֹם הַיָּרֵחַ, תֵּדַע רֹחַב הַיָּרֵחַ כַּמָּה הוּא, וְאִם הוּא רֹחַב צְפוֹנִי אוֹ דְּרוֹמִי; וְהוּא הַנִּקְרָא רֹחַב רִאשׁוֹן.&nbsp; וְהִזָּהֵר בָּאֹרֶךְ הַזֶּה הָרִאשׁוֹן וּבָרֹחַב הָרִאשׁוֹן, וְיִהְיוּ שְׁנֵיהֶם מוּכָנִים לְפָנֶיךָ.</p>

<p><b>יז,ג</b>&nbsp;&nbsp;וְהִתְבּוֹנֵן בְּאֹרֶךְ זֶה הָרִאשׁוֹן:&nbsp; אִם יֵצֵא לָךְ תֵּשַׁע מַעֲלוֹת בְּשׁוֹוֶה אוֹ פָּחוּת--תֵּדַע בַּוַּדַּאי שְׁאֵי אִפְשָׁר לְעוֹלָם שֶׁיֵּרָאֶה הַיָּרֵחַ בְּאוֹתוֹ הַלַּיְלָה בְּכָל אֶרֶץ יִשְׂרָאֵל, וְאֵין אַתָּה צָרִיךְ חֶשְׁבּוֹן אַחֵר; וְאִם יִהְיֶה הָאֹרֶךְ הָרִאשׁוֹן יָתֵר עַל חָמֵשׁ עֶשְׂרֵה מַעֲלוֹת--תֵּדַע בַּוַּדַּאי שֶׁהַיָּרֵחַ יֵרָאֶה בְּכָל אֶרֶץ יִשְׂרָאֵל, וְאֵין אַתָּה צָרִיךְ לְחֶשְׁבּוֹן אַחֵר; וְאִם יִהְיֶה הָאֹרֶךְ הָרִאשׁוֹן מִתֵּשַׁע מַעֲלוֹת וְעַד חָמֵשׁ עֶשְׂרֵה--תִּצְטָרַךְ לִדְרֹשׁ וְלַחְקֹר בְּחֶשְׁבּוֹנוֹת הָרְאִיָּה, עַד שֶׁתֵּדַע אִם יֵרָאֶה אוֹ לֹא יֵרָאֶה.</p>

<p><b>יז,ד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה מְקוֹם הַיָּרֵחַ הָאֲמִתִּי מִתְּחִלַּת מַזַּל גְּדִי עַד סוֹף מַזַּל תְּאוֹמִים.&nbsp; אֲבָל אִם הָיָה מְקוֹם הַיָּרֵחַ מִתְּחִלַּת מַזַּל סַרְטָן עַד סוֹף מַזַּל קֶשֶׁת, וְיִהְיֶה הָאֹרֶךְ הָרִאשׁוֹן עֶשֶׂר מַעֲלוֹת בְּשׁוֹוֶה אוֹ פָּחוּת--תֵּדַע שְׁאֵין הַיָּרֵחַ נִרְאֶה כְּלָל בְּאוֹתוֹ הַלַּיְלָה בְּכָל אֶרֶץ יִשְׂרָאֵל; וְאִם הָיָה הָאֹרֶךְ הָרִאשׁוֹן יָתֵר עַל אַרְבַּע וְעֶשְׂרִים מַעֲלוֹת, וַדַּאי יֵרָאֶה בְּכָל גְּבוּל יִשְׂרָאֵל; אִם יִהְיֶה הָאֹרֶךְ הָרִאשׁוֹן מֵעֶשֶׂר מַעֲלוֹת עַד אַרְבַּע וְעֶשְׂרִים--תִּצְטָרַךְ לִדְרֹשׁ וְלַחְקֹר בְּחֶשְׁבּוֹנוֹת הָרְאִיָּה, עַד שֶׁתֵּדַע אִם יֵרָאֶה אוֹ לֹא יֵרָאֶה.</p>

<p><b>יז,ה</b>&nbsp;&nbsp;וְאֵלּוּ הֶן חֶשְׁבּוֹנוֹת הָרְאִיָּה:&nbsp; הִתְבּוֹנֵן וּרְאֵה הַיָּרֵחַ בְּאֵיזֶה מַזָּל הוּא--אִם יִהְיֶה בְּמַזַּל טָלֶה, תִּגְרַע מִן הָאֹרֶךְ הָרִאשׁוֹן תִּשְׁעָה וַחֲמִשִּׁים חֲלָקִים; וְאִם יִהְיֶה בְּמַזַּל שׁוֹר, תִּגְרַע מִן הָאֹרֶךְ מַעֲלָה אַחַת; וְאִם יִהְיֶה בְּמַזַּל תְּאוֹמִים, תִּגְרַע מִן הָאֹרֶךְ שְׁמוֹנָה וַחֲמִשִּׁים חֲלָקִים; וְאִם יִהְיֶה בְּמַזַּל סַרְטָן, תִּגְרַע מִן הָאֹרֶךְ שְׁנַיִם וַחֲמִשִּׁים חֲלָקִים; וְאִם יִהְיֶה בְּמַזַּל אַרְיֵה, תִּגְרַע מִן הָאֹרֶךְ שְׁלוֹשָׁה וְאַרְבָּעִים חֲלָקִים; וְאִם יִהְיֶה בְּמַזַּל בְּתוּלָה, תִּגְרַע מִן הָאֹרֶךְ שִׁבְעָה וּשְׁלוֹשִׁים חֲלָקִים; וְאִם יִהְיֶה בְּמַזַּל מֹאזְנַיִם, תִּגְרַע מִן הָאֹרֶךְ אַרְבָּעָה וּשְׁלוֹשִׁים חֲלָקִים; וְאִם יִהְיֶה בְּמַזַּל עַקְרָב, תִּגְרַע מִן הָאֹרֶךְ אַרְבָּעָה וּשְׁלוֹשִׁים חֲלָקִים; וְאִם יִהְיֶה בְּמַזַּל קֶשֶׁת, תִּגְרַע מִן הָאֹרֶךְ שִׁשָּׁה וּשְׁלוֹשִׁים חֲלָקִים; וְאִם יִהְיֶה בְּמַזַּל גְּדִי, תִּגְרַע מִן הָאֹרֶךְ אַרְבָּעָה וְאַרְבָּעִים חֲלָקִים; וְאִם יִהְיֶה בְּמַזַּל דְּלִי, תִּגְרַע מִן הָאֹרֶךְ שְׁלוֹשָׁה וַחֲמִשִּׁים חֲלָקִים; וְאִם יִהְיֶה בְּמַזַּל דָּגִים, תִּגְרַע מִן הָאֹרֶךְ שְׁמוֹנָה וַחֲמִשִּׁים חֲלָקִים.&nbsp; וְהַנִּשְׁאָר מִן הָאֹרֶךְ אַחַר שֶׁתִּגְרַע מִמֶּנּוּ אֵלּוּ הַחֲלָקִים, הוּא הַנִּקְרָא אֹרֶךְ שֵׁנִי.</p>

<p><b>יז,ו</b>&nbsp;&nbsp;וְלָמָּה גּוֹרְעִין חֲלָקִים אֵלּוּ, לְפִי שֶׁמְּקוֹם הַיָּרֵחַ הָאֲמִתִּי אֵינוּ הַמָּקוֹם שֶׁיֵּרָאֶה בּוֹ, אֵלָא שִׁנּוּי יֵשׁ בֵּינֵיהֶם בָּאֹרֶךְ וּבָרֹחַב, וְהוּא הַנִּקְרָא שִׁנּוּי הַמַּרְאֶה; וְשִׁנּוּי מַרְאֶה הָאֹרֶךְ בְּשָׁעַת הָרְאִיָּה, לְעוֹלָם גּוֹרְעִין אוֹתוֹ מִן הָאֹרֶךְ כְּמוֹ שֶׁאָמַרְנוּ.</p>

<p><b>יז,ז</b>&nbsp;&nbsp;אֲבָל שִׁנּוּי מַרְאֶה הָרֹחַב--אִם הָיָה רֹחַב הַיָּרֵחַ צְפוֹנִי, גּוֹרְעִין חֲלָקִים שֶׁלְּשִׁנּוּי מַרְאֶה הָרֹחַב מִן הָרֹחַב הָרִאשׁוֹן; וְאִם הָיָה רֹחַב הַיָּרֵחַ דְּרוֹמִי, מוֹסִיפִין הַחֲלָקִים שֶׁלְּשִׁנּוּי מַרְאֶה הָרֹחַב עַל הָרֹחַב הָרִאשׁוֹן.&nbsp; וּמַה שֶׁיִּהְיֶה הָרֹחַב הָרִאשׁוֹן אַחַר שֶׁמּוֹסִיפִין עָלָיו אוֹ גּוֹרְעִין מִמֶּנּוּ אוֹתָם הַחֲלָקִים, הוּא הַנִּקְרָא רֹחַב שֵׁנִי.</p>

<p><b>יז,ח</b>&nbsp;&nbsp;וְכַמָּה הֶם הַחֲלָקִים שֶׁמּוֹסִיפִין אוֹ גּוֹרְעִין אוֹתָן--אִם יִהְיֶה הַיָּרֵחַ בְּמַזַּל טָלֶה, תִּשְׁעָה חֲלָקִים; וְאִם יִהְיֶה בְּמַזַּל שׁוֹר, עֲשָׂרָה חֲלָקִים; וְאִם יִהְיֶה בְּמַזַּל תְּאוֹמִים, שִׁשָּׁה עָשָׂר חֲלָקִים; וְאִם יִהְיֶה בְּמַזַּל סַרְטָן, שִׁבְעָה וְעֶשְׂרִים חֲלָקִים; וְאִם יִהְיֶה בְּמַזַּל אַרְיֵה, שְׁמוֹנָה וּשְׁלוֹשִׁים חֲלָקִים; וְאִם יִהְיֶה בְּמַזַּל בְּתוּלָה, אַרְבָּעָה וְאַרְבָּעִים חֲלָקִים; וְאִם יִהְיֶה בְּמַזַּל מֹאזְנַיִם, שִׁשָּׁה וְאַרְבָּעִים חֲלָקִים; וְאִם יִהְיֶה בְּמַזַּל עַקְרָב, חֲמִשָּׁה וְאַרְבָּעִים חֲלָקִים; וְאִם יִהְיֶה בְּמַזַּל קֶשֶׁת, אַרְבָּעָה וְאַרְבָּעִים חֲלָקִים; וְאִם יִהְיֶה בְּמַזַּל גְּדִי, שִׁשָּׁה וּשְׁלוֹשִׁים חֲלָקִים; וְאִם יִהְיֶה בְּמַזַּל דְּלִי, שִׁבְעָה וְעֶשְׂרִים חֲלָקִים; וְאִם יִהְיֶה בְּמַזַּל דָּגִים, שְׁנֵים עָשָׂר חֲלָקִים.</p>

<p><b>יז,ט</b>&nbsp;&nbsp;וּמֵאַחַר שֶׁתֵּדַע חֲלָקִים אֵלּוּ, תִּגְרַע אוֹתָן מִן הָרֹחַב הָרִאשׁוֹן אוֹ תּוֹסִיף אוֹתָן עָלָיו, כְּמוֹ שֶׁהוֹדַעְנוּךָ; וְיֵצֵא לָךְ, הָרֹחַב הַשֵּׁנִי.&nbsp; וּכְבָר יָדַעְתָּ אִם הוּא צְפוֹנִי אוֹ דְּרוֹמִי, וְתֵדַע כַּמָּה מַעֲלוֹת וְכַמָּה חֲלָקִים נַעֲשָׂה זֶה הָרֹחַב הַשֵּׁנִי; וְתָכִין אוֹתוֹ לְפָנֶיךָ, וְיִהְיֶה עֲתִיד.</p>

<p><b>יז,י</b>&nbsp;&nbsp;וְאַחַר כָּךְ תַּחְזֹר וְתִקַּח מִן הָרֹחַב הַשֵּׁנִי הַזֶּה מִקְצָתוֹ, מִפְּנֵי שֶׁהַיָּרֵחַ נָלוֹז מְעַט בְּמַעְגָּלוֹ.&nbsp; וְכַמָּה הוּא הַמִּקְצָת שֶׁתִּקַּח מִמֶּנּוּ:&nbsp; אִם יִהְיֶה מְקוֹם הַיָּרֵחַ מִתְּחִלַּת מַזַּל טָלֶה עַד עֶשְׂרִים מַעֲלָה מִמֶּנּוּ, אוֹ מִתְּחִלַּת מַזַּל מֹאזְנַיִם עַד עֶשְׂרִים מַעֲלָה מִמֶּנּוּ--תִּקָּח מִן הָרֹחַב הַשֵּׁנִי שְׁנֵי חֻמְשָׁיו; וְאִם יִהְיֶה הַיָּרֵחַ מֵעֶשְׂרִים מִמַּזַּל טָלֶה עַד עֶשֶׂר מַעֲלוֹת מִמַּזַּל שׁוֹר, אוֹ מֵעֶשְׂרִים מִמַּזַּל מֹאזְנַיִם עַד עֶשֶׂר מַעֲלוֹת מִמַּזַּל עַקְרָב--תִּקָּח מִן הָרֹחַב הַשֵּׁנִי שְׁלִישִׁיתוֹ; וְאִם יִהְיֶה הַיָּרֵחַ מֵעֶשֶׂר מַעֲלוֹת מִמַּזַּל שׁוֹר עַד עֶשְׂרִים מִמֶּנּוּ, אוֹ מֵעֶשֶׂר מַעֲלוֹת מִמַּזַּל עַקְרָב עַד עֶשְׂרִים מִמֶּנּוּ--תִּקָּח מִן הָרֹחַב הַשֵּׁנִי רְבִיעִיתוֹ; וְאִם יִהְיֶה הַיָּרֵחַ מֵעֶשְׂרִים מַעֲלוֹת מִמַּזַּל שׁוֹר עַד סוֹפוֹ, אוֹ מֵעֶשְׂרִים מִמַּזַּל עַקְרָב עַד סוֹפוֹ--תִּקָּח מִן הָרֹחַב הַשֵּׁנִי חֲמִישִׁיתוֹ; וְאִם יִהְיֶה הַיָּרֵחַ מִתְּחִלַּת מַזַּל תְּאוֹמִים עַד עֶשֶׂר מַעֲלוֹת מִמֶּנּוּ, אוֹ מִתְּחִלַּת מַזַּל קֶשֶׁת עַד עֶשֶׂר מַעֲלוֹת מִמֶּנּוּ--תִּקָּח מִן הָרֹחַב הַשֵּׁנִי שְׁתוּתוֹ; וְאִם יִהְיֶה הַיָּרֵחַ מֵעֶשֶׂר מַעֲלוֹת מִמַּזַּל תְּאוֹמִים עַד עֶשְׂרִים מִמֶּנּוּ, אוֹ מֵעֶשֶׂר מִמַּזַּל קֶשֶׁת עַד עֶשְׂרִים מִמֶּנּוּ--תִּקָּח מִן הָרֹחַב הַשֵּׁנִי חֲצִי שְׁתוּתוֹ; וְאִם יִהְיֶה מְקוֹם הַיָּרֵחַ מֵעֶשְׂרִים מִמַּזַּל תְּאוֹמִים עַד חָמֵשׁ וְעֶשְׂרִים מִמֶּנּוּ, אוֹ מֵעֶשְׂרִים מִמַּזַּל קֶשֶׁת עַד חָמֵשׁ וְעֶשְׂרִים מִמֶּנּוּ--תִּקָּח מִן הָרֹחַב הַשֵּׁנִי רְבִיעַ שְׁתוּתוֹ; וְאִם יִהְיֶה מְקוֹם הַיָּרֵחַ מֵחָמֵשׁ וְעֶשְׂרִים מִמַּזַּל תְּאוֹמִים עַד חָמֵשׁ מַעֲלוֹת מִמַּזַּל סַרְטָן, אוֹ מֵחָמֵשׁ וְעֶשְׂרִים מִמַּזַּל קֶשֶׁת עַד חָמֵשׁ מַעֲלוֹת מִמַּזַּל גְּדִי--לֹא תִקָּח כְּלוּם, לְפִי שְׁאֵין כָּאן נְלִיזַת מַעְגָּל; וְאִם יִהְיֶה הַיָּרֵחַ מֵחָמֵשׁ מִמַּזַּל סַרְטָן עַד עֶשֶׂר מִמֶּנּוּ, אוֹ מֵחָמֵשׁ מִמַּזַּל גְּדִי עַד עֶשֶׂר מִמֶּנּוּ--תִּקָּח מִן הָרֹחַב הַשֵּׁנִי רְבִיעַ שְׁתוּתוֹ; וְאִם יִהְיֶה מְקוֹם הַיָּרֵחַ מֵעֶשֶׂר מִמַּזַּל סַרְטָן עַד עֶשְׂרִים מִמֶּנּוּ, אוֹ מֵעֶשֶׂר מִמַּזַּל גְּדִי עַד עֶשְׂרִים מִמֶּנּוּ--תִּקָּח מִן הָרֹחַב הַשֵּׁנִי חֲצִי שְׁתוּתוֹ; וְאִם יִהְיֶה מְקוֹם הַיָּרֵחַ מֵעֶשְׂרִים מִמַּזַּל סַרְטָן עַד סוֹפוֹ, אוֹ מֵעֶשְׂרִים מִמַּזַּל גְּדִי עַד סוֹפוֹ--תִּקָּח מִן הָרֹחַב הַשֵּׁנִי שְׁתוּתוֹ; וְאִם יִהְיֶה הַיָּרֵחַ מִתְּחִלַּת מַזַּל אַרְיֵה עַד עֶשֶׂר מַעֲלוֹת מִמֶּנּוּ, אוֹ מִתְּחִלַּת מַזַּל דְּלִי עַד עֶשֶׂר מַעֲלוֹת מִמֶּנּוּ--תִּקָּח מִן הָרֹחַב הַשֵּׁנִי חֲמִישִׁיתוֹ; וְאִם יִהְיֶה הַיָּרֵחַ מֵעֶשֶׂר מַעֲלוֹת מִמַּזַּל אַרְיֵה עַד עֶשְׂרִים מִמֶּנּוּ, אוֹ מֵעֶשֶׂר מִמַּזַּל דְּלִי עַד עֶשְׂרִים מִמֶּנּוּ--תִּקָּח מִן הָרֹחַב הַשֵּׁנִי רְבִיעִיתוֹ; וְאִם יִהְיֶה הַיָּרֵחַ מֵעֶשְׂרִים מִמַּזַּל אַרְיֵה עַד עֶשֶׂר מִמַּזַּל בְּתוּלָה, אוֹ מֵעֶשְׂרִים מִמַּזַּל דְּלִי עַד עֶשֶׂר מַעֲלוֹת מִמַּזַּל דָּגִים--תִּקָּח מִן הָרֹחַב הַשֵּׁנִי שְׁלִישִׁיתוֹ; וְאִם יִהְיֶה הַיָּרֵחַ מֵעֶשֶׂר מִמַּזַּל בְּתוּלָה עַד סוֹפוֹ, אוֹ מֵעֶשֶׂר מִמַּזַּל דָּגִים עַד סוֹפוֹ--תִּקָּח מִן הָרֹחַב הַשֵּׁנִי שְׁנֵי חֻמְשָׁיו.&nbsp; וְזֹאת הַמִּקְצָת שֶׁתִּקַּח מִן הָרֹחַב הַשֵּׁנִי, הִיא הַנִּקְרֵאת מַעְגַּל הַיָּרֵחַ.</p>

<p><b>יז,יא</b>&nbsp;&nbsp;וְאַחַר כָּךְ תַּחְזֹר וְתִתְבּוֹנֵן בְּרֹחַב הַיָּרֵחַ, וְתִרְאֶה אִם הָיָה צְפוֹנִי אוֹ דְּרוֹמִי--אִם הָיָה צְפוֹנִי, תִּגְרַע מַעְגַּל הַיָּרֵחַ הַזֶּה מִן הָאֹרֶךְ הַשֵּׁנִי; וְאִם הָיָה רֹחַב הַיָּרֵחַ דְּרוֹמִי, תּוֹסִיף הַמַּעְגָּל הַזֶּה עַל הָאֹרֶךְ הַשֵּׁנִי.&nbsp; בַּמֶּה דְּבָרִים אֲמוּרִים, בְּשֶׁהָיָה מְקוֹם הַיָּרֵחַ מִתְּחִלַּת מַזַּל גְּדִי עַד סוֹף מַזַּל תְּאוֹמִים.&nbsp; אֲבָל אִם הָיָה הַיָּרֵחַ מִתְּחִלַּת מַזַּל סַרְטָן עַד סוֹף מַזַּל קֶשֶׁת, יִהְיֶה הַדָּבָר הֵפֶךְ--שְׁאִם יִהְיֶה רֹחַב הַיָּרֵחַ צְפוֹנִי, תּוֹסִיף הַמַּעְגָּל עַל הָאֹרֶךְ הַשֵּׁנִי; וְאִם יִהְיֶה רֹחַב הַיָּרֵחַ דְּרוֹמִי, תִּגְרַע הַמַּעְגָּל מִן הָאֹרֶךְ הַשֵּׁנִי.&nbsp; וּמַה שֶׁיִּהְיֶה הָאֹרֶךְ הַשֵּׁנִי אַחַר שֶׁתּוֹסִיף עָלָיו אוֹ תִּגְרַע מִמֶּנּוּ, הוּא הַנִּקְרָא אֹרֶךְ שְׁלִישִׁי.&nbsp; וְדַע שְׁאִם לֹא יִהְיֶה שָׂם נְלִיזַת מַעְגַּל, וְלֹא נָתַן הַחֶשְׁבּוֹן לָקַחַת מִן הַרֹחַב הַשֵּׁנִי כְּלוּם--יִהְיֶה הָאֹרֶךְ הַשֵּׁנִי עַצְמוֹ, הוּא הָאֹרֶךְ הַשְּׁלִישִׁי בְּלֹא פָּחוּת וְלֹא יָתֵר.</p>

<p><b>יז,יב</b>&nbsp;&nbsp;וְאַחַר כָּךְ תַּחְזֹר וְתִרְאֶה הָאֹרֶךְ הַשְּׁלִישִׁי הַזֶּה, וְהוּא הַמַּעֲלוֹת שֶׁבֵּין הַיָּרֵחַ וְהַשֶּׁמֶשׁ--בְּאֵיזֶה מַזָּל הוּא:&nbsp; אִם יִהְיֶה בְּמַזַּל דָּגִים אוֹ בְּמַזַּל טָלֶה, תּוֹסִיף עַל הָאֹרֶךְ הַשְּׁלִישִׁי שְׁתוּתוֹ; וְאִם יִהְיֶה הָאֹרֶךְ בְּמַזַּל דְּלִי אוֹ בְּמַזַּל שׁוֹר, תּוֹסִיף עַל הָאֹרֶךְ הַשְּׁלִישִׁי חֲמִישִׁיתוֹ; וְאִם יִהְיֶה הָאֹרֶךְ בְּמַזַּל גְּדִי אוֹ בְּמַזַּל תְּאוֹמִים, תּוֹסִיף עַל הָאֹרֶךְ הַשְּׁלִישִׁי שְׁתוּתוֹ; וְאִם יִהְיֶה הָאֹרֶךְ בְּמַזַּל קֶשֶׁת אוֹ בְּמַזַּל סַרְטָן, תַּנִּיחַ הָאֹרֶךְ הַשְּׁלִישִׁי כְּמוֹת שְׁהוּא, וְלֹא תוֹסִיף עָלָיו, וְלֹא תִגְרַע מִמֶּנּוּ; וְאִם הָיָה הָאֹרֶךְ בְּמַזַּל עַקְרָב אוֹ בְּמַזַּל אַרְיֵה, תִּגְרַע מִן הָאֹרֶךְ הַשְּׁלִישִׁי חֲמִישִׁיתוֹ; וְאִם יִהְיֶה הָאֹרֶךְ בְּמַזַּל מֹאזְנַיִם אוֹ בְּמַזַּל בְּתוּלָה, תִּגְרַע מִן הָאֹרֶךְ הַשְּׁלִישִׁי שְׁלִישִׁיתוֹ.&nbsp; וּמַה שֶׁיִּהְיֶה הָאֹרֶךְ הַשְּׁלִישִׁי אַחַר שֶׁתּוֹסִיף עָלָיו, אוֹ תִּגְרַע מִמֶּנּוּ, אוֹ תַּנִּיחַ אוֹתוֹ כְּמוֹת שְׁהוּא--הוּא הַנִּקְרָא אֹרֶךְ רְבִיעִי.&nbsp; וְאַחַר כָּךְ תַּחְזֹר אֵצֶל רֹחַב הַיָּרֵחַ הָרִאשׁוֹן, וְתִקַּח מִמֶּנּוּ שְׁנֵי שְׁלִישָׁיו לְעוֹלָם--וְזֶה הוּא הַנִּקְרָא מְנַת גֹּבַהּ הַמְּדִינָה.&nbsp; וְתִתְבּוֹנֵן וְתִרְאֶה--אִם יִהְיֶה רֹחַב הַיָּרֵחַ צְפוֹנִי, תּוֹסִיף מְנַת גֹּבַהּ הַמְּדִינָה עַל הָאֹרֶךְ הָרְבִיעִי; וְאִם יִהְיֶה רֹחַב הַיָּרֵחַ דְּרוֹמִי, תִּגְרַע מְנַת גֹּבַהּ הַמְּדִינָה מִן הָאֹרֶךְ הָרְבִיעִי.&nbsp; וּמַה שֶׁיִּהְיֶה הָאֹרֶךְ הָרְבִיעִי אַחַר שֶׁגּוֹרְעִין מִמֶּנּוּ, אוֹ מוֹסִיפִין עָלָיו--הוּא הַנִּקְרָא קֶשֶׁת הָרְאִיָּה.</p>

<p><b>יז,יג</b>&nbsp;&nbsp;כֵּיצַד:&nbsp; הֲרֵי שֶׁבָּאנוּ לַחְקֹר אִם יֵרָאֶה הַיָּרֵחַ בְּלֵיל עֶרֶב שַׁבָּת שֵׁנִי לְחֹדֶשׁ אֲיָר מִשָּׁנָה זוֹ אוֹ לֹא יֵרָאֶה--תּוֹצִיא מְקוֹם הַשֶּׁמֶשׁ הָאֲמִתִּי וּמְקוֹם הַיָּרֵחַ הָאֲמִתִּי וְרֹחַב הַיָּרֵחַ לְשָׁעָה זוֹ כְּמוֹ שֶׁהוֹדַעְנוּךָ.&nbsp; יֵצֵא לָךְ מְקוֹם הַשֶּׁמֶשׁ הָאֲמִתִּי, בְּשֶׁבַע מַעֲלוֹת וְתִשְׁעָה חֲלָקִים מִמַּזַּל שׁוֹר--סִימָנוֹ ז' ט'; וְיֵצֵא לָךְ מְקוֹם הַיָּרֵחַ הָאֲמִתִּי, בִּשְׁמוֹנֶה עֶשְׂרֵה מַעֲלוֹת וְשִׁשָּׁה וּשְׁלוֹשִׁים חֲלָקִים מִמַּזַּל שׁוֹר--סִימָנוֹ י"ח ל"ו; וְיֵצֵא לָךְ רֹחַב הַיָּרֵחַ, בְּרוּחַ דָּרוֹם שָׁלוֹשׁ מַעֲלוֹת וּשְׁלוֹשָׁה וַחֲמִשִּׁים חֲלָקִים--סִימָנוֹ ג' נ"ג, וְזֶה הוּא הָרֹחַב הָרִאשׁוֹן; וְתִגְרַע מְקוֹם הַשֶּׁמֶשׁ מִמְּקוֹם הַיָּרֵחַ, יִשָּׁאֵר אַחַת עֶשְׂרֵה מַעֲלוֹת וְשִׁבְעָה וְעֶשְׂרִים חֲלָקִים--סִימָנוֹ י"א כ"ז, וְזֶה הוּא הָאֹרֶךְ הָרִאשׁוֹן; וּלְפִי שֶׁהָיָה הַיָּרֵחַ בְּמַזַּל שׁוֹר, יִהְיֶה שִׁנּוּי מַרְאֶה הָאֹרֶךְ מַעֲלָה אַחַת, וְרָאוּי לִגְרֹעַ אוֹתָהּ מִן הָאֹרֶךְ הָרִאשׁוֹן; יֵצֵא לָךְ הָאֹרֶךְ הַשֵּׁנִי, עֶשֶׂר מַעֲלוֹת וְשִׁבְעָה וְעֶשְׂרִים חֲלָקִים--סִימָנוֹ י' כ"ז; וְכֵן יִהְיֶה שִׁנּוּי מַרְאֶה הָרֹחַב, עֲשָׂרָה חֲלָקִים, וּלְפִי שֶׁרֹחַב הַיָּרֵחַ הָיָה דְּרוֹמִי, רָאוּי לְהוֹסִיף עָלָיו שִׁנּוּי הַמַּרְאֶה שְׁהוּא עֲשָׂרָה חֲלָקִים; יֵצֵא לָךְ הָרֹחַב הַשֵּׁנִי, אַרְבַּע מַעֲלוֹת וּשְׁלוֹשָׁה חֲלָקִים--סִימָנוֹ ד' ג'; וּלְפִי שֶׁהָיָה הַיָּרֵחַ בִּשְׁמוֹנֶה עֶשְׂרֵה מַעֲלוֹת מִמַּזַּל שׁוֹר, רָאוּי לִקַּח מִן הָרֹחַב הַשֵּׁנִי רְבִיעִיתוֹ, וְהוּא הַנִּקְרָא מַעְגַּל הַיָּרֵחַ; יֵצֵא לָךְ מַעְגַּל הַיָּרֵחַ לְעֵת זוֹ, מַעֲלָה אַחַת וְחֵלֶק אֶחָד, לְפִי שְׁאֵין מְדַקְדְּקִין בַּשְּׁנִיּוֹת.</p>

<p><b>יז,יד</b>&nbsp;&nbsp;וּלְפִי שֶׁרֹחַב הַיָּרֵחַ דְּרוֹמִי, וּמְקוֹם הַיָּרֵחַ הָאֲמִתִּי בֵּין רֹאשׁ גְּדִי וְרֹאשׁ סַרְטָן--רָאוּי לְהוֹסִיף הַמַּעְגָּל עַל הָאֹרֶךְ הַשֵּׁנִי; יֵצֵא לָךְ הָאֹרֶךְ הַשְּׁלִישִׁי, אַחַת עֶשְׂרֵה מַעֲלוֹת וּשְׁמוֹנָה וְעֶשְׂרִים חֲלָקִים--סִימָנוֹ י"א כ"ח; וּלְפִי שֶׁהָאֹרֶךְ הַזֶּה בְּמַזַּל שׁוֹר, רָאוּי לְהוֹסִיף עַל הָאֹרֶךְ הַשְּׁלִישִׁי חֲמִישִׁיתוֹ, שְׁהוּא שְׁתֵּי מַעֲלוֹת וּשְׁמוֹנָה עָשָׂר חֲלָקִים; וְיֵצֵא לָךְ הָאֹרֶךְ הָרְבִיעִי, שְׁלוֹשׁ עֶשְׂרֵה מַעֲלוֹת וְשִׁשָּׁה וְאַרְבָּעִים חֲלָקִים--סִימָנוֹ י"ג מ"ו; וְחָזַרְנוּ אֵצֶל הָרֹחַב הָרִאשׁוֹן, וְלָקַחְנוּ שְׁנֵי שְׁלִישָׁיו--יֵצֵא מְנַת גֹּבַהּ הַמְּדִינָה, וְהוּא שְׁתֵּי מַעֲלוֹת וַחֲמִשָּׁה וּשְׁלוֹשִׁים חֲלָקִים; וּלְפִי שֶׁהָיָה הָרֹחַב דְּרוֹמִי, רָאוּי לִגְרֹעַ מְנַת גֹּבַהּ הַמְּדִינָה מִן הָאֹרֶךְ הָרְבִיעִי; יִשָּׁאֵר לָךְ אַחַת עֶשְׂרֵה מַעֲלוֹת וְאַחַד עָשָׂר חֲלָקִים--סִימָנוֹ י"א י"א.&nbsp; וְזוֹ הִיא, קֶשֶׁת הָרְאִיָּה בַּלַּיְלָה הַזֶּה.&nbsp; וְעַל דֶּרֶךְ זוֹ, תַּעֲשֶׂה וְתֵדַע קֶשֶׁת הָרְאִיָּה כַּמָּה מַעֲלוֹת וְכַמָּה חֲלָקִים יֵשׁ בָּהּ, בְּכָל לֵיל רְאִיָּה שֶׁתִּרְצֶה, לְעוֹלָם.</p>

<p><b>יז,טו</b>&nbsp;&nbsp;וְאַחַר שֶׁתֵּצֵא קֶשֶׁת זוֹ, תָּבִין בָּהּ, וְדַע שְׁאִם תִּהְיֶה קֶשֶׁת הָרְאִיָּה תֵּשַׁע מַעֲלוֹת אוֹ פָּחוּת, אֵי אִפְשָׁר שֶׁיֵּרָאֶה בְּכָל אֶרֶץ יִשְׂרָאֵל; וְאִם תִּהְיֶה קֶשֶׁת הָרְאִיָּה יָתֵר עַל אַרְבַּע עֶשְׂרֵה מַעֲלוֹת, אֵי אִפְשָׁר שֶׁלֹּא יֵרָאֶה וְיִהְיֶה גָּלוּי לְכָל אֶרֶץ יִשְׂרָאֵל.</p>

<p><b>יז,טז</b>&nbsp;&nbsp;וְאִם תִּהְיֶה קֶשֶׁת הָרְאִיָּה מִתְּחִלַּת מַעֲלָה עֲשִׂירִית עַד סוֹף מַעֲלַת אַרְבַּע עֶשְׂרֵה--תַּעֲרֹךְ קֶשֶׁת הָרְאִיָּה אֶל הָאֹרֶךְ הָרִאשׁוֹן, וְתֵדַע אִם יֵרָאֶה הַיָּרֵחַ אוֹ לֹא יֵרָאֶה, מִן הַקִּצִּין שֶׁיֵּשׁ לוֹ; וְהֶן הַנִּקְרָאִין קִצֵּי הָרְאִיָּה.</p>

<p><b>יז,יז</b>&nbsp;&nbsp;וְאֵלּוּ הֶן קִצֵּי הָרְאִיָּה:&nbsp; אִם תִּהְיֶה קֶשֶׁת הָרְאִיָּה מִיָּתֵר עַל תֵּשַׁע מַעֲלוֹת עַד סוֹף עֶשֶׂר מַעֲלוֹת, אוֹ יָתֵר עַל עֶשֶׂר, וְיִהְיֶה הָאֹרֶךְ הָרִאשׁוֹן שְׁלוֹשׁ עֶשְׂרֵה מַעֲלוֹת, אוֹ יָתֵר--וַדַּאי יֵרָאֶה; וְאִם תִּהְיֶה הַקֶּשֶׁת פָּחוּת מִזֶּה, אוֹ יִהְיֶה הָאֹרֶךְ פָּחוּת מִזֶּה--לֹא יֵרָאֶה.</p>

<p><b>יז,יח</b>&nbsp;&nbsp;וְאִם תִּהְיֶה קֶשֶׁת הָרְאִיָּה מִיָּתֵר עַל עֶשֶׂר מַעֲלוֹת עַד סוֹף אַחַת עֶשְׂרֵה מַעֲלוֹת, אוֹ יָתֵר עַל אַחַת עֶשְׂרֵה, וְיִהְיֶה הָאֹרֶךְ הָרִאשׁוֹן שְׁתֵּים עֶשְׂרֵה מַעֲלוֹת, אוֹ יָתֵר--וַדַּאי יֵרָאֶה; וְאִם תִּהְיֶה הַקֶּשֶׁת פָּחוּת מִזֶּה, אוֹ יִהְיֶה הָאֹרֶךְ פָּחוּת מִזֶּה--לֹא יֵרָאֶה.</p>

<p><b>יז,יט</b>&nbsp;&nbsp;וְאִם תִּהְיֶה קֶשֶׁת הָרְאִיָּה מִיָּתֵר עַל אַחַת עֶשְׂרֵה מַעֲלוֹת עַד סוֹף שְׁתֵּים עֶשְׂרֵה מַעֲלוֹת, אוֹ יָתֵר עַל שְׁתֵּים עֶשְׂרֵה, וְהָיָה הָאֹרֶךְ הָרִאשׁוֹן אַחַת עֶשְׂרֵה מַעֲלוֹת, אוֹ יָתֵר--וַדַּאי יֵרָאֶה; וְאִם תִּהְיֶה הַקֶּשֶׁת פָּחוּת מִזֶּה, אוֹ יִהְיֶה הָאֹרֶךְ פָּחוּת מִזֶּה--לֹא יֵרָאֶה.</p>

<p><b>יז,כ</b>&nbsp;&nbsp;וְאִם תִּהְיֶה קֶשֶׁת הָרְאִיָּה מִיָּתֵר עַל שְׁתֵּים עֶשְׂרֵה מַעֲלוֹת עַד סוֹף שְׁלוֹשׁ עֶשְׂרֵה מַעֲלוֹת, אוֹ יָתֵר עַל שְׁלוֹשׁ עֶשְׂרֵה, וְיִהְיֶה הָאֹרֶךְ הָרִאשׁוֹן עֶשֶׂר מַעֲלוֹת, אוֹ יָתֵר--וַדַּאי יֵרָאֶה; וְאִם תִּהְיֶה הַקֶּשֶׁת פָּחוּת מִזֶּה, אוֹ יִהְיֶה הָאֹרֶךְ פָּחוּת מִזֶּה--לֹא יֵרָאֶה.</p>

<p><b>יז,כא</b>&nbsp;&nbsp;וְאִם תִּהְיֶה קֶשֶׁת הָרְאִיָּה מִיָּתֵר עַל שְׁלוֹשׁ עֶשְׂרֵה מַעֲלוֹת עַד סוֹף אַרְבַּע עֶשְׂרֵה מַעֲלוֹת, אוֹ יָתֵר עַל אַרְבַּע עֶשְׂרֵה, וְיִהְיֶה הָאֹרֶךְ הָרִאשׁוֹן תֵּשַׁע מַעֲלוֹת, אוֹ יָתֵר--וַדַּאי יֵרָאֶה; וְאִם תִּהְיֶה הַקֶּשֶׁת פָּחוּת מִזֶּה, אוֹ יִהְיֶה הָאֹרֶךְ פָּחוּת מִזֶּה--לֹא יֵרָאֶה.&nbsp; וְעַד כָּאן, סוֹף הַקִּצִּין.</p>

<p><b>יז,כב</b>&nbsp;&nbsp;כֵּיצַד:&nbsp; בָּאנוּ לְהִתְבּוֹנֵן בְּקֶשֶׁת הָרְאִיָּה שֶׁלְּלֵיל עֶרֶב שַׁבָּת שֵׁנִי לְחֹדֶשׁ אֲיָר מִשָּׁנָה זוֹ--יָצָא לָנוּ בְּחֶשְׁבּוֹן קֶשֶׁת הָרְאִיָּה, אַחַת עֶשְׂרֵה מַעֲלוֹת וְאַחַד עָשָׂר חֲלָקִים, כְּמוֹ שֶׁיָּדַעְתָּ; וּלְפִי שֶׁהָיְתָה קֶשֶׁת הָרְאִיָּה בֵּין עֶשֶׂר עַד אַרְבַּע עֶשְׂרֵה, עָרַכְנוּ אוֹתָהּ אֶל הָאֹרֶךְ הָרִאשׁוֹן; וּכְבָר יָדַעְתָּ שֶׁהָאֹרֶךְ הָיָה בְּלֵיל זֶה, אַחַת עֶשְׂרֵה מַעֲלוֹת וְשִׁבְעָה וְעֶשְׂרִים חֲלָקִים.&nbsp; וּלְפִי שֶׁהָיְתָה קֶשֶׁת הָרְאִיָּה יָתֵר עַל אַחַת עֶשְׂרֵה מַעֲלוֹת, וְהָיָה הָאֹרֶךְ הָרִאשׁוֹן יָתֵר עַל אַחַת עֶשְׂרֵה--יִוָּדַע שֶׁוַּדַּאי יֵרָאֶה בְּלֵיל זֶה, לְפִי הַקִּצִּין הַקְּצוּבוֹת.&nbsp; וְכֵן תַּעֲשֶׂה בְּכָל קֶשֶׁת וְקֶשֶׁת, עִם הָאֹרֶךְ הָרִאשׁוֹן שֶׁלָּהּ.</p>

<p><b>יז,כג</b>&nbsp;&nbsp;וּכְבָר רָאִיתָ מִן הַמַּעֲשִׂים הָאֵלּוּ כַּמָּה חֶשְׁבּוֹנוֹת יֵשׁ בּוֹ, וְכַמָּה תּוֹסָפוֹת, וְכַמָּה גֵּרוּעִין--אַחַר שֶׁיָּגַעְנוּ הַרְבֵּה, עַד שֶׁהִמְצֵינוּ דְּרָכִים קְרוֹבִים שְׁאֵין בְּחֶשְׁבּוֹנָם עֹמֶק גָּדוֹל:&nbsp; שֶׁהַיָּרֵחַ, עֲקַלְקָלוֹת גְּדוֹלוֹת יֵשׁ בְּמַעְגְּלוֹתָיו; וּלְפִיכָּךְ אָמְרוּ חֲכָמִים, "שֶׁמֶשׁ, יָדַע מְבוֹאוֹ" (תהילים קד,יט), יָרֵחַ, לֹא יָדַע מְבוֹאוֹ.&nbsp; וְאָמְרוּ חֲכָמִים, פְּעָמִים בָּא בַּאֲרוּכָה, פְּעָמִים בָּא בִּקְצָרָה--כְּמוֹ שֶׁתִּרְאֶה מֵחֶשְׁבּוֹנוֹת אֵלּוּ, שֶׁפְּעָמִים תּוֹסִיף וּפְעָמִים תִּגְרַע, עַד שֶׁתֵּצֵא קֶשֶׁת הָרְאִיָּה; וּפְעָמִים תִּהְיֶה קֶשֶׁת הָרְאִיָּה אֲרוּכָה וּפְעָמִים קְצָרָה, כְּמוֹ שֶׁבֵּאַרְנוּ.</p>

<p><b>יז,כד</b>&nbsp;&nbsp;וְטַעַם כָּל אֵלּוּ הַחֶשְׁבּוֹנוֹת, וּמִפְּנֵי מַה מוֹסִיפִים מִנְיָן זֶה, וּמִפְּנֵי מַה גּוֹרְעִין, וְהֵיאַךְ נוֹדַע כָּל דָּבָר וְדָבָר מֵאֵלּוּ הַדְּבָרִים, וְהָרְאָיָה עַל כָּל דָּבָר וְדָבָר--הִיא חָכְמַת הַתְּקוּפוֹת וְהַגֵּימְטַרְיוֹת, שֶׁחִבְּרוּ בָּהּ חַכְמֵי יָוָן סְפָרִים הַרְבֵּה, וְהֶם, הַמְּצוּיִים עַכְשָׁו בְּיַד הַחֲכָמִים; אֲבָל הַסְּפָרִים שֶׁחִבְּרוּ חַכְמֵי יִשְׂרָאֵל שֶׁהָיוּ בִּימֵי הַנְּבִיאִים מִבְּנֵי יִשָּׂשכָר, לֹא הִגִּיעוּ אֵלֵינוּ.&nbsp; וּמֵאַחַר שֶׁכָּל אֵלּוּ הַדְּבָרִים, בִּרְאָיוֹת בְּרוּרוֹת הֶם, שְׁאֵין בָּהֶם דֹּפִי, וְאֵי אִפְשָׁר לָאָדָם לְהַרְהַר אַחֲרֵיהֶם--אֵין חוֹשְׁשִׁין לַמְּחַבֵּר, בֵּין שֶׁחִבְּרוּ אוֹתָם נְבִיאִים בֵּין שֶׁחִבְּרוּ אוֹתָם גּוֹיִים:&nbsp; שֶׁכָּל דָּבָר שֶׁנִּתְגַּלָּה טַעְמוֹ, וְנוֹדְעָה אֲמִתָּתוֹ בִּרְאָיוֹת שְׁאֵין בָּהֶם דֹּפִי--אֵין סוֹמְכִין עַל זֶה הָאִישׁ שֶׁאֲמָרוֹ, אוֹ שֶׁלִּמְּדוֹ; אֵלָא עַל הָרְאָיָה שֶׁנִּתְגַּלְּתָה, וְהַטַּעַם שֶׁנּוֹדַע.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יח</h2>

<p><b>יח,א</b>&nbsp;&nbsp;דָּבָר יָדוּעַ וּבָרוּר, שְׁאִם יוֹצִיא לָךְ הַחֶשְׁבּוֹן שֶׁהַיָּרֵחַ יֵרָאֶה בַּלַּיְלָה--אִפְשָׁר שֶׁיֵּרָאֶה, וְאִפְשָׁר שֶׁלֹּא יֵרָאֶה מִפְּנֵי הֶעָבִים שֶׁמְּכַסִּין אוֹתוֹ; אוֹ מִפְּנֵי הַמָּקוֹם שְׁהוּא גַּיְא, אוֹ שֶׁהָיָה הַר גָּבוֹהַּ כְּנֶגֶד רוּחַ מַעְרָב לְאַנְשֵׁי אוֹתוֹ הַמָּקוֹם שֶׁנִּמְצְאוּ כְּאִלּוּ הֶן יוֹשְׁבִין בְּגַיְא:&nbsp; שֶׁהַיָּרֵחַ לֹא יֵרָאֶה לְמִי שְׁהוּא בְּמָקוֹם נָמוּךְ, אַפִלּוּ הָיָה גָּדוֹל, וְיֵרָאֶה לְמִי שְׁהוּא עוֹמֵד בְּרֹאשׁ הַר גָּבוֹהַּ וְתָלוּל, אַף עַל פִּי שֶׁהַיָּרֵחַ קָטָן בְּיוֹתֵר; וְכֵן יֵרָאֶה לְמִי שֶׁשּׁוֹכֵן עַל שְׂפַת הַיָּם, אוֹ לְמִי שֶׁמְּהַלֵּךְ בִּסְפִינָה בַּיָּם הַגָּדוֹל, אַף עַל פִּי שְׁהוּא קָטָן בְּיוֹתֵר.</p>

<p><b>יח,ב</b>&nbsp;&nbsp;וְכֵן בִּימוֹת הַגְּשָׁמִים, אִם יִהְיֶה צַח, יֵרָאֶה הַיָּרֵחַ יוֹתֵר מִמַּה שֶׁיֵּרָאֶה בִּימוֹת הַחַמָּה:&nbsp; לְפִי שֶׁבִּימוֹת הַגְּשָׁמִים, אִם יִהְיֶה צַח, יִהְיֶה הָאַוֵּיר זַךְ הַרְבֵּה וְיֵרָאֶה הָרָקִיעַ בְּטֹהַר יוֹתֵר, מִפְּנֵי שְׁאֵין שָׁם אָבָק שֶׁיִּתְעָרַב בָּאַוֵּיר.&nbsp; אֲבָל בִּימוֹת הַחַמָּה, יִהְיֶה הָאַוֵּיר כְּאִלּוּ הוּא מְעֻשָּׁן מִפְּנֵי הָאָבָק, וְלֹא יֵרָאֶה הַיָּרֵחַ הַקָּטָן.</p>

<p><b>יח,ג</b>&nbsp;&nbsp;וְכָל זְמָן שֶׁתִּמְצָא קֶשֶׁת הָרְאִיָּה וְהָאֹרֶךְ הָרִאשׁוֹן שֶׁתַּעֲרֹךְ לָהּ עִם שְׁנֵי הַקִּצִּין שֶׁלָּהֶם בְּצִמְצוּם--יִהְיֶה הַיָּרֵחַ קָטָן בְּיוֹתֵר, וְלֹא יֵרָאֶה אֵלָא בְּמָקוֹם גָּבוֹהַּ בְּיוֹתֵר.&nbsp; וְאִם תִּמְצָא קֶשֶׁת הָרְאִיָּה וְהָאֹרֶךְ הָרִאשׁוֹן אֲרוּכִין הַרְבֵּה, וְהוֹסִיפוּ עַל סוֹף הַקִּצִּים שֶׁלָּהֶן מַעֲלוֹת--יֵרָאֶה הַיָּרֵחַ גָּדוֹל; וּלְפִי אֹרֶךְ הַקֶּשֶׁת וְהָאֹרֶךְ הָרִאשׁוֹן יִהְיֶה גָּדְלוֹ, וּגְלִיָּתוֹ לַכֹּל.</p>

<p><b>יח,ד</b>&nbsp;&nbsp;לְפִיכָּךְ רָאוּי לְבֵית דִּין לָשׂוּם שְׁנֵי דְּבָרִים אֵלּוּ בְּלִבָּם--שְׁהֶן זְמָן הָרְאִיָּה, וּמְקוֹמָהּ; וְשׁוֹאֲלִין אֶת הָעֵדִים, בְּאֵיזֶה מָקוֹם רְאִיתֶם:&nbsp; שְׁאִם הָיְתָה קֶשֶׁת הָרְאִיָּה קְצָרָה, וְיִתֵּן הַחֶשְׁבּוֹן שֶׁיֵּרָאֶה בְּצִמְצוּם, כְּגוֹן שֶׁהָיְתָה קֶשֶׁת הָרְאִיָּה תֵּשַׁע מַעֲלוֹת וַחֲמִשָּׁה חֲלָקִים, וְהָיָה הָאֹרֶךְ הָרִאשׁוֹן שְׁלוֹשׁ עֶשְׂרֵה מַעֲלוֹת בְּשׁוֹוֶה, וּבָאוּ עֵדִים שֶׁרָאוּהוּ--אִם הָיָה בִּימוֹת הַחַמָּה, אוֹ שֶׁהָיָה בְּמָקוֹם נָמוּךְ--חוֹשְׁשִׁין לָהֶן, וּבוֹדְקִין אוֹתָן הַרְבֵּה; וְאִם הָיָה בִּימוֹת הַגְּשָׁמִים, אוֹ בְּמָקוֹם גָּבוֹהַּ בְּיוֹתֵר--וַדַּאי יֵרָאֶה, אִם לֹא יִהְיוּ שָׁם עָבִים הַמַּבְדִּילִין.</p>

<p><b>יח,ה</b>&nbsp;&nbsp;עֵדִים שֶׁרָאוּ אֶת הַחֹדֶשׁ בִּזְמַנּוֹ וּבָאוּ וְהֵעִידוּ, וְקִבְּלוּם בֵּית דִּין וְקִדְּשׁוּ אֶת הַחֹדֶשׁ הַזֶּה הָרִאשׁוֹן, וּמָנוּ תִּשְׁעָה וְעֶשְׂרִים יוֹם מִן הַיּוֹם הַמְּקֻדָּשׁ, וְלֵיל שְׁלוֹשִׁים לֹא נִרְאָה הַיָּרֵחַ--מִפְּנֵי שְׁאֵי אִפְשָׁר לוֹ לְהֵרָאוֹת, אוֹ מִפְּנֵי שֶׁכִּסּוּהוּ עָבִים; וַהֲרֵי בֵּית דִּין מְצַפִּין לוֹ כָּל יוֹם שְׁלוֹשִׁים כְּמוֹ שֶׁבֵּאַרְנוּ, וְלֹא בָאוּ עֵדִים, וְעִבְּרוּ אֶת הַחֹדֶשׁ, וְנִמְצָא יוֹם רֹאשׁ הַחֹדֶשׁ הַשֵּׁנִי יוֹם אֶחָד וּשְׁלוֹשִׁים כְּמוֹ שֶׁבֵּאַרְנוּ.</p>

<p><b>יח,ו</b>&nbsp;&nbsp;וְהִתְחִילוּ לִמְנוֹת תִּשְׁעָה וְעֶשְׂרִים יוֹם מִן יוֹם רֹאשׁ הַחֹדֶשׁ הַשֵּׁנִי, וְלֵיל שְׁלוֹשִׁים לֹא נִרְאָה הַיָּרֵחַ--אִם תֹּאמַר שֶׁכָּךְ מְעַבְּרִין רֹאשׁ חֹדֶשׁ זֶה וְעוֹשִׂין אוֹתוֹ שְׁלוֹשִׁים, וְקוֹבְעִין רֹאשׁ הַחֹדֶשׁ הַשְּׁלִישִׁי יוֹם אֶחָד וּשְׁלוֹשִׁים:&nbsp; כָּךְ אִפְשָׁר שֶׁלֹּא יֵרָאֶה הַיָּרֵחַ בְּלֵיל שְׁלוֹשִׁים, גַּם מֵחֹדֶשׁ זֶה--וְנִמְצְאוּ מְעַבְּרִין וְהוֹלְכִין וְעוֹשִׂין חֳדָשִׁים שְׁלוֹשִׁים אַחַר שְׁלוֹשִׁים, כָּל הַשָּׁנָה כֻּלָּהּ; וְנִמְצָא בְּחֹדֶשׁ אַחֲרוֹן, אִפְשָׁר שֶׁיֵּרָאֶה הַיָּרֵחַ בְּלֵיל חֲמִשָּׁה וְעֶשְׂרִים בּוֹ, אוֹ בְּלֵיל שִׁשָּׁה וְעֶשְׂרִים--וְאֵין לָךְ דְּבַר שְׂחוֹק וְהֶפְסֵד, יוֹתֵר מִזֶּה.</p>

<p><b>יח,ז</b>&nbsp;&nbsp;וְאַל תֹּאמַר שֶׁהַדָּבָר הַזֶּה, דָּבָר שְׁאֵינוּ מָצוּי הוּא שֶׁלֹּא יֵרָאֶה הַיָּרֵחַ בְּכָל הַשָּׁנָה; אֵלָא דָּבָר קָרוֹב הוּא, הַרְבֵּה, וּפְעָמִים רַבּוֹת יֵארַע זֶה וְכַיּוֹצֶא בּוֹ, בַּמְּדִינוֹת שֶׁזְּמָן הַגְּשָׁמִים שָׁם אָרוּךְ וְהֶעָבִים רַבִּים:&nbsp; שְׁאֵין אָנוּ אוֹמְרִין שֶׁלֹּא יֵרָאֶה הַיָּרֵחַ בְּכָל הַשָּׁנָה, אֵלָא שֶׁלֹּא יֵרָאֶה בִּתְחִלַּת הֶחֳדָשִׁים; וְיֵרָאֶה אַחַר כָּךְ בַּיָּמִים.&nbsp; פְּעָמִים, לֹא יֵרָאֶה מִפְּנֵי שְׁאֵי אִפְשָׁר לוֹ שֶׁיֵּרָאֶה; וָחֳדָשִׁים שֶׁאִפְשָׁר שֶׁיֵּרָאֶה בָּהֶם, לֹא יֵרָאֶה בָּהֶם מִפְּנֵי הֶעָבִים, אוֹ מִפְּנֵי שֶׁהָיָה קָטָן בְּיוֹתֵר, וְלֹא נִתְכַּוַּן אָדָם לִרְאוֹתוֹ.</p>

<p><b>יח,ח</b>&nbsp;&nbsp;אֵלָא הַקַּבָּלָה שֶׁבְּיַד הַחֲכָמִים, אִישׁ מִפִּי אִישׁ מִפִּי מֹשֶׁה רַבֵּנוּ, כָּךְ הִיא:&nbsp; שֶׁבִּזְמָן שֶׁלֹּא יֵרָאֶה הַיָּרֵחַ בִּתְחִלַּת הֶחֳדָשִׁים חֹדֶשׁ אַחַר חֹדֶשׁ, בֵּית דִּין קוֹבְעִין חֹדֶשׁ מְעֻבָּר מִשְּׁלוֹשִׁים יוֹם, וְחֹדֶשׁ חָסֵר מִתִּשְׁעָה וְעֶשְׂרִים יוֹם.&nbsp; וְכֵן מְחַשְּׁבִין, וְקוֹבְעִין חֹדֶשׁ מְעֻבָּר וְחֹדֶשׁ חָסֵר--בִּקְבִיעָה לֹא בְּקִדּוּשׁ, שְׁאֵין מְקַדְּשִׁין אֵלָא עַל הָרְאִיָּה.&nbsp; וּפְעָמִים עוֹשִׂין מָלֵא אַחַר מָלֵא, אוֹ חָסֵר אַחַר חָסֵר, כְּמוֹ שֶׁיֵּרָאֶה לָהֶם מִן הַחֶשְׁבּוֹן.</p>

<p><b>יח,ט</b>&nbsp;&nbsp;וּמִתְכַּוְּנִין לְעוֹלָם בְּחֶשְׁבּוֹנָם, שְׁאִם יֵרָאֶה הַיָּרֵחַ בַּחֹדֶשׁ הַבָּא, יֵרָאֶה בִּזְמַנּוֹ אוֹ בְּלֵיל עִבּוּרוֹ, לֹא שֶׁיֵּרָאֶה קֹדֶם זְמַנּוֹ, שְׁהוּא לֵיל שְׁמוֹנֶה וְעֶשְׂרִים.&nbsp; וּבְחֶשְׁבּוֹנוֹת הָרְאִיָּה הָאֵלּוּ שֶׁבֵּאַרְנוּ, יִתְבָּאַר לָךְ וְתֵדַע מָתַי אִפְשָׁר שֶׁיֵּרָאֶה וּמָתַי אֵי אִפְשָׁר שֶׁיֵּרָאֶה; וְעַל זֶה סוֹמְכִין וּמְעַבְּרִין חֹדֶשׁ אַחַר חֹדֶשׁ, אוֹ עוֹשִׂין חֹדֶשׁ חָסֵר אַחַר חֹדֶשׁ חָסֵר.&nbsp; וּלְעוֹלָם אֵין פּוֹחֲתִין מֵאַרְבָּעָה חֳדָשִׁים הַמְּעֻבָּרִין בְּשָׁנָה, וְלֹא מוֹסִיפִין עַל שְׁמוֹנָה חֳדָשִׁים הַמְּעֻבָּרִין.&nbsp; וְגַם לְעִבּוּר חֳדָשִׁים אֵלּוּ שֶׁמְּעַבְּרִין לְפִי חֶשְׁבּוֹן, עוֹשִׂין סְעוֹדַת עִבּוּר הַחֹדֶשׁ שֶׁאָמַרְנוּ בְּפֵרֶק שְׁלִישִׁי.</p>

<p><b>יח,י</b>&nbsp;&nbsp;וְכָל שֶׁתִּמְצָא בַּתַּלְמוּד מִדְּבָרִים שֶׁמַּרְאִין שֶׁבֵּית דִּין סוֹמְכִין עַל הַחֶשְׁבּוֹן, וּמִפִּי מֹשֶׁה מִסִּינַי שֶׁהַדָּבָר מָסוּר לָהֶם, וְהָרְשׁוּת בְּיָדָם לְחַסַּר אוֹ לְעַבַּר, וְכֵן זֶה שֶׁחִסַּר רִבִּי תִּשְׁעָה חֳדָשִׁים בְּשָׁנָה, וְכָל כַּיּוֹצֶא בְּזֶה--הַכֹּל עַל עִיקָר זֶה הוּא בָּנוּי, בִּזְמָן שֶׁלֹּא נִרְאָה הַחֹדֶשׁ בִּזְמַנּוֹ.</p>

<p><b>יח,יא</b>&nbsp;&nbsp;וְכֵן זֶה שֶׁאָמְרוּ חֲכָמִים שֶׁמְּעַבְּרִין אֶת הַחֹדֶשׁ לְצֹרֶךְ, הוּא בָּחֳדָשִׁים אֵלּוּ שֶׁמְּעַבְּרִין אוֹתָן לְפִי חֶשְׁבּוֹן, וְעוֹשִׂין אֶחָד מָלֵא, וְאֶחָד חָסֵר; וְיֵשׁ לָהֶם לְעַבַּר חֹדֶשׁ אַחַר חֹדֶשׁ, אוֹ לְחַסַּר:&nbsp; כְּזֶה הוּא שֶׁמְּעַבְּרִין לְצֹרֶךְ, מִפְּנֵי שֶׁלֹּא נִרְאָה הַיָּרֵחַ בִּזְמַנּוֹ; אֲבָל בְּעֵת שֶׁיֵּרָאֶה הַיָּרֵחַ בִּזְמַנּוֹ, שְׁהוּא תְּחִלַּת הֱיוֹתוֹ נִרְאֶה אַחַר שֶׁנִּתְקַבַּץ עִם הַשֶּׁמֶשׁ--מְקַדְּשִׁין לְעוֹלָם, וְאֵי אִפְשָׁר לֹא לִדְחוֹת וְלֹא לְעַבַּר.</p>

<p><b>יח,יב</b>&nbsp;&nbsp;וְכָל הַדְּבָרִים הָאֵלּוּ, בִּזְמָן שֶׁיֵּשׁ שָׁם בֵּית דִּין, וְסוֹמְכִין עַל הָרְאִיָּה; אֲבָל בִּזְמַנִּים אֵלּוּ, אֵין סוֹמְכִין אֵלָא עַל הַקְּבִיעָה בְּזֶה הַחֶשְׁבּוֹן הָאֶמְצָעִי, הַפָּשׁוּט בְּפִי כָּל יִשְׂרָאֵל, כְּמוֹ שֶׁבֵּאַרְנוּ בַּהֲלָכוֹת אֵלּוּ.</p>

<p><b>יח,יג</b>&nbsp;&nbsp;יִתְבָּאַר בְּסִפְרֵי חֶשְׁבּוֹן הַתְּקוּפוֹת וְהַגֵּימְטַרְיוֹת, שְׁאִם יֵרָאֶה הַיָּרֵחַ בְּאֶרֶץ יִשְׂרָאֵל, יֵרָאֶה בְּכָל מְדִינוֹת הָעוֹלָם שְׁהֶן לְמַעְרַב אֶרֶץ יִשְׂרָאֵל וּמְכֻוָּנוֹת כְּנֶגְדָּהּ.&nbsp; וְאִם יִתֵּן הַחֶשְׁבּוֹן שֶׁלֹּא יֵרָאֶה בְּאֶרֶץ יִשְׂרָאֵל, אִפְשָׁר שֶׁיֵּרָאֶה בִּמְדִינוֹת אֲחֵרוֹת שְׁהֶן לְמַעְרַב אֶרֶץ יִשְׂרָאֵל וּמְכֻוָּנוֹת כְּנֶגְדָּהּ; לְפִיכָּךְ אִם יֵרָאֶה הַיָּרֵחַ בִּמְדִינָה שְׁהִיא לְמַעְרַב אֶרֶץ יִשְׂרָאֵל, אֵין בְּזֶה רְאָיָה שֶׁנִּרְאָה הַיָּרֵחַ בְּאֶרֶץ יִשְׂרָאֵל.</p>

<p><b>יח,יד</b>&nbsp;&nbsp;אֲבָל אִם לֹא יֵרָאֶה הַיָּרֵחַ בְּרָאשֵׁי הֶהָרִים בַּמְּדִינָה הַמַּעְרָבִית הַמְּכֻוֶּנֶת כְּנֶגֶד אֶרֶץ יִשְׂרָאֵל, בַּיָּדוּעַ שֶׁלֹּא נִרְאָה בְּאֶרֶץ יִשְׂרָאֵל.&nbsp; [טו] וְכֵן אִם לֹא יֵרָאֶה הַיָּרֵחַ בְּאֶרֶץ יִשְׂרָאֵל, בַּיָּדוּעַ שֶׁלֹּא יֵרָאֶה בְּכָל מְדִינוֹת הָעוֹלָם שְׁהֶן לְמִזְרַח אֶרֶץ יִשְׂרָאֵל וּמְכֻוָּנוֹת כְּנֶגְדָּהּ; וְאִם יֵרָאֶה בְּאֶרֶץ יִשְׂרָאֵל, אִפְשָׁר שֶׁיֵּרָאֶה בִּמְדִינוֹת מִזְרָחִיּוֹת, וְאִפְשָׁר שֶׁלֹּא יֵרָאֶה.&nbsp; לְפִיכָּךְ אִם יֵרָאֶה בִּמְדִינָה שְׁהִיא לְמִזְרַח אֶרֶץ יִשְׂרָאֵל וּמְכֻוֶּנֶת כְּנֶגְדָּהּ, בַּיָּדוּעַ שֶׁנִּרְאָה בְּאֶרֶץ יִשְׂרָאֵל; וְאִם לֹא יֵרָאֶה בַּמְּדִינָה הַמִּזְרָחִית, אֵין בְּזֶה רְאָיָה, אֵלָא אִפְשָׁר שֶׁיֵּרָאֶה בְּאֶרֶץ יִשְׂרָאֵל.</p>

<p><b>יח,טו</b>&nbsp;&nbsp;[טז] וְכָל אֵלּוּ הַדְּבָרִים בְּשֶׁהָיוּ הַמְּדִינוֹת שֶׁבְּמַעְרָב וְשֶׁבְּמִזְרָח מְכֻוָּנוֹת, כְּגוֹן שֶׁהָיוּ נוֹטוֹת לִצְפוֹן הָעוֹלָם מִשְּׁלוֹשִׁים מַעֲלוֹת עַד חָמֵשׁ וּשְׁלוֹשִׁים מַעֲלוֹת; אֲבָל אִם הָיוּ נוֹטוֹת לַצָּפוֹן יוֹתֵר מִזֶּה אוֹ פָּחוּת, מִשְׁפָּטִים אֲחֵרִים יֵשׁ לָהֶן--שֶׁהֲרֵי אֵינָן מְכֻוָּנוֹת כְּנֶגֶד אֶרֶץ יִשְׂרָאֵל.</p>

<p><b>יח,טז</b>&nbsp;&nbsp;וּדְבָרִים אֵלּוּ שֶׁבֵּאַרְנוּ בְּעָרֵי מִזְרָח וּמַעְרָב, אֵינָן אֵלָא לְהַגִּיד כָּל מִשְׁפְּטֵי הָרְאִיָּה לְהַגְדִּיל תּוֹרָה וּלְהַאְדִּירָהּ--לֹא שֶׁיִּהְיוּ בְּנֵי מִזְרָח אוֹ בְּנֵי מַעְרָב סוֹמְכִין עַל רְאִיַּת הַיָּרֵחַ, אוֹ תּוֹעִיל לָהֶם כְּלוּם; אֵלָא לְעוֹלָם אֵין סוֹמְכִין אֵלָא עַל קִדּוּשׁ בֵּית דִּין שֶׁבְּאֶרֶץ יִשְׂרָאֵל, כְּמוֹ שֶׁבֵּאַרְנוּ כַּמָּה פְּעָמִים.
<br>&nbsp;</p>

<h2>הִלְכּוֹת קִדּוּשׁ הַחֹדֶשׁ פֵּרֶק יט</h2>

<p><b>יט,א</b>&nbsp;&nbsp;לְפִי שֶׁאָמְרוּ חֲכָמִים שֶׁבִּכְלַל דְּבָרִים שֶׁהָיוּ בּוֹדְקִין בָּהֶן אֶת הָעֵדִים, אוֹמְרִין לָהֶן לְהֵיכָן הָיָה הַיָּרֵחַ נוֹטֶה--כָּשֵׁר בְּעֵינַי לְהוֹדִיעַ דֶּרֶךְ חֶשְׁבּוֹן דָּבָר זֶה; וְאֵין אֲנִי מְדַקְדֵּק בּוֹ, לְפִי שְׁאֵינוּ מוֹעִיל בָּרְאִיָּה כְּלָל.&nbsp; וּתְחִלַּת חֶשְׁבּוֹן זֶה, לֵידַע נְטִיַּת הַמַּזָּלוֹת תְּחִלָּה.</p>

<p><b>יט,ב</b>&nbsp;&nbsp;הָעֲגֻלָּה שְׁהִיא עוֹבֶרֶת בְּמַחֲצִית הַמַּזָּלוֹת שֶׁבָּהּ מְהַלֵּךְ הַשֶּׁמֶשׁ, אֵינָהּ עוֹבֶרֶת בְּאֶמְצַע הָעוֹלָם מֵחֲצִי הַמִּזְרָח לַחֲצִי הַמַּעְרָב, אֵלָא נוֹטָה הִיא מֵעַל הַקַּו הַשּׁוֹוֶה הַמְּסַבֵּב בְּאֶמְצַע הָעוֹלָם, כְּנֶגֶד צָפוֹן וְדָרוֹם--חֶצְיָהּ נוֹטָה לַצָּפוֹן, וְחֶצְיָהּ נוֹטָה לַדָּרוֹם.&nbsp; [ג] וּשְׁתֵּי נְקֻדּוֹת יֵשׁ בָּהּ שֶׁפּוֹגַעַת בָּהֶן בַּעֲגֻלַּת הַקַּו הַשּׁוֹוֶה הַמְּסַבֵּב בְּאֶמְצַע הָעוֹלָם--הַנְּקֻדָּה הָאַחַת רֹאשׁ מַזַּל טָלֶה, וְהַנְּקֻדָּה הַשְּׁנִיָּה שֶׁכְּנֶגְדָּהּ רֹאשׁ מַזַּל מֹאזְנַיִם.&nbsp; וְנִמְצְאוּ שִׁשָּׁה מַזָּלוֹת נוֹטוֹת לַצָּפוֹן, מִתְּחִלַּת טָלֶה עַד סוֹף בְּתוּלָה; וְשִׁשָּׁה נוֹטוֹת לַדָּרוֹם, מִתְּחִלַּת מַזַּל מֹאזְנַיִם עַד סוֹף מַזַּל דָּגִים.</p>

<p><b>יט,ג</b>&nbsp;&nbsp;[ד] וּמֵרֹאשׁ מַזַּל טָלֶה יַתְחִילוּ הַמַּזָּלוֹת לִנְטוֹת מְעַט מְעַט, וּלְהִתְרַחַק מֵעַל הַקַּו הַשּׁוֹוֶה כְּנֶגֶד הַצָּפוֹן עַד רֹאשׁ סַרְטָן; יִהְיֶה רֹאשׁ סַרְטָן רָחוֹק מֵעַל הַקַּו הַשּׁוֹוֶה לְרוּחַ צָפוֹן, שָׁלוֹשׁ וְעֶשְׂרִים מַעֲלוֹת וַחֲצִי מַעֲלָה בְּקֵרוּב.&nbsp; וְיַחְזְרוּ הַמַּזָּלוֹת לְהִתְקָרַב לַקַּו הַשּׁוֹוֶה מְעַט מְעַט, עַד רֹאשׁ מֹאזְנַיִם שְׁהוּא עַל הַקַּו הַשּׁוֹוֶה.&nbsp; וּמֵרֹאשׁ מֹאזְנַיִם יַתְחִילוּ לִנְטוֹת וּלְהִתְרַחַק כְּנֶגֶד רוּחַ דָּרוֹם, עַד רֹאשׁ גְּדִי; וְיִהְיֶה רֹאשׁ גְּדִי רָחוֹק מֵעַל הַקַּו הַשּׁוֹוֶה לְרוּחַ דָּרוֹם, שָׁלוֹשׁ וְעֶשְׂרִים מַעֲלוֹת וַחֲצִי מַעֲלָה.&nbsp; וְיַחְזְרוּ הַמַּזָּלוֹת לְהִתְקָרַב מְעַט מְעַט כְּנֶגֶד הַקַּו הַשּׁוֹוֶה, עַד רֹאשׁ טָלֶה.</p>

<p><b>יט,ד</b>&nbsp;&nbsp;[ה] נִמְצָא רֹאשׁ טָלֶה וְרֹאשׁ מֹאזְנַיִם, מְסַבֵּב עַל הַקַּו הַשּׁוֹוֶה; וּלְפִיכָּךְ כְּשֶׁתִּהְיֶה הַשֶּׁמֶשׁ בִּשְׁנֵי רָאשִׁים אֵלּוּ, לֹא תִהְיֶה נוֹטָה לֹא לַצָּפוֹן וְלֹא לַדָּרוֹם, וְתִזְרַח מֵחֲצִי מִזְרָח וְתִשְׁקַע בַּחֲצִי מַעְרָב, וְיִהְיֶה הַיּוֹם וְהַלַּיְלָה שׁוֹוִין בְּכָל הַיִּשּׁוּב.</p>

<p><b>יט,ה</b>&nbsp;&nbsp;[ו] הֲרֵי נִתְבָּרַר לָךְ שֶׁכָּל מַעֲלָה וּמַעֲלָה מִמַּעֲלוֹת הַמַּזָּלוֹת נוֹטָה לַצָּפוֹן אוֹ לַדָּרוֹם, וְיֵשׁ לִנְטִיָּתָהּ שֵׁעוּר; וְרֹחַב הַנְּטִיָּה, לֹא תִהְיֶה יוֹתֵר עַל שָׁלוֹשׁ וְעֶשְׂרִים מַעֲלוֹת וְחֵצִי בְּקֵרוּב.</p>

<p><b>יט,ו</b>&nbsp;&nbsp;[ז] וְאֵלּוּ הֶם הַשֵּׁעוּרִים שֶׁלִּנְטִיּוֹת, לְפִי מִנְיַן הַמַּעֲלוֹת שֶׁלְּמַזָּלוֹת, וְהַהַתְחָלָה, מִתְּחִלַּת מַזַּל טָלֶה:&nbsp; עֶשֶׂר מַעֲלוֹת, נְטִיָּתָם אַרְבַּע מַעֲלוֹת; עֶשְׂרִים מַעֲלוֹת, נְטִיָּתָם שְׁמוֹנֶה מַעֲלוֹת; שְׁלוֹשִׁים מַעֲלוֹת, נְטִיָּתָם אַחַת עֶשְׂרֵה מַעֲלוֹת וּמֶחְצָה; אַרְבָּעִים מַעֲלוֹת, נְטִיָּתָם חָמֵשׁ עֶשְׂרֵה מַעֲלוֹת; חֲמִשִּׁים מַעֲלוֹת, נְטִיָּתָם שְׁמוֹנֶה עֶשְׂרֵה מַעֲלוֹת; שִׁשִּׁים מַעֲלוֹת, נְטִיָּתָם עֶשְׂרִים מַעֲלוֹת; שִׁבְעִים מַעֲלוֹת, נְטִיָּתָם שְׁתַּיִם וְעֶשְׂרִים מַעֲלוֹת; שְׁמוֹנִים מַעֲלוֹת, נְטִיָּתָם שָׁלוֹשׁ וְעֶשְׂרִים מַעֲלוֹת; תִּשְׁעִים מַעֲלוֹת, נְטִיָּתָם שָׁלוֹשׁ וְעֶשְׂרִים מַעֲלוֹת וַחֲצִי מַעֲלָה.</p>

<p><b>יט,ז</b>&nbsp;&nbsp;[ח] וְאִם יִהְיוּ אֲחָדִים בַּמִּנְיָן, תִּקַּח לָהֶם מְנָתָם מִבֵּין שְׁתֵּי הַנְּטִיּוֹת, כְּמוֹ שֶׁבֵּאַרְנוּ בַּשֶּׁמֶשׁ וּבַיָּרֵחַ.&nbsp; כֵּיצַד:&nbsp; חָמֵשׁ מַעֲלוֹת, נְטִיָּתָם שְׁתֵּי מַעֲלוֹת; וְאִם הָיָה מִנְיַן הַמַּעֲלוֹת שָׁלוֹשׁ וְעֶשְׂרִים, נְטִיָּתָם תֵּשַׁע מַעֲלוֹת.&nbsp; וְעַל דֶּרֶךְ זוֹ, בְּכָל הָאֲחָדִים שֶׁעִם הָעֲשָׂרוֹת.</p>

<p><b>יט,ח</b>&nbsp;&nbsp;[ט] וּמֵאַחַר שֶׁתֵּדַע הַנְּטִיָּה שֶׁלְּמַעֲלוֹת מֵאַחַת עַד תִּשְׁעִים, תֵּדַע נְטִיַּת כֻּלָּן כְּדֶרֶךְ שֶׁהוֹדַעְנוּךָ בְּרֹחַב הַיָּרֵחַ:&nbsp; שְׁאִם הָיָה הַמִּנְיָן יוֹתֵר עַל תִּשְׁעִים עַד מֵאָה וּשְׁמוֹנִים, תִּגְרַע אוֹתוֹ מִמֵּאָה וּשְׁמוֹנִים; וְאִם הָיָה יוֹתֵר עַל מֵאָה וּשְׁמוֹנִים עַד מָאתַיִם וְשִׁבְעִים, תִּגְרַע מִמֶּנּוּ מֵאָה וּשְׁמוֹנִים; וְאִם הָיָה יוֹתֵר עַל מָאתַיִם וְשִׁבְעִים עַד שְׁלוֹשׁ מֵאוֹת וְשִׁשִּׁים, תִּגְרַע אוֹתוֹ מִשְּׁלוֹשׁ מֵאוֹת וְשִׁשִּׁים.&nbsp; וְהַנִּשְׁאָר, תֵּדַע נְטִיָּתוֹ, וְהוּא נְטִיַּת אוֹתוֹ הַמִּנְיָן שֶׁבְּיָדָךְ, בְּלֹא גֵּרָעוֹן וְלֹא תוֹסֶפֶת.</p>

<p><b>יט,ט</b>&nbsp;&nbsp;[י] אִם תִּרְצֶה לֵידַע כַּמָּה מַעֲלוֹת הוּא הַיָּרֵחַ נוֹטֶה מֵעַל הַקַּו הַשּׁוֹוֶה כְּנֶגֶד צְפוֹן הָעוֹלָם, אוֹ כְּנֶגֶד דְּרוֹם הָעוֹלָם--תֵּדַע תְּחִלָּה כַּמָּה נְטִיַּת הַמַּעֲלָה שְׁהִיא מְקוֹם הַיָּרֵחַ הָאֲמִתִּי, וּלְאֵיזוֹ רוּחַ הִיא נוֹטָה לַצָּפוֹן אוֹ לַדָּרוֹם; וְתַחְזֹר וּתְחַשַּׁב וְתוֹצִיא רֹחַב הַיָּרֵחַ הָרִאשׁוֹן, וְתִרְאֶה אִם הוּא צְפוֹנִי אוֹ דְּרוֹמִי.&nbsp; אִם נִמְצְאוּ רֹחַב הַיָּרֵחַ וּנְטִיַּת מַעֲלָתוֹ בְּרוּחַ אַחַת, כְּגוֹן שֶׁהָיוּ שְׁנֵיהֶם צְפוֹנִיִּים אוֹ דְּרוֹמִיִּים--תְּקַבַּץ שְׁנֵיהֶם; וְאִם נִמְצְאוּ בִּשְׁתֵּי רוּחוֹת, כְּגוֹן שֶׁהָיָה הָאֶחָד דְּרוֹמִי וְהָאֶחָד צְפוֹנִי--תִּגְרַע הַמְּעַט מִשְּׁנֵיהֶם מִן הָרַב, וְהַנִּשְׁאָר הוּא מֶרְחָק הַיָּרֵחַ מֵעַל הַקַּו הַשּׁוֹוֶה בְּאוֹתָהּ הָרוּחַ שֶׁהָיָה בָּהּ הָרַב מִשְּׁנֵיהֶם.</p>

<p><b>יט,י</b>&nbsp;&nbsp;[יא] כֵּיצַד:&nbsp; בָּאנוּ לֵידַע כַּמָּה הַיָּרֵחַ נוֹטֶה מֵעַל הַקַּו הַשּׁוֹוֶה בְּלֵיל הָרְאִיָּה שְׁהוּא שֵׁנִי לְחֹדֶשׁ אֲיָר מִשָּׁנָה זוֹ--וּכְבָר יָדַעְתָּ שֶׁמַּעֲלַת הַיָּרֵחַ הָיְתָה תְּשַׁע עֶשְׂרֵה מִמַּזַּל שׁוֹר, נְטִיָּתָהּ בַּצָּפוֹן כְּמוֹ שְׁמוֹנֶה עֶשְׂרֵה מַעֲלוֹת, וְרֹחַב הַיָּרֵחַ הָיָה בַּדָּרוֹם כְּמוֹ אַרְבַּע מַעֲלוֹת; תִּגְרַע הַמְּעַט מִן הָרַב, יִשָּׁאֵר אַרְבַּע עֶשְׂרֵה מַעֲלוֹת.&nbsp; וְנִמְצָא הַיָּרֵחַ רָחוֹק מֵעַל הַקַּו הַשּׁוֹוֶה אַרְבַּע עֶשְׂרֵה מַעֲלוֹת לְרוּחַ צָפוֹן, שֶׁהֲרֵי הַמִּנְיָן הָרַב שְׁהוּא שְׁמוֹנֶה עֶשְׂרֵה מַעֲלוֹת הָיָה צְפוֹנִי; וְכָל חֶשְׁבּוֹן זֶה בְּקֵרוּב בְּלֹא דִּקְדּוּק, לְפִי שְׁאֵינוּ מוֹעִיל בָּרְאִיָּה.</p>

<p><b>יט,יא</b>&nbsp;&nbsp;[יב] אִם תִּרְצֶה לֵידַע לְאֵיזוֹ רוּחַ מֵרוּחוֹת הָעוֹלָם יֵרָאֶה הַיָּרֵחַ נוֹטֶה, תְּחַשַּׁב וְתֵדַע מֶרְחָקוֹ מֵעַל הַקַּו הַשּׁוֹוֶה; אִם יִהְיֶה עַל הַקַּו הַשּׁוֹוֶה אוֹ קָרוֹב מִמֶּנּוּ בִּשְׁתַּיִם שָׁלוֹשׁ מַעֲלוֹת, בַּצָּפוֹן אוֹ בַּדָּרוֹם--יֵרָאֶה מְכֻוָּן כְּנֶגֶד אֶמְצַע מַעְרָב, וְתֵרָאֶה פְּגִימָתוֹ מְכֻוֶּנֶת כְּנֶגֶד מִזְרַח הָעוֹלָם בְּשׁוֹוֶה.</p>

<p><b>יט,יב</b>&nbsp;&nbsp;[יג] וְאִם יִהְיֶה רָחוֹק מֵעַל הַקַּו הַשּׁוֹוֶה לִצְפוֹן הָעוֹלָם--יֵרָאֶה בֵּין מַעְרַב הָעוֹלָם וּבֵין צְפוֹנוֹ, וְתֵרָאֶה פְּגִימָתוֹ נוֹטָה מִכְּנֶגֶד מִזְרַח הָעוֹלָם כְּנֶגֶד דְּרוֹם הָעוֹלָם; [יד] וְאִם הָיָה רָחוֹק מֵעַל הַקַּו הַשּׁוֹוֶה לִדְרוֹם הָעוֹלָם--יֵרָאֶה בֵּין מַעְרַב הָעוֹלָם וּבֵין דְּרוֹמוֹ, וְתֵרָאֶה פְּגִימָתוֹ נוֹטָה מִכְּנֶגֶד מִזְרַח הָעוֹלָם כְּנֶגֶד צְפוֹן הָעוֹלָם:&nbsp; וּלְפִי רֹב הַמֶּרְחָק, לְפִי רֹב הַנְּטִיָּה.</p>

<p><b>יט,יג</b>&nbsp;&nbsp;[טו] וּמֵחֲקִירַת הָעֵדִים, שֶׁאוֹמְרִין לָהֶם כַּמָּה הָיָה גָּבוֹהַּ.&nbsp; וְדָבָר זֶה יִוָּדַע מִקֶּשֶׁת הָרְאִיָּה--שֶׁבִּזְמָן שֶׁתִּהְיֶה קֶשֶׁת הָרְאִיָּה קְצָרָה, יֵרָאֶה הַיָּרֵחַ כְּאִלּוּ הוּא קָרוֹב מִן הָאָרֶץ, וּבִזְמָן שֶׁתִּהְיֶה אֲרוּכָה, יֵרָאֶה גָּבוֹהַּ מֵעַל הָאָרֶץ:&nbsp; וּלְפִי אֹרֶךְ קֶשֶׁת הָרְאִיָּה, לְפִי גָּבְהוֹ מֵעַל הָאָרֶץ בִּרְאִיַּת הָעֵינַיִם.</p>

<p><b>יט,יד</b>&nbsp;&nbsp;[טז] הֲרֵי בֵּאַרְנוּ חֶשְׁבּוֹנוֹת כָּל הַדְּרָכִים שֶׁצְּרִיכִין לָהֶם בִּידִיעַת הָרְאִיָּה, וּבַחֲקִירַת הָעֵדִים, כְּדֵי שֶׁיִּהְיֶה הַכֹּל יָדוּעַ לַמְּבִינִים, וְלֹא יַחְסְרוּ דֶרֶךְ מִדַּרְכֵי הַתּוֹרָה וְלֹא יְשׁוֹטְטוּ לְבַקַּשׁ אַחֲרֶיהָ בִּסְפָרִים אֲחֵרִים--"דִּרְשׁוּ מֵעַל-סֵפֶר ה', וּקְרָאוּ--אַחַת מֵהֵנָּה לֹא נֶעְדָּרָה" (ישעיהו לד,טז).
<br>&nbsp;</p>
</div>
</body></html>
