<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר קדושה - הלכות איסורי ביאה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>פְּעָמַי, הָכֵן בְּאִמְרָתֶךָ; וְאַל-תַּשְׁלֶט-בִּי כָל-אָוֶן (תהילים קיט,קלג).
<br>&nbsp;</p>

<h1>סֵפֶר חֲמִישִׁי וְהוּא סֵפֶר קְדֻשָּׁה</h1>
<br>
<p>הִלְכּוֹתָיו שָׁלוֹשׁ, וְזֶה הוּא סִדּוּרָן:&nbsp; הִלְכּוֹת אִסּוּרֵי בִּיאָה, הִלְכּוֹת מַאֲכָלוֹת אֲסוּרוֹת, הִלְכּוֹת שְׁחִיטָה.</p>

<p><b>הִלְכּוֹת אִסּוּרֵי בִּיאָה</b>.&nbsp; יֵשׁ בִּכְלָלָן שֶׁבַע וּשְׁלוֹשִׁים מִצְווֹת--מִצְוַת עֲשֵׂה אַחַת, וְשֵׁשׁ וּשְׁלוֹשִׁים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לָבוֹא עַל הָאֵם; (ב) שֶׁלֹּא לָבוֹא עַל אֵשֶׁת אָב; (ג) שֶׁלֹּא לִבְעֹל אָחוֹת; (ד) שֶׁלֹּא לִבְעֹל בַּת אֵשֶׁת אָב; (ה) שֶׁלֹּא לִבְעֹל בַּת הַבֵּן; (ו) שֶׁלֹּא לִבְעֹל בַּת; (ז) שֶׁלֹּא לִבְעֹל בַּת הַבַּת; (ח) שֶׁלֹּא לִשָּׂא אִשָּׁה וּבִתָּהּ; (ט) שֶׁלֹּא לִשָּׂא אִשָּׁה וּבַת בְּנָהּ; (י) שֶׁלֹּא לִשָּׂא אִשָּׁה וּבַת בִּתָּהּ; (יא) שֶׁלֹּא לִבְעֹל אֲחוֹת אָב; (יב) שֶׁלֹּא לִבְעֹל אֲחוֹת אֵם; (יג) שֶׁלֹּא לִבְעֹל אֵשֶׁת אֲחִי הָאָב; (יד) שֶׁלֹּא לִבְעֹל אֵשֶׁת הַבֵּן; (טו) שֶׁלֹּא לִבְעֹל אֵשֶׁת אָח; (טז) שֶׁלֹּא לִבְעֹל אֲחוֹת אִשְׁתּוֹ; (יז) שֶׁלֹּא לִשְׁכַּב עִם בְּהֵמָה; (יח) שֶׁלֹּא תָבִיא אִשָּׁה בְּהֵמָה עָלֶיהָ; (יט) שֶׁלֹּא לִשְׁכַּב עִם זָכָר; (כ) שֶׁלֹּא לְגַלּוֹת עֶרְוַת אָב; (כא) שֶׁלֹּא לְגַלּוֹת עֶרְוַת אֲחִי הָאָב; (כב) שֶׁלֹּא לִבְעֹל אֵשֶׁת אִישׁ; (כג) שֶׁלֹּא לִבְעֹל נִדָּה; (כד) שֶׁלֹּא לְהִתְחַתַּן בַּגּוֹיִים; (כה) שֶׁלֹּא יָבוֹא עַמּוֹנִי וּמוֹאָבִי בִּקְהָל ה'; (כו) שֶׁלֹּא לְהַרְחִיק דּוֹר שְׁלִישִׁי מִצְרִי מִלָּבוֹא בַּקָּהָל; (כז) שֶׁלֹּא לְהַרְחִיק דּוֹר שְׁלִישִׁי אֲדוֹמִי מִלָּבוֹא בַּקָּהָל; (כח) שֶׁלֹּא יָבוֹא מַמְזֵר בַּקָּהָל; (כט) שֶׁלֹּא יָבוֹא סָרִיס בַּקָּהָל; (ל) שֶׁלֹּא לְסָרַס זָכָר, אַפִלּוּ בְּהֵמָה חַיָּה וָעוֹף; (לא) שֶׁלֹּא יִשָּׂא כּוֹהֵן גָּדוֹל אַלְמָנָה; (לב) שֶׁלֹּא יִבְעֹל כּוֹהֵן גָּדוֹל אַלְמָנָה, אַפִלּוּ בְּלֹא נִשּׂוּאִין; (לג) שֶׁיִּשָּׂא כּוֹהֵן גָּדוֹל בְּתוּלָה בְּנַעְרוּתָהּ; (לד) שֶׁלֹּא יִשָּׂא כּוֹהֵן גְּרוּשָׁה; (לה) שֶׁלֹּא יִשָּׂא זוֹנָה; (לו) שֶׁלֹּא יִשָּׂא חֲלָלָה; (לז) שֶׁלֹּא יִקְרַב אָדָם לְאַחַת מִכָּל הָעֲרָיוֹת, וְאַף עַל פִּי שֶׁלֹּא בָעַל.</p>

<p><b>הִלְכּוֹת מַאֲכָלוֹת אֲסוּרוֹת</b>.&nbsp; יֵשׁ בִּכְלָלָן שְׁמוֹנֶה וְעֶשְׂרִים מִצְווֹת--אַרְבַּע מִצְווֹת עֲשֵׂה, וְאַרְבַּע וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִבְדֹּק בְּסִימָנֵי בְּהֵמָה וְחַיָּה לְהַבְדִּיל בֵּין טְמֵאָה לִטְהוֹרָה; (ב) לִבְדֹּק בְּסִימָנֵי הָעוֹף לְהַבְדִּיל בֵּין טָמֵא לְטָהוֹר; (ג) לִבְדֹּק בְּסִימָנֵי חֲגָבִים לְהַבְדִּיל בֵּין טָמֵא לְטָהוֹר; (ד) לִבְדֹּק בְּסִימָנֵי דָּגִים לְהַבְדִּיל בֵּין טָמֵא לְטָהוֹר; (ה) שֶׁלֹּא לֶאֱכֹל בְּהֵמָה וְחַיָּה טְמֵאָה; (ו) שֶׁלֹּא לֶאֱכֹל עוֹף טָמֵא; (ז) שֶׁלֹּא לֶאֱכֹל דָּגִים טְמֵאִים; (ח) שֶׁלֹּא לֶאֱכֹל שֶׁרֶץ הָעוֹף; (ט) שֶׁלֹּא לֶאֱכֹל שֶׁרֶץ הָאָרֶץ; (י) שֶׁלֹּא לֶאֱכֹל רֶמֶשׂ הָאָרֶץ; (יא) שֶׁלֹּא לֶאֱכֹל תּוֹלַעַת הַפֵּרוֹת כְּשֶׁתֵּצֵא לָאָרֶץ; (יב) שֶׁלֹּא לֶאֱכֹל שֶׁרֶץ הַמַּיִם; (יג) שֶׁלֹּא לֶאֱכֹל נְבֵלָה; (יד) שֶׁלֹּא לֵהָנוֹת בְּשׁוֹר הַנִּסְקָל; (טו) שֶׁלֹּא לֶאֱכֹל טְרֵפָה; (טז) שֶׁלֹּא לֶאֱכֹל אֵבֶר מִן הַחַי; (יז) שֶׁלֹּא לֶאֱכֹל דָּם; (יח) שֶׁלֹּא לֶאֱכֹל חֵלֶב בְּהֵמָה טְהוֹרָה; (יט) שֶׁלֹּא לֶאֱכֹל גִּיד הַנָּשֶׁה; (כ) שֶׁלֹּא לֶאֱכֹל בָּשָׂר בְּחָלָב; (כא) שֶׁלֹּא לְבַשְּׁלוֹ; (כב) שֶׁלֹּא לֶאֱכֹל לֶחֶם תְּבוּאָה חֲדָשָׁה; (כג) שֶׁלֹּא לֶאֱכֹל קָלִי מִן הֶחָדָשׁ; (כד) שֶׁלֹּא לֶאֱכֹל כַּרְמֶל מִן הֶחָדָשׁ; (כה) שֶׁלֹּא לֶאֱכֹל עָרְלָה; (כו) שֶׁלֹּא לֶאֱכֹל כִּלְאֵי הַכֶּרֶם; (כז) שֶׁלֹּא לֶאֱכֹל טֶבֶל; (כח) שֶׁלֹּא לִשְׁתּוֹת יֵין נֶסֶךְ.</p>

<p><b>הִלְכּוֹת שְׁחִיטָה</b>.&nbsp; יֵשׁ בִּכְלָלָן חָמֵשׁ מִצְווֹת--שָׁלוֹשׁ מִצְווֹת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשְׁחֹט וְאַחַר כָּךְ יֹאכַל; (ב) שֶׁלֹּא לִשְׁחֹט אוֹתוֹ וְאֶת בְּנוֹ בְּיוֹם אֶחָד; (ג) לְכַסּוֹת דַּם חַיָּה וָעוֹף; (ד) שֶׁלֹּא לִקַּח הָאֵם עַל הַבָּנִים; (ה) לְשַׁלַּח הָאֵם, אִם לְקָחָהּ עַל הַבָּנִים.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שִׁבְעִים מִצְווֹת--מֵהֶן שְׁמוֹנֶה מִצְווֹת עֲשֵׂה, וּשְׁתַּיִם וְשִׁשִּׁים מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת אִסּוּרֵי בִּיאָה</h1>

<p>יֵשׁ בִּכְלָלָן שֶׁבַע וּשְׁלוֹשִׁים מִצְווֹת--מִצְוַת עֲשֵׂה אַחַת, וְשֵׁשׁ וּשְׁלוֹשִׁים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לָבוֹא עַל הָאֵם; (ב) שֶׁלֹּא לָבוֹא עַל אֵשֶׁת אָב; (ג) שֶׁלֹּא לִבְעֹל אָחוֹת; (ד) שֶׁלֹּא לִבְעֹל בַּת אֵשֶׁת אָב; (ה) שֶׁלֹּא לִבְעֹל בַּת הַבֵּן; (ו) שֶׁלֹּא לִבְעֹל בַּת; (ז) שֶׁלֹּא לִבְעֹל בַּת הַבַּת; (ח) שֶׁלֹּא לִשָּׂא אִשָּׁה וּבִתָּהּ; (ט) שֶׁלֹּא לִשָּׂא אִשָּׁה וּבַת בְּנָהּ; (י) שֶׁלֹּא לִשָּׂא אִשָּׁה וּבַת בִּתָּהּ; (יא) שֶׁלֹּא לִבְעֹל אֲחוֹת אָב; (יב) שֶׁלֹּא לִבְעֹל אֲחוֹת אֵם; (יג) שֶׁלֹּא לִבְעֹל אֵשֶׁת אֲחִי הָאָב; (יד) שֶׁלֹּא לִבְעֹל אֵשֶׁת הַבֵּן; (טו) שֶׁלֹּא לִבְעֹל אֵשֶׁת אָח; (טז) שֶׁלֹּא לִבְעֹל אֲחוֹת אִשְׁתּוֹ; (יז) שֶׁלֹּא לִשְׁכַּב עִם בְּהֵמָה; (יח) שֶׁלֹּא תָבִיא אִשָּׁה בְּהֵמָה עָלֶיהָ; (יט) שֶׁלֹּא לִשְׁכַּב עִם זָכָר; (כ) שֶׁלֹּא לְגַלּוֹת עֶרְוַת אָב; (כא) שֶׁלֹּא לְגַלּוֹת עֶרְוַת אֲחִי הָאָב; (כב) שֶׁלֹּא לִבְעֹל אֵשֶׁת אִישׁ; (כג) שֶׁלֹּא לִבְעֹל נִדָּה; (כד) שֶׁלֹּא לְהִתְחַתַּן בַּגּוֹיִים; (כה) שֶׁלֹּא יָבוֹא עַמּוֹנִי וּמוֹאָבִי בִּקְהָל ה'; (כו) שֶׁלֹּא לְהַרְחִיק דּוֹר שְׁלִישִׁי מִצְרִי מִלָּבוֹא בַּקָּהָל; (כז) שֶׁלֹּא לְהַרְחִיק דּוֹר שְׁלִישִׁי אֲדוֹמִי מִלָּבוֹא בַּקָּהָל; (כח) שֶׁלֹּא יָבוֹא מַמְזֵר בַּקָּהָל; (כט) שֶׁלֹּא יָבוֹא סָרִיס בַּקָּהָל; (ל) שֶׁלֹּא לְסָרַס זָכָר, אַפִלּוּ בְּהֵמָה חַיָּה וָעוֹף; (לא) שֶׁלֹּא יִשָּׂא כּוֹהֵן גָּדוֹל אַלְמָנָה; (לב) שֶׁלֹּא יִבְעֹל כּוֹהֵן גָּדוֹל אַלְמָנָה, אַפִלּוּ בְּלֹא נִשּׂוּאִין; (לג) שֶׁיִּשָּׂא כּוֹהֵן גָּדוֹל בְּתוּלָה בְּנַעְרוּתָהּ; (לד) שֶׁלֹּא יִשָּׂא כּוֹהֵן גְּרוּשָׁה; (לה) שֶׁלֹּא יִשָּׂא זוֹנָה; (לו) שֶׁלֹּא יִשָּׂא חֲלָלָה; (לז) שֶׁלֹּא יִקְרַב אָדָם לְאַחַת מִכָּל הָעֲרָיוֹת, וְאַף עַל פִּי שֶׁלֹּא בָעַל.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק א</h2>

<p><b>א,א</b>&nbsp;&nbsp;הַבָּא עַל אַחַת מִכָּל הָעֲרָיוֹת--בְּמֵזִיד, חַיָּב כָּרֵת, שֶׁנֶּאֱמָר "כִּי כָּל-אֲשֶׁר יַעֲשֶׂה, מִכֹּל הַתּוֹעֵבֹת הָאֵלֶּה--וְנִכְרְתוּ הַנְּפָשׁוֹת הָעֹשֹׂת, מִקֶּרֶב עַמָּם" (ויקרא יח,כט), שְׁנֵיהֶם חַיָּבִין הַבּוֹעֵל וְהַנִּבְעָל; וְאִם הָיוּ שׁוֹגְגִין, חַיָּבִין חַטָּאת קְבוּעָה.&nbsp; וְיֵשׁ מִן הָעֲרָיוֹת שְׁהִיא בְּמִיתַת בֵּית דִּין, יָתֵר עַל הַכָּרֵת הַשּׁוֹוֶה בְּכֻלָּן.</p>

<p><b>א,ב</b>&nbsp;&nbsp;אוֹתָן הָעֲרָיוֹת שֶׁיֵּשׁ בָּהֶן מִיתַת בֵּית דִּין--אִם הָיוּ שָׁם עֵדִים וְהַתְרָאָה, וְלֹא פֵרְשׁוּ מִמַּעֲשֵׂיהֶם--מְמִיתִין אוֹתָן, בְּמִיתָה הָאֲמוּרָה בָּהֶן.&nbsp; [ג] וְאַפִלּוּ הָיָה הָעוֹבֵר תַּלְמִיד חֲכָמִים--אֵין מְמִיתִין וְלֹא מַלְקִין, עַד שֶׁתִּהְיֶה שָׁם הַתְרָאָה:&nbsp; שֶׁלֹּא נִתְּנָה הַתְרָאָה בְּכָל מָקוֹם, אֵלָא לְהַבְחִין בֵּין שׁוֹגֵג לְמֵזִיד.</p>

<p><b>א,ג</b>&nbsp;&nbsp;[ד] הָעֲרָיוֹת שֶׁיֵּשׁ בָּהֶן מִיתַת בֵּית דִּין--מֵהֶן שֶׁמִּיתָתָן בִּסְקֵלָה, וּמֵהֶן שֶׁמִּיתָתָן בִּשְׂרֵפָה, וּמֵהֶן בְּחָנֵק.&nbsp; וְאֵלּוּ שֶׁמִּיתָתָן בִּסְקֵלָה--הַבָּא עַל אִמּוֹ, וְעַל אֵשֶׁת אָבִיו, וְעַל אֵשֶׁת בְּנוֹ וְהִיא הַנִּקְרֵאת כַּלָּתוֹ, וְהַשּׁוֹכֵב עִם זָכָר, וְהַשּׁוֹכֵב עִם בְּהֵמָה, וְהָאִשָּׁה הַמְּבִיאָה אֶת הַבְּהֵמָה עָלֶיהָ.</p>

<p><b>א,ד</b>&nbsp;&nbsp;[ה] וְאֵלּוּ הֶן הָעֲרָיוֹת שֶׁמִּיתָתָן בִּשְׂרֵפָה--הַבָּא עַל בַּת אִשְׁתּוֹ בְּחַיֵּי אִשְׁתּוֹ, וְעַל בַּת בִּתָּהּ, וְעַל בַּת בְּנָהּ, וְעַל אֵם אִשְׁתּוֹ, וְעַל אֵם אִמָּהּ, וְעַל אֵם אָבִיהָ, וְהַבָּא עַל בִּתּוֹ, וְעַל בַּת בִּתּוֹ, וְעַל בַּת בְּנוֹ.</p>

<p><b>א,ה</b>&nbsp;&nbsp;[ו] אֵין לָךְ עֶרְוָה בְּחָנֵק, אֵלָא אֵשֶׁת אִישׁ בִּלְבָד--שֶׁנֶּאֱמָר "מוֹת-יוּמַת הַנֹּאֵף, וְהַנֹּאָפֶת" (ויקרא כ,י); וּמִיתָה הָאֲמוּרָה בַּתּוֹרָה סְתָם, הִיא חָנֵק.&nbsp; וְאִם הָיְתָה בַּת כּוֹהֵן--הִיא בִּשְׂרֵפָה וּבוֹעֲלָהּ בְּחָנֵק, שֶׁנֶּאֱמָר "וּבַת אִישׁ כֹּהֵן, כִּי תֵחֵל לִזְנוֹת .&nbsp;.&nbsp;." (ויקרא כא,ט).&nbsp; וְאִם הָיְתָה נַעֲרָה מְאֹרָסָה--שְׁנֵיהֶם בִּסְקֵלָה, שֶׁנֶּאֱמָר "כִּי יִהְיֶה נַעֲרָ בְתוּלָה .&nbsp;.&nbsp;. וּסְקַלְתֶּם אֹתָם בָּאֲבָנִים" (דברים כב,כג-כד).&nbsp; וְכָל מָקוֹם שֶׁנֶּאֱמָר בַּתּוֹרָה "מוֹת-יוּמְתוּ .&nbsp;.&nbsp;. דְּמֵיהֶם בָּם" (ויקרא כ,יא; ויקרא כ,יב; ויקרא כ,יג; ויקרא כ,טז; ויקרא כ,כז), הֲרֵי הֶן בִּסְקֵלָה.</p>

<p><b>א,ו</b>&nbsp;&nbsp;[ז] וּשְׁאָר הָעֲרָיוֹת כֻּלָּן בְּכָרֵת בִּלְבָד, וְאֵין בָּהֶם מִיתַת בֵּית דִּין; לְפִיכָּךְ אִם הָיוּ שָׁם עֵדִים וְהַתְרָאָה--בֵּית דִּין מַלְקִין אוֹתָן, שֶׁכָּל חַיָּבֵי כְּרֵתוֹת לוֹקִין.</p>

<p><b>א,ז</b>&nbsp;&nbsp;[ח] הַבָּא עַל אַחַת מֵחַיָּבֵי לָאוִין--בְּמֵזִיד, לוֹקֶה הוּא וְהִיא; בְּשׁוֹגֵג, פְּטוּרִין מִכְּלוּם.&nbsp; וְהַבָּא עַל אַחַת מִן הַשְּׁנִיּוֹת בְּמֵזִיד, מַכִּין אוֹתוֹ מַכַּת מַרְדּוּת מִדִּבְרֵיהֶם.&nbsp; אֲבָל הַבָּא עַל אַחַת מֵחַיָּבֵי עֲשֵׂה, אֵינוּ לוֹקֶה; וְאִם הִכּוּ אוֹתָם בֵּית דִּין מַכַּת מַרְדּוּת כְּדֵי לְהַרְחִיק מִן הָעֲבֵרָה, הָרְשׁוּת בְּיָדָם.</p>

<p><b>א,ח</b>&nbsp;&nbsp;[ט] אָנוּס פָּטוּר מִכְּלוּם--מִן הַמַּלְקוּת, וּמִן הַקָּרְבָּן, וְאֵין צָרִיךְ לוֹמַר מִן הַמִּיתָה:&nbsp; שֶׁנֶּאֱמָר "וְלַנַּעֲרָ לֹא-תַעֲשֶׂה דָבָר" (דברים כב,כו).&nbsp; בַּמֶּה דְּבָרִים אֲמוּרִים, בְּשֶׁנֶּאֱנַס הַנִּבְעָל; אֲבָל הַבּוֹעֵל--אֵין לוֹ אֹנֶס, שְׁאֵין קִשּׁוּי אֵלָא לַדַּעַת.&nbsp; וְאִשָּׁה שֶׁתְּחִלַּת בִּיאָתָהּ בְּאֹנֶס, וְסוֹפָהּ בְּרָצוֹן--פְּטוּרָה מִכְּלוּם:&nbsp; שֶׁמִּשֶׁהִתְחִיל לִבְעֹל בְּאֹנֶס, אֵין בְּיָדָהּ שֶׁלֹּא תִרְצֶה, שֶׁיֵּצֶר הָאָדָם וְטִבְעוֹ, כּוֹפֶה אוֹתָהּ לִרְצוֹת.</p>

<p><b>א,ט</b>&nbsp;&nbsp;[י] הַמַּכְנִיס רֹאשׁ הָעֲטָרָה בִּלְבָד--הוּא הַנִּקְרָא מַעֲרֶה, מִלְשׁוֹן "אֶת-מְקֹרָהּ הֶעֱרָה" (ויקרא כ,יח); וְהַמַּכְנִיס כָּל הָאֵבֶר, הוּא הַנִּקְרָא גּוֹמֵר.&nbsp; וְכָל הַבִּיאוֹת הָאֲסוּרוֹת, אֶחָד הַמַּעֲרֶה וְאֶחָד הַגּוֹמֵר, וְאַף עַל פִּי שֶׁלֹּא הוֹצִיא שִׁכְבַת זֶרַע, וְאַף עַל פִּי שֶׁפֵּרַשׁ וְלֹא גָמַר:&nbsp; כֵּיוָן שֶׁהִכְנִיס רֹאשׁ הָעֲטָרָה--נִתְחַיְּבוּ שְׁנֵיהֶם מִיתַת בֵּית דִּין, אוֹ כָּרֵת, אוֹ מַלְקוּת, אוֹ מַכַּת מַרְדּוּת.</p>

<p><b>א,י</b>&nbsp;&nbsp;וְאֶחָד הַבָּא עַל הָאִשָּׁה כְּדַרְכָּהּ, וְאֶחָד הַבָּא עָלֶיהָ שֶׁלֹּא כְּדַרְכָּהּ--מִשֶּׁיַּעֲרֶה בָּהּ--יִתְחַיְּבוּ שְׁנֵיהֶן מִיתָה, אוֹ כָּרֵת, אוֹ מַלְקוּת, אוֹ מַכַּת מַרְדּוּת:&nbsp; בֵּין שֶׁהָיוּ שׁוֹכְבִין, בֵּין שֶׁהָיוּ עוֹמְדִים--עַל הַכְנָסַת הָעֲטָרָה הוּא הַחִיּוּב.</p>

<p><b>א,יא</b>&nbsp;&nbsp;כָּל הַבָּא בִּיאָה אֲסוּרָה בְּלָא קִשּׁוּי, אֵלָא שֶׁהָיָה הָאֵבֶר שֶׁלּוֹ מְדֻלְדָּל כְּמוֹ אֵבֶר הַמֵּתִים, כְּגוֹן הַחוֹלִים, אוֹ מִי שֶׁנֻּלַּד כָּךְ, סְרִיס חַמָּה--אַף עַל פִּי שֶׁהִכְנִיס אֶת הָאֵבֶר בְּיָדוֹ--אֵינוּ חַיָּב לֹא כָּרֵת, וְלֹא מַלְקוּת, וְאֵין צָרִיךְ לוֹמַר מִיתָה:&nbsp; שְׁאֵין זוֹ בִּיאָה.&nbsp; אֲבָל פּוֹסֵל הוּא מִן הַתְּרוּמָה; וּבֵית דִּין מַכִּין אֶת שְׁנֵיהֶם, מַכַּת מַרְדּוּת.</p>

<p><b>א,יב</b>&nbsp;&nbsp;הַבָּא עַל עֶרְוָה מִן הָעֲרָיוֹת כְּמִתְעַסֵּק, אַף עַל פִּי שְׁאֵין כַּוָּנָתוֹ לְכָּךְ--חַיָּב; וְכֵן בְּחַיָּבֵי לָאוִין, וּבַשְּׁנִיּוֹת.&nbsp; אֲבָל הַבָּא עַל עֶרְוָה מִן הָעֲרָיוֹת וְהִיא מֵתָה, פָּטוּר מִכְּלוּם; וְאֵין צָרִיךְ לוֹמַר בְּחַיָּבֵי לָאוִין, שְׁהוּא פָּטוּר.&nbsp; וְהַבָּא עַל הַטְּרֵפָה, אוֹ שֶׁשָּׁכַב עִם בְּהֵמָה טְרֵפָה--חַיָּב:&nbsp; חַי הוּא, אַף עַל פִּי שֶׁסּוֹפוֹ לָמוּת מֵחֹלִי זֶה; וְאַפִלּוּ שָׁחַט בָּהּ שְׁנֵי סִימָנִין, וַעֲדַיִן הִיא מְפַרְכֶּסֶת--הַבָּא עָלֶיהָ חַיָּב, עַד שֶׁתָּמוּת, אוֹ עַד שֶׁיַּתִּיז אֶת רֹאשָׁהּ.</p>

<p><b>א,יג</b>&nbsp;&nbsp;כָּל אִשָּׁה אֲסוּרָה מֵאֵלּוּ--אִם הָיְתָה בַּת שָׁלוֹשׁ שָׁנִים וְיוֹם אֶחָד וָמַעְלָה--גָּדוֹל הַבָּא עָלֶיהָ, חַיָּב מִיתָה אוֹ כָּרֵת אוֹ מַלְקוּת; וְהִיא פְּטוּרָה מִכְּלוּם, אֵלָא אִם כֵּן הָיְתָה גְּדוּלָה.&nbsp; וְאִם הָיְתָה פְּחוּתָה מִזֶּה--הֲרֵי שְׁנֵיהֶן פְּטוּרִין, שְׁאֵין בִּיאָתָהּ בִּיאָה.&nbsp; וְכֵן אִשָּׁה גְּדוּלָה שֶׁבָּא עָלֶיהָ קָטָן--אִם הָיָה בֶּן תֵּשַׁע שָׁנִים וְיוֹם אֶחָד וָמַעְלָה--הִיא חַיֶּבֶת כָּרֵת, אוֹ מִיתָה, אוֹ מַלְקוּת; וְהוּא פָּטוּר.&nbsp; וְאִם הָיָה בֶּן תֵּשַׁע שָׁנִים וּלְמַטָּה, שְׁנֵיהֶם פְּטוּרִין.</p>

<p><b>א,יד</b>&nbsp;&nbsp;הבָּא עַל הַזָּכוּר, אוֹ הֵבִיא זָכוּר עָלָיו--כֵּיוָן שֶׁהֶעֱרָה--אִם הָיוּ שְׁנֵיהֶם גְּדוֹלִים, נִסְקָלִים:&nbsp; שֶׁנֶּאֱמָר "וְאֶת-זָכָר--לֹא תִשְׁכַּב, מִשְׁכְּבֵי אִשָּׁה" (ויקרא יח,כב), בֵּין שֶׁהָיָה בּוֹעֵל אוֹ נִבְעָל.&nbsp; וְאִם הָיָה קָטָן בֶּן תֵּשַׁע שָׁנִים וְיוֹם אֶחָד וָמַעְלָה--זֶה שֶׁבָּא עָלָיו אוֹ הֵבִיאוֹ עַל עַצְמוֹ, נִסְקָל; וְהַקָּטָן, פָּטוּר.&nbsp; וְאִם הָיָה הַזָּכוּר בֶּן תֵּשַׁע אוֹ פָּחוּת, שְׁנֵיהֶן פְּטוּרִין; וְרָאוּי לְבֵית דִּין לְהַכּוֹת הַגָּדוֹל מַכַּת מַרְדּוּת, לְפִי שֶׁשָּׁכַב עִם זָכוּר, וְאַף עַל פִּי שְׁהוּא פָּחוּת מִבֶּן תֵּשַׁע.</p>

<p><b>א,טו</b>&nbsp;&nbsp;אֶחָד הַבָּא עַל הַזָּכוּר, אוֹ הַבָּא עַל אַנְדְּרֻגִּינוֹס דֶּרֶךְ זַכְרוּתוֹ--חַיָּב; וְאִם בָּא עָלָיו דֶּרֶךְ נַקְבוּתוֹ, פָּטוּר.&nbsp; וְהַטֻּמְטוֹם, סָפֵק הוּא; לְפִיכָּךְ הַבָּא עַל הַטֻּמְטוֹם, אוֹ עַל אַנְדְּרֻגִּינוֹס דֶּרֶךְ נַקְבוּתוֹ--מַכִּין אוֹתוֹ מַכַּת מַרְדּוּת.&nbsp; וְהָאַנְדְּרֻגִּינוֹס מֻתָּר לִשָּׂא אִשָּׁה.</p>

<p><b>א,טז</b>&nbsp;&nbsp;הַבָּא עַל הַבְּהֵמָה, אוֹ שֶׁהֵבִיא בְּהֵמָה עָלָיו--שְׁנֵיהֶן נִסְקָלִין, שֶׁנֶּאֱמָר "וּבְכָל-בְּהֵמָה לֹא-תִתֵּן שְׁכָבְתְּךָ" (ויקרא יח,כג):&nbsp; בֵּין שֶׁרְבָעָהּ בֵּין שֶׁהֵבִיאָהּ עָלָיו.&nbsp; וְאֶחָד בְּהֵמָה, וְאֶחָד חַיָּה וָעוֹף--הַכֹּל בִּסְקֵלָה; וְלֹא חָלַק הַכָּתוּב בַּבְּהֵמָה בֵּין גְּדוֹלָה לִקְטַנָּה, שֶׁנֶּאֱמָר "וּבְכָל-בְּהֵמָה":&nbsp; אַפִלּוּ בְּיוֹם לִידָתָהּ, הַבָּא עָלֶיהָ--בֵּין כְּדַרְכָּהּ, בֵּין שֶׁלֹּא כְּדַרְכָּהּ, כֵּיוָן שֶׁהֶעֱרָה בָּהּ, אוֹ הֶעֱרָת בּוֹ--חַיָּב.</p>

<p><b>א,יז</b>&nbsp;&nbsp;קָטָן בֶּן תֵּשַׁע שָׁנִים וְיוֹם אֶחָד שֶׁבָּא עַל הַבְּהֵמָה, אוֹ הֵבִיאָהּ עָלָיו--הִיא נִסְקֶלֶת עַל יָדוֹ, וְהוּא פָּטוּר; הָיָה בֶּן תֵּשַׁע אוֹ פָּחוּת, אֵין סוֹקְלִין אֶת הַבְּהֵמָה.&nbsp; וְכֵן קְטַנָּה בַּת שָׁלוֹשׁ שָׁנִים וְיוֹם אֶחָד שֶׁהֵבִיאָה בְּהֵמָה אוֹ חַיָּה עָלֶיהָ--בֵּין בְּהֵמָה גְּדוֹלָה, בֵּין בְּהֵמָה קְטַנָּה, כֵּיוָן שֶׁהֶעֱרָת בָּהּ הַבְּהֵמָה, בֵּין כְּדַרְכָּהּ בֵּין שֶׁלֹּא כְּדַרְכָּהּ--הַבְּהֵמָה נִסְקֶלֶת; וְהִיא, פְּטוּרָה.&nbsp; וְאִם הָיְתָה גְּדוּלָה, שְׁנֵיהֶן נִסְקָלִין; וְאִם הָיְתָה מִבַּת שָׁלוֹשׁ שָׁנִים וּלְמַטָּה, אֵין הַבְּהֵמָה נִסְקֶלֶת.</p>

<p><b>א,יח</b>&nbsp;&nbsp;וְכֵן הַשּׁוֹכֵב עִם בְּהֵמָה בִּשְׁגָגָה, וְהָאִשָּׁה שֶׁהֵבִיאָה אֶת הַבְּהֵמָה עָלֶיהָ בִּשְׁגָגָה--אֵין הַבְּהֵמָה נִסְקֶלֶת עַל יָדָן, וְאַף עַל פִּי שְׁהֶן גְּדוֹלִים.</p>

<p><b>א,יט</b>&nbsp;&nbsp;כָּל הָעֲרָיוֹת כֻּלָּן שֶׁהָיָה אֶחָד גָּדוֹל וְאֶחָד קָטָן--הַקָּטָן פָּטוּר, וְהַגָּדוֹל חַיָּב כְּמוֹ שֶׁבֵּאַרְנוּ.&nbsp; אֶחָד עֵר וְאֶחָד יָשֵׁן, הַיָּשֵׁן פָּטוּר.&nbsp; אֶחָד מֵזִיד וְאֶחָד שׁוֹגֵג--הַמֵּזִיד חַיָּב, וְהַשּׁוֹגֵג מֵבִיא קָרְבָּן.&nbsp; אֶחָד אָנוּס וְאֶחָד בְּרָצוֹן--הָאָנוּס פָּטוּר, כְּמוֹ שֶׁבֵּאַרְנוּ.</p>

<p><b>א,כ</b>&nbsp;&nbsp;[יט] וְאֵין הָעֵדִים נִזְקָקִין לִרְאוֹת הַמְּנָאֲפִים שֶׁהֶעֱרוּ זֶה בְּזֶה, וְהִכְנִיס כְּמִכְחוֹל בִּשְׁפוֹפֶרֶת--אֵלָא מִשֶּׁיִּרְאוּ אוֹתָן דְּבוּקִין זֶה בְּזֶה כְּדֶרֶךְ כָּל הַבּוֹעֲלִין, הֲרֵי אֵלּוּ נֶהְרָגִין בִּרְאָיָה זוֹ; וְאֵין אוֹמְרִים, שֶׁמֶּא לֹא הֶעֱרָה:&nbsp; מִפְּנֵי שֶׁחֶזְקַת צוּרָה זוֹ שֶׁהֶעֱרָה.</p>

<p><b>א,כא</b>&nbsp;&nbsp;[כ] מִי שֶׁהֻחְזַק בִּשְׁאֵר בָּשָׂר--דָּנִין בּוֹ עַל פִּי הַחֲזָקָה, אַף עַל פִּי שְׁאֵין שָׁם רְאָיָה בְּרוּרָה שֶׁזֶּה קָרוֹב; וּמַלְקִין וְשׂוֹרְפִין וְסוֹקְלִין וְחוֹנְקִין, עַל חֲזָקָה זוֹ.&nbsp; כֵּיצַד:&nbsp; הֲרֵי שֶׁהֻחְזַק שֶׁזּוֹ אֲחוֹתוֹ אוֹ בִּתּוֹ אוֹ אִמּוֹ, וּבָא עָלֶיהָ בְּעֵדִים--הֲרֵי זֶה לוֹקֶה אוֹ נִשְׂרָף אוֹ נִסְקָל:&nbsp; וְאַף עַל פִּי שְׁאֵין שָׁם רְאָיָה בְּרוּרָה שֶׁזּוֹ הִיא אֲחוֹתוֹ, אוֹ אִמּוֹ, אוֹ בִּתּוֹ--אֵלָא בַּחֲזָקָה בִּלְבָד.</p>

<p><b>א,כב</b>&nbsp;&nbsp;וּמַעֲשֶׂה בְּאִשָּׁה אַחַת שֶׁבָּאת לִירוּשָׁלַיִם, וְתִינוֹק מֻרְכָּב לָהּ עַל כְּתֵפָהּ, וְהִגְדִּילַתּוּ בְּחֶזְקַת שְׁהוּא בְּנָהּ, וּבָא עָלֶיהָ; וֶהֱבִיאוּהָ לְבֵית דִּין, וּסְקָלוּהָ.&nbsp; רְאָיָה לְדִין זֶה, מַה שֶׁדָּנָה תּוֹרָה בִּמְקַלֵּל אָבִיו וּמַכֵּה אָבִיו שֶׁיּוּמַת--וּמְנַיִן לָנוּ רְאָיָה בְּרוּרָה שֶׁזֶּה אָבִיו, אֵלָא בַּחֲזָקָה; כָּךְ שְׁאָר הַקְּרוֹבִים, בַּחֲזָקָה.</p>

<p><b>א,כג</b>&nbsp;&nbsp;[כא] אִישׁ וְאִשָּׁה שֶׁבָּאוּ מִמְּדִינַת הַיָּם, הוּא אוֹמֵר אִשְׁתִּי, וְהִיא אוֹמֶרֶת בַּעְלִי--אִם הֻחְזְקָה בָּעִיר שְׁלוֹשִׁים יוֹם שְׁהִיא אִשְׁתּוֹ, הוֹרְגִין עָלֶיהָ; אֲבָל בְּתוֹךְ הַשְּׁלוֹשִׁים יוֹם, אֵין הוֹרְגִין עָלֶיהָ מִשּׁוֹם אֵשֶׁת אִישׁ.</p>

<p><b>א,כד</b>&nbsp;&nbsp;[כב] הָאִשָּׁה שֶׁהֻחְזְקָה נִדָּה בִּשְׁכוּנוֹתֶיהָ, בַּעְלָהּ לוֹקֶה עָלֶיהָ מִשּׁוֹם נִדָּה.&nbsp; הַמְּקַנֵּא לְאִשְׁתּוֹ, וְנִסְתְּרָה, וּבָא עֵד אֶחָד וְהֵעִיד שֶׁנִּטְמֵאת, וְהָיָה בַּעְלָהּ כּוֹהֵן, וּבָא עָלֶיהָ אַחַר כָּךְ--הֲרֵי זֶה לוֹקֶה עָלֶיהָ, מִשּׁוֹם זוֹנָה:&nbsp; אַף עַל פִּי שֶׁעִיקַר הָעֵדוּת בְּעֵד אֶחָד, כְּבָר הֻחְזְקָה בּוֹ זוֹנָה.</p>

<p><b>א,כה</b>&nbsp;&nbsp;[כג] הָאָב שֶׁאָמַר בִּתִּי זוֹ מְקֻדֶּשֶׁת הִיא לְזֶה--אַף עַל פִּי שְׁהוּא נֶאֱמָן, וְתִנָּשֵׂא לוֹ--אִם זִנָּת, אֵינָהּ נִסְקֶלֶת עַל פִּיו:&nbsp; עַד שֶׁיִּהְיוּ שָׁם עֵדִים שֶׁנִּתְאָרְסָה בִּפְנֵיהֶם.&nbsp; וְכֵן הָאִשָּׁה שֶׁאָמְרָה מְקֻדֶּשֶׁת אֲנִי--אֵינָהּ נֶהְרֶגֶת עַל פִּיהָ, עַד שֶׁיִּהְיוּ שָׁם עֵדִים אוֹ תֻּחְזָק.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ב</h2>

<p><b>ב,א</b>&nbsp;&nbsp;אֵשֶׁת אָבִיו, וְאֵשֶׁת בְּנוֹ, וְאֵשֶׁת אָחִיו, וְאֵשֶׁת אֲחִי אָבִיו--אַרְבַּעְתָּן עֶרְוָה עָלָיו לְעוֹלָם, בֵּין מִן הָאֵרוּסִין, בֵּין מִן הַנִּשּׂוּאִין, בֵּין בְּחַיֵּי בַּעְלֵיהֶן, בֵּין אַחַר מִיתַת בַּעְלֵיהֶן חוּץ מֵאֵשֶׁת אָחִיו שֶׁלֹּא הִנִּיחַ בֶּן, בֵּין שֶׁנִּתְגָּרְשׁוּ.&nbsp; וְאִם בָּא עַל אַחַת מֵהֶן בְּחַיֵּי בַּעְלָהּ, חַיָּב שְׁתַּיִם--מִשּׁוֹם שְׁאֵר בָּשָׂר, וּמִשּׁוֹם אֵשֶׁת אִישׁ:&nbsp; שֶׁהֲרֵי שְׁנֵי הָאִסּוּרִין בָּאִין כְּאַחַת.</p>

<p><b>ב,ב</b>&nbsp;&nbsp;לְפִיכָּךְ הַבָּא עַל אִמּוֹ, שְׁהִיא אֵשֶׁת אָבִיו--חַיָּב שְׁתַּיִם:&nbsp; בֵּין בְּחַיֵּי אָבִיו, בֵּין לְאַחַר מִיתַת אָבִיו--חַיָּב שְׁתַּיִם, אַחַת מִשּׁוֹם אִמּוֹ וְאַחַת מִשּׁוֹם אֵשֶׁת אָבִיו.</p>

<p><b>ב,ג</b>&nbsp;&nbsp;אֶחָד אָחִיו מֵאָבִיו אוֹ אָחִיו מֵאִמּוֹ, בֵּין מִנִּשּׂוּאִין בֵּין מִזְּנוּת--אִשְׁתּוֹ עֶרְוָה עָלָיו; אֲבָל אֵשֶׁת אֲחִי אָבִיו מִן הָאֵם, הֲרֵי הִיא שְׁנִיָּה כְּמוֹ שֶׁבֵּאַרְנוּ.&nbsp; וְאֶחָד אֲחוֹתוֹ מֵאָבִיו אוֹ מֵאִמּוֹ, בֵּין מִן הַנִּשּׂוּאִין בֵּין מִזְּנוּת--כְּגוֹן שֶׁזִּנְּתָה אִמּוֹ אוֹ אָבִיו עִם אֲחֵרִים, וְהָיְתָה לוֹ אֲחוֹת מִזְּנוּת--הֲרֵי זוֹ עֶרְוָה עָלָיו, שֶׁנֶּאֱמָר "מוֹלֶדֶת בַּיִת, אוֹ מוֹלֶדֶת חוּץ" (ויקרא יח,ט).</p>

<p><b>ב,ד</b>&nbsp;&nbsp;[ג] בַּת אֵשֶׁת אָבִיו שְׁהִיא אֲחוֹתוֹ--הִיא הָעֶרְוָה עָלָיו, שֶׁנֶּאֱמָר "עֶרְוַת בַּת-אֵשֶׁת אָבִיךָ מוֹלֶדֶת אָבִיךָ" (ויקרא יח,יא); אֲבָל אִם נָשָׂא אָבִיו אִשָּׁה, וְהָיְתָה לָהּ בַּת מֵאִישׁ אַחֵר--הֲרֵי הַבַּת מֻתֶּרֶת לוֹ, שְׁאֵין זוֹ מוֹלֶדֶת אָבִיו.&nbsp; וַהֲלוֹא מִשּׁוֹם אֲחוֹתוֹ הוּא חַיָּב עָלֶיהָ, וְלָמָּה נֶאֱמָר "בַּת-אֵשֶׁת אָבִיךָ"--לְחַיַּב עָלֶיהָ, אַף מִשּׁוֹם זֶה.</p>

<p><b>ב,ה</b>&nbsp;&nbsp;[ד] לְפִיכָּךְ הַבָּא עַל אֲחוֹתוֹ, שְׁהִיא בַּת נְשׂוּאַת אָבִיו--חַיָּב שְׁתַּיִם:&nbsp; אַחַת מִשּׁוֹם "עֶרְוַת אֲחוֹתְךָ" (ויקרא יח,ט), וְאַחַת מִשּׁוֹם "עֶרְוַת בַּת-אֵשֶׁת אָבִיךָ" (ויקרא יח,יא).&nbsp; אֲבָל אִם אָנַס אָבִיו אִשָּׁה אוֹ פִּתָּה אוֹתָהּ, וְהוֹלִיד מִמֶּנָּה בַּת, וּבָא עָלֶיהָ--אֵינוּ חַיָּב אֵלָא מִשּׁוֹם אֲחוֹתוֹ בִּלְבָד, שְׁאֵין בַּת הָאֲנוּסָה בַּת אֵשֶׁת אָבִיו.</p>

<p><b>ב,ו</b>&nbsp;&nbsp;[ה] אֲחוֹת אִמּוֹ, בֵּין אֲחוֹתָהּ מֵאָבִיהָ בֵּין אֲחוֹתָהּ מֵאִמָּהּ, בֵּין מִן הַנִּשּׂוּאִין בֵּין שֶׁהָיְתָה אֲחוֹתָהּ מִזְּנוּת--הֲרֵי זוֹ עֶרְוָה עָלָיו מִשּׁוֹם אֲחוֹת אֵם; וְכֵן אֲחוֹת אָב, בֵּין מִן הָאֵם בֵּין מִן הָאָב, בֵּין מִן הַנִּשּׂוּאִין בֵּין מִזְּנוּת--הֲרֵי זוֹ עֶרְוָה עָלָיו מִשּׁוֹם אֲחוֹת אָב.</p>

<p><b>ב,ז</b>&nbsp;&nbsp;[ו] הַבָּא עַל אִשָּׁה דֶּרֶךְ זְנוּת, וְהוֹלִיד מִמֶּנָּה בַּת--אוֹתָהּ הַבַּת עֶרְוָה עָלָיו מִשּׁוֹם בִּתּוֹ, וְאַף עַל פִּי שֶׁלֹּא נֶאֱמָר בַּתּוֹרָה עֶרְוַת בִּתְּךָ לֹא תְגַלֶּה:&nbsp; מֵאַחַר שֶׁאָסַר בַּת הַבַּת, שָׁתַק מִן הַבַּת, וְאִסּוּרָהּ מִן הַתּוֹרָה, וְאֵינוּ מִדִּבְרֵי סוֹפְרִים; לְפִיכָּךְ הַבָּא עַל בִּתּוֹ מִנְּשׂוּאָתוֹ--חַיָּב שְׁתַּיִם, מִשּׁוֹם בִּתּוֹ וּמִשּׁוֹם עֶרְוַת אִשָּׁה וּבִתָּהּ.</p>

<p><b>ב,ח</b>&nbsp;&nbsp;[ז] כֵּיוָן שֶׁקִּדַּשׁ אָדָם אִשָּׁה, נֶאְסְרוּ עָלָיו מִקְּרוֹבוֹתֶיהָ שֵׁשׁ נָשִׁים, וְכָל אַחַת מֵהֶן, עֶרְוָה עָלָיו לְעוֹלָם--בֵּין כָּנַס בֵּין גֵּרַשׁ, בֵּין בְּחַיֵּי אִשְׁתּוֹ בֵּין לְאַחַר מוֹתָהּ; וְאֵלּוּ הֶן--אִמָּהּ, וְאֵם אִמָּהּ, וְאֵם אָבִיהָ, וּבִתָּהּ, וּבַת בִּתָּהּ, וּבַת בְּנָהּ.&nbsp; וְאִם בָּא עַל אַחַת מֵהֶן בְּחַיֵּי אִשְׁתּוֹ, שְׁנֵיהֶן נִשְׂרָפִין.&nbsp; [ח] בָּא עָלֶיהָ לְאַחַר מִיתַת אִשְׁתּוֹ--הֲרֵי אֵלּוּ בְּכָרֵת, וְאֵין בָּהֶן מִיתַת בֵּית דִּין:&nbsp; שֶׁנֶּאֱמָר "בָּאֵשׁ יִשְׂרְפוּ אֹתוֹ, וְאֶתְהֶן" (ויקרא כ,יד)--בִּזְמָן שֶׁשְּׁתֵּיהֶן קַיָּמוֹת שְׁהֶן אִשְׁתּוֹ וְזוֹ שֶׁבָּא עָלֶיהָ, הֲרֵי הוּא וְהָעֶרְוָה נִשְׂרָפִין; וּבִזְמָן שְׁאֵין שְׁתֵּיהֶן קַיָּמוֹת, אֵין שָׁם שְׂרֵפָה.</p>

<p><b>ב,ט</b>&nbsp;&nbsp;וְכֵן אֲחוֹת אִשְׁתּוֹ, עֶרְוָה עָלָיו עַד שֶׁתָּמוּת אִשְׁתּוֹ:&nbsp; בֵּין אֲחוֹתָהּ מֵאִמָּהּ בֵּין אֲחוֹתָהּ מֵאָבִיהָ, בֵּין מִן הַנִּשּׂוּאִין בֵּין אֲחוֹתָהּ מִזְּנוּת--הֲרֵי זוֹ עֶרְוָה עָלָיו.</p>

<p><b>ב,י</b>&nbsp;&nbsp;עָבַר וְנָאַף עִם אַחַת מִשֶּׁבַע נָשִׁים אֵלּוּ, בֵּין בִּשְׁגָגָה בֵּין בְּזָדוֹן--אַף עַל פִּי שְׁהוּא וְהַנּוֹאֶפֶת בְּמִיתַת בֵּית דִּין אוֹ בְּכָרֵת, לֹא נֶאְסְרָה אִשְׁתּוֹ עָלָיו:&nbsp; חוּץ מֵאֲחוֹת אֲרוּסָתוֹ, שְׁהִיא אוֹסֶרֶת אִשְׁתּוֹ עָלָיו כְּמוֹ שֶׁבֵּאַרְנוּ בְּהִלְכּוֹת גֵּרוּשִׁין.</p>

<p><b>ב,יא</b>&nbsp;&nbsp;הַבּוֹעֵל אִשָּׁה דֶּרֶךְ זְנוּת--לֹא נֶאְסְרוּ עָלָיו קְרוֹבוֹתֶיהָ, שְׁהֶן הַשֶּׁבַע נָשִׁים שֶׁאָמַרְנוּ.&nbsp; אֲבָל חֲכָמִים אָסְרוּ עַל מִי שֶׁנָּאַף עִם אִשָּׁה לִשָּׂא אַחַת מִן הַשֶּׁבַע נָשִׁים קְרוֹבוֹתֶיהָ, כָּל זְמָן שֶׁהַזּוֹנָה קַיֶּמֶת--מִפְּנֵי שֶׁהַזּוֹנָה בָּאָה לִקְרוֹבוֹתֶיהָ לְבַקַּר אוֹתָן, וְהוּא מִתְיַחֵד עִמָּהּ, וְלִבּוֹ גַּס בָּהּ, וְיָבוֹא לִידֵי עֲבֵרָה שֶׁיִּבְעֹל הָעֶרְוָה; וְלֹא עוֹד, אֵלָא אַפִלּוּ נִטְעַן עַל אִשָּׁה--הֲרֵי זֶה לֹא יִשָּׂא אַחַת מִקְּרוֹבוֹתֶיהָ, עַד שֶׁתָּמוּת זוֹ שֶׁנִּטְעַן עָלֶיהָ.&nbsp; וְאִם כָּנַס הַקְּרוֹבָה שֶׁזָּנָה עִם קְרוֹבוֹתֶיהָ, לֹא יוֹצִיא.</p>

<p><b>ב,יב</b>&nbsp;&nbsp;מִי שֶׁנִּטְעַן עַל עֶרְוָה, אוֹ שֶׁיָּצָא לוֹ שֵׁם רָע עִמָּהּ--לֹא יָדוּר עִמָּהּ בְּמָבוֹי אֶחָד, וְלֹא יֵרָאֶה בְּאוֹתָהּ הַשְּׁכוּנָה.&nbsp; וּמַעֲשֶׂה בְּאֶחָד שֶׁהָיוּ מְרַנְּנִין אַחֲרָיו עִם חֲמוֹתוֹ, וְהִכּוּ אוֹתוֹ חֲכָמִים מַכַּת מַרְדּוּת, מִפְּנֵי שֶׁעָבַר עַל פֶּתַח בֵּיתָהּ.</p>

<p><b>ב,יג</b>&nbsp;&nbsp;הַבָּא עַל אִשָּׁה וּבִתָּהּ דֶּרֶךְ זְנוּת, אוֹ עַל אִשָּׁה וַאֲחוֹתָהּ, וְכַיּוֹצֶא בָּהֶן--הֲרֵי זֶה כְּמִי שֶׁבָּא עַל שְׁתֵּי נָשִׁים נָכְרִיּוֹת:&nbsp; שְׁאֵין נַעֲשֵׂית עֶרְוָה זוֹ עִם זוֹ אֵלָא בְּנִשּׂוּאִין, לֹא בִּזְנוּת.&nbsp; וְכֵן אִם אָנַס אָבִיו אוֹ בְּנוֹ אוֹ אָחִיו אוֹ אֲחִי אָבִיו אִשָּׁה, אוֹ פִּתָּה אוֹתָהּ--הֲרֵי זוֹ מֻתֶּרֶת לוֹ, וְיִשָּׂאֶנָּה:&nbsp; שֶׁלֹּא נֶאֱמָר אֵלָא אֵשֶׁת, וְאֵין כָּאן אִישׁוּת.</p>

<p><b>ב,יד</b>&nbsp;&nbsp;אָבִיו אוֹ בְּנוֹ שֶׁנָּשָׂא אִשָּׁה--הֲרֵי זֶה מֻתָּר לִשָּׂא בִּתָּהּ אוֹ אִמָּהּ, כְּמוֹ שֶׁבֵּאַרְנוּ.&nbsp; וּמֻתָּר לָאָדָם, לִשָּׂא אֵשֶׁת בֶּן אָחִיו; וְנוֹשֵׂא אָדָם אִשָּׁה וּבַת אֲחוֹתָהּ, אוֹ בַּת אָחִיהָ כְּאַחַת.&nbsp; וּמִצְוַת חֲכָמִים, שֶׁיִּשָּׂא אָדָם בַּת אֲחוֹתוֹ; וְהוּא הַדִּין לְבַת אָחִיו:&nbsp; שֶׁנֶּאֱמָר "וּמִבְּשָׂרְךָ לֹא תִתְעַלָּם" (ישעיהו נח,ז).
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ג</h2>

<p><b>ג,א</b>&nbsp;&nbsp;הַבָּא עַל אֵשֶׁת קָטָן, אַפִלּוּ הָיְתָה יְבָמָה שֶׁבָּא עָלֶיהָ בֶּן תֵּשַׁע שָׁנִים וְיוֹם אֶחָד--הֲרֵי זֶה פָּטוּר; וְכֵן הַבָּא עַל אֵשֶׁת חֵרֵשׁ וְשׁוֹטֶה, וְאֵשֶׁת טֻמְטוֹם וְאַנְדְּרֻגִּינוֹס, וְהַחֵרֶשֶׁת וְהַשּׁוֹטָה אֵשֶׁת הַפִּקֵּחַ, וְעַל אִשָּׁה שְׁהִיא מְקֻדֶּשֶׁת בְּסָפֵק אוֹ מְגֹרֶשֶׁת בְּסָפֵק--כֻּלָּן פְּטוּרִין.&nbsp; וְאִם הָיוּ מְזִידִין, מַכִּין אוֹתָן מַכַּת מַרְדּוּת.</p>

<p><b>ג,ב</b>&nbsp;&nbsp;הַבָּא עַל הַקְּטַנָּה אֵשֶׁת הַגָּדוֹל--אִם קִדְּשָׁהּ אָבִיהָ, הֲרֵי זֶה בְּחָנֵק; וְהִיא פְּטוּרָה מִכְּלוּם, וְנֶאְסְרָה עַל בַּעְלָהּ כְּמוֹ שֶׁבֵּאַרְנוּ בְּהִלְכּוֹת סוֹטָה.&nbsp; וְאִם הִיא בַּת מֵאוּן, מַכִּין אוֹתוֹ מַכַּת מַרְדּוּת; וְהִיא מֻתֶּרֶת לְבַעְלָהּ, וְאַפִלּוּ הָיָה כּוֹהֵן.</p>

<p><b>ג,ג</b>&nbsp;&nbsp;בַּת כּוֹהֵן שֶׁזִּנְּתָה כִּשְׁהִיא אֵשֶׁת אִישׁ--בֵּין שֶׁהָיָה בַּעְלָהּ כּוֹהֵן בֵּין שֶׁהָיָה יִשְׂרָאֵל, וְאַפִלּוּ הָיָה בַּעְלָהּ מַמְזֵר אוֹ נָתִין אוֹ שְׁאָר מְחֻיָּבֵי לָאוִין--הֲרֵי זוֹ בִּשְׂרֵפָה, שֶׁנֶּאֱמָר "וּבַת אִישׁ כֹּהֵן, כִּי תֵחֵל לִזְנוֹת .&nbsp;.&nbsp;. בָּאֵשׁ תִּשָּׂרֵף" (ויקרא כא,ט); וּבוֹעֲלָהּ, בְּחָנֵק.&nbsp; וְכֵן בַּת יִשְׂרָאֵל אֵשֶׁת כּוֹהֵן, בְּחָנֵק כְּדִין כָּל אֵשֶׁת אִישׁ.</p>

<p><b>ג,ד</b>&nbsp;&nbsp;הַבָּא עַל נַעֲרָה מְאֹרָסָה, שְׁנֵיהֶן בִּסְקֵלָה.&nbsp; וְאֵינָן חַיָּבִין סְקֵלָה עַד שֶׁתִּהְיֶה נַעֲרָה בְּתוּלָה מְאֹרָסָה, וְהִיא בְּבֵית אָבִיהָ; הָיְתָה בּוֹגֶרֶת, אוֹ שֶׁנִּכְנְסָה לַחֻפָּה אַף עַל פִּי שֶׁלֹּא נִבְעֲלָה, אַפִלּוּ מְסָרָהּ הָאָב לִשְׁלוּחֵי הַבַּעַל וְזִנָּת בַּדֶּרֶךְ--הֲרֵי זוֹ בְּחָנֵק.&nbsp; [ה] וְהַבָּא עַל קְטַנָּה מְאֹרָסָה בְּבֵית אָבִיהָ--הוּא בִּסְקֵלָה, וְהִיא פְּטוּרָה.&nbsp; וְנַעֲרָה מְאֹרָסָה בַּת כּוֹהֵן שֶׁזִּנָּת, בִּסְקֵלָה.</p>

<p><b>ג,ה</b>&nbsp;&nbsp;[ו] בָּאוּ עָלֶיהָ עֲשָׂרָה, וְהִיא בְּתוּלָה בִּרְשׁוּת אָבִיהָ, זֶה אַחַר זֶה--הָרִאשׁוֹן בִּסְקֵלָה, וְכֻלָּן בְּחָנֵק.&nbsp; בַּמֶּה דְּבָרִים אֲמוּרִים, שֶׁבָּאוּ עָלֶיהָ כְּדַרְכָּהּ; אֲבָל אִם בָּאוּ עָלֶיהָ שֶׁלֹּא כְּדַרְכָּהּ--עֲדַיִן הִיא בְּתוּלָה, וְכֻלָּן בִּסְקֵלָה.</p>

<p><b>ג,ו</b>&nbsp;&nbsp;[ז] נַעֲרָה מְאֹרָסָה שֶׁהָיְתָה מְשֻׁחְרֶרֶת אוֹ גִּיּוֹרֶת--אַף עַל פִּי שֶׁנִּשְׁתַּחְרְרָה אוֹ נִתְגַּיְּרָה, וְהִיא פְּחוּתָה מִבַּת שָׁלוֹשׁ שָׁנִים--הֲרֵי זוֹ בְּחָנֵק כְּכָל אֵשֶׁת אִישׁ.</p>

<p><b>ג,ז</b>&nbsp;&nbsp;[ח] דִּין חָדָשׁ יֵשׁ בְּמוֹצִיא שֵׁם רָע, וּמַה הוּא הַחִדּוּשׁ:&nbsp; שְׁאִם נִמְצָא הַדָּבָר אֱמֶת, וּבָאוּ עֵדִים שֶׁזִּנְּתָה כְּשֶׁהָיְתָה נַעֲרָה מְאֹרָסָה, וְאַף עַל פִּי שֶׁזִּנְּתָה אַחַר שֶׁיָּצְאָה מִבֵּית אָבִיהָ, וְאַפִלּוּ זִנְּתָה אַחַר שֶׁנִּכְנְסָה לַחֻפָּה קֹדֶם בְּעִילַת הַבַּעַל--סוֹקְלִין אוֹתָהּ עַל פֶּתַח בֵּית אָבִיהָ; אֲבָל שְׁאָר נְעָרוֹת מְאֹרָסוֹת שֶׁלֹּא הָיָה לָהֶן דִּין הוֹצָאַת שֵׁם רָע, שֶׁזִּנּוּ מֵאַחַר שֶׁיָּצְאוּ מִבֵּית הָאָב--הֲרֵי הֶן בְּחָנֵק כְּמוֹ שֶׁבֵּאַרְנוּ.</p>

<p><b>ג,ח</b>&nbsp;&nbsp;הַא לָמַדְתָּ, שֶׁבְּאֵשֶׁת אִישׁ שָׁלוֹשׁ מִיתוֹת--יֵשׁ אֵשֶׁת אִישׁ שְׁהִיא בְּחָנֵק, וְיֵשׁ אֵשֶׁת אִישׁ שְׁהִיא בִּשְׂרֵפָה, וְיֵשׁ אֵשֶׁת אִישׁ שְׁהִיא בִּסְקֵלָה.</p>

<p><b>ג,ט</b>&nbsp;&nbsp;וְהֵיכָן סוֹקְלִין אֶת נַעֲרָה מְאֹרָסָה שֶׁזִּנְּתָה:&nbsp; אִם זִנְּתָה בְּבֵית אָבִיהָ--אַף עַל פִּי שֶׁלֹּא הֵעִידוּ עָלֶיהָ הָעֵדִים אֵלָא אַחַר שֶׁבָּאָה לְבֵית חָמִיהָ, הֲרֵי זוֹ נִסְקֶלֶת עַל פֶּתַח בֵּית אָבִיהָ; זִנָּת בְּבֵית חָמִיהָ קֹדֶם שֶׁיִּמְסֹר אוֹתָהּ הָאָב--אַף עַל פִּי שֶׁהֵעִידוּ עָלֶיהָ אַחַר שֶׁחָזְרָה לְבֵית אָבִיהָ, הֲרֵי זוֹ נִסְקֶלֶת עַל פֶּתַח שַׁעַר הָעִיר הַהִיא.&nbsp; [י] בָּאוּ הָעֵדִים אַחַר שֶׁבָּגְרָה, אוֹ אַחַר שֶׁבְּעָלָהּ בַּעְלָהּ--אַף עַל פִּי שֶׁהֵעִידוּ שֶׁזִּנְּתָה בְּבֵית אָבִיהָ כְּשֶׁהָיְתָה נַעֲרָה, הֲרֵי זוֹ נִסְקֶלֶת בְּבֵית הַסְּקֵלָה.&nbsp; [יא] הָיְתָה הוֹרָתָהּ שֶׁלֹּא בִּקְדֻשָּׁה, וְלִידָתָהּ בִּקְדֻשָּׁה--נִסְקֶלֶת עַל פֶּתַח שַׁעַר הָעִיר.</p>

<p><b>ג,י</b>&nbsp;&nbsp;כָּל מִי שֶׁמִּצְוָתָהּ לִסְקֹל אוֹתָהּ עַל פֶּתַח שַׁעַר הָעִיר--אִם הָיְתָה עִיר שֶׁרֻבָּהּ גּוֹיִים, סוֹקְלִין אוֹתָהּ עַל פֶּתַח בֵּית דִּין.&nbsp; וְכָל מִי שֶׁמִּצְוָתָהּ לִסְקֹל אוֹתָהּ עַל פֶּתַח בֵּית אָבִיהָ--אִם לֹא הָיָה לָהּ אָב, אוֹ שֶׁהָיָה לָהּ אָב וְלֹא הָיָה לוֹ בַּיִת--הֲרֵי זוֹ נִסְקֶלֶת בְּבֵית הַסְּקֵלָה, וְלֹא נֶאֱמָר "פֶּתַח בֵּית-אָב" (ראה דברים כב,כא) אֵלָא לְמִצְוָה.</p>

<p><b>ג,יא</b>&nbsp;&nbsp;[יב] הַבָּא עַל עֶרְוָה מִן הָעֲרָיוֹת בִּיאוֹת הַרְבֵּה--חַיָּב כָּרֵת אוֹ מִיתַת בֵּית דִּין, עַל כָּל בִּיאָה וּבִיאָה:&nbsp; אַף עַל פִּי שְׁאֵין בֵּית דִּין יְכוּלִין לְהָמִית אֵלָא מִיתָה אַחַת, הֲרֵי הַבִּיאוֹת נֶחְשָׁבוֹת לוֹ בַּעֲבֵרוֹת הַרְבֵּה.&nbsp; וְכֵן אִם בָּא בִּיאָה אַחַת שֶׁחַיָּבִין עָלֶיהָ מִשֵּׁמוֹת הַרְבֵּה--אִם הָיָה שׁוֹגֵג, מֵבִיא קָרְבָּן עַל כָּל שֵׁם וְשֵׁם, אַף עַל פִּי שְׁהִיא בִּיאָה אַחַת, כְּמוֹ שֶׁיִּתְבָּאַר בְּהִלְכּוֹת שְׁגָגוֹת; וְאִם הָיָה מֵזִיד, הֲרֵי זוֹ נֶחְשֶׁבֶת לוֹ בַּעֲבֵרוֹת הַרְבֵּה.&nbsp; וְכֵן יֵשׁ בָּא בִּיאָה אַחַת, וְלוֹקֶה עָלֶיהָ מַלְקִיּוֹת הַרְבֵּה כְּמוֹ שֶׁיִּתְבָּאַר.</p>

<p><b>ג,יב</b>&nbsp;&nbsp;[יג] שִׁפְחָה חֲרוּפָה הָאֲמוּרָה בַּתּוֹרָה--הִיא שֶׁחֶצְיָהּ שִׁפְחָה וְחֶצְיָהּ בַּת חוֹרִין, וּמְקֻדֶּשֶׁת לְעֶבֶד עִבְרִי:&nbsp; שֶׁנֶּאֱמָר "לֹא יוּמְתוּ, כִּי-לֹא חֻפָּשָׁה" (ויקרא יט,כ)--הַא אִם נִשְׁתַּחְרְרָה כֻּלָּהּ, חַיָּבִין עָלֶיהָ מִיתַת בֵּית דִּין, שֶׁהֲרֵי תֵּעָשֶׂה אֵשֶׁת אִישׁ גְּמוּרָה, כְּמוֹ שֶׁבֵּאַרְנוּ בְּהִלְכּוֹת אִישׁוּת.</p>

<p><b>ג,יג</b>&nbsp;&nbsp;[יד] בִּיאַת שִׁפְחָה זוֹ, מְשֻׁנָּה מִכָּל בִּיאוֹת אֲסוּרוֹת שֶׁבַּתּוֹרָה--שֶׁהֲרֵי הִיא לוֹקָה, שֶׁנֶּאֱמָר "בִּקֹּרֶת תִּהְיֶה" (ויקרא יט,כ); וְהוּא חַיָּב קָרְבַּן אָשָׁם, שֶׁנֶּאֱמָר "וְהֵבִיא אֶת-אֲשָׁמוֹ" (ויקרא יט,כא).&nbsp; וְאֶחָד שׁוֹגֵג וְאֶחָד מֵזִיד בְּשִׁפְחָה חֲרוּפָה, מֵבִיא אָשָׁם; וְהַבָּא עָלֶיהָ בִּיאוֹת הַרְבֵּה, בֵּין בְּזָדוֹן בֵּין בִּשְׁגָגָה--מֵבִיא אָשָׁם אֶחָד.&nbsp; אֲבָל הִיא חַיֶּבֶת מַלְקוּת עַל כָּל בִּיאָה וּבִיאָה, אִם הָיְתָה מְזִידָה, כִּשְׁאָר חַיָּבֵי לָאוִין.</p>

<p><b>ג,יד</b>&nbsp;&nbsp;[טו] הַמַּעֲרֶה בְּשִׁפְחָה חֲרוּפָה, וְלֹא גָמַר בִּיאָתוֹ--פָּטוּר:&nbsp; עַד שֶׁיִּגְמֹר בִּיאָתוֹ.&nbsp; וְאֵינוּ חַיָּב אֵלָא עַל הַגְּדוֹלָה, הַבְּעוּלָה, הַמְּזִידָה, וּבִרְצוֹנָהּ; אֲבָל אִם הָיְתָה קְטַנָּה, אוֹ שֶׁלֹּא הָיְתָה בְּעוּלָה, אוֹ שֶׁהָיְתָה שׁוֹגֶגֶת, אוֹ אֲנוּסָה, אוֹ יְשֵׁנָה--פָּטוּר.&nbsp; וְכֵן אִם בָּא עָלֶיהָ שֶׁלֹּא כְּדַרְכָּהּ, פָּטוּר--שֶׁבְּשִׁפְחָה חֲרוּפָה, לֹא הִשְׁוָה בִּיאָה כְּדַרְכָּהּ לְבִיאָה שֶׁלֹּא כְּדַרְכָּהּ:&nbsp; שֶׁנֶּאֱמָר "שִׁכְבַת-זֶרַע" (ויקרא יט,כ).&nbsp; אֲבָל בִּשְׁאָר בִּיאוֹת, לֹא חָלַק בֵּין בִּיאָה לְבִיאָה:&nbsp; שֶׁנֶּאֱמָר "מִשְׁכְּבֵי אִשָּׁה" (ויקרא יח,כב; ויקרא כ,יג), מַגִּיד הַכָּתוּב שֶׁשְּׁנֵי מִשְׁכָּבוֹת לָאִשָּׁה.</p>

<p><b>ג,טו</b>&nbsp;&nbsp;[טז] כָּל מָקוֹם שֶׁאָמַרְנוּ בַּשִּׁפְחָה חֲרוּפָה שְׁהוּא פָּטוּר--הוּא פָּטוּר מִן הַקָּרְבָּן, וְהִיא פְּטוּרָה מִן הַמַּלְקוּת; אֲבָל מַכִּין אוֹתָן מַכַּת מַרְדּוּת מִדִּבְרֵיהֶם, אִם הָיוּ שְׁנֵיהֶן מְזִידִין וּגְדוֹלִים.</p>

<p><b>ג,טז</b>&nbsp;&nbsp;[יז] בֶּן תֵּשַׁע שָׁנִים וְיוֹם אֶחָד שֶׁבָּא עַל שִׁפְחָה חֲרוּפָה--הִיא לוֹקָה, וְהוּא מֵבִיא קָרְבָּן:&nbsp; וְהוּא שֶׁתִּהְיֶה גְּדוֹלָה וּבְעוּלָה וּבִרְצוֹנָהּ, כְּמוֹ שֶׁבֵּאַרְנוּ--שְׁאֵין הָאִישׁ חַיָּב קָרְבָּן עַד שֶׁתִּתְחַיַּב הִיא מַלְקוּת, שֶׁנֶּאֱמָר "בִּקֹּרֶת תִּהְיֶה .&nbsp;.&nbsp;. וְהֵבִיא אֶת-אֲשָׁמוֹ" (ויקרא יט,כ-כא).
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ד</h2>

<p><b>ד,א</b>&nbsp;&nbsp;הַנִּדָּה, הֲרֵי הִיא כִּשְׁאָר כָּל הָעֲרָיוֹת.&nbsp; הַמַּעֲרֶה בָּהּ, בֵּין כְּדַרְכָּהּ בֵּין שֶׁלֹּא כְּדַרְכָּהּ--חַיָּב כָּרֵת:&nbsp; וְאַפִלּוּ הָיְתָה קְטַנָּה בַּת שָׁלוֹשׁ שָׁנִים וְיוֹם אֶחָד, כִּשְׁאָר עֲרָיוֹת--שֶׁהַבַּת מִטַּמְּאָה בְּנִדָּה, וְאַפִלּוּ בְּיוֹם לִידָתָהּ, וּבַת עֲשָׂרָה יָמִים, מִטַּמְּאָה בְּזִיבָה.&nbsp; וְדָבָר זֶה מִפִּי הַשְּׁמוּעָה, שְׁאֵין הֶפְרֵשׁ בֵּין גְּדוֹלָה לִקְטַנָּה, לְטֻמְאַת נִדּוּת וְזִיבוּת.</p>

<p><b>ד,ב</b>&nbsp;&nbsp;וְאֶחָד הַבָּא עַל הַנִּדָּה כָּל שִׁבְעַת הַיָּמִים, וְאַפִלּוּ לֹא רָאֲתָה אֵלָא יוֹם רִאשׁוֹן, וְאֶחָד הַבָּא עַל יוֹלֶדֶת זָכָר כָּל שִׁבְעָה, אוֹ עַל יוֹלֶדֶת נְקֵבָה כָּל אַרְבָּעָה עָשָׂר, אוֹ עַל הַזָּבָה כָּל יְמֵי זוֹבָהּ וּסְפִירָתָהּ, בֵּין שִׁפְחָה בֵּין מְשֻׁחְרֶרֶת--הַכֹּל בְּכָרֵת:&nbsp; שֶׁנֶּאֱמָר בַּנִּדָּה "שִׁבְעַת יָמִים תִּהְיֶה בְנִדָּתָהּ" (ויקרא טו,יט), וּבַזָּבָה נֶאֱמָר "כָּל-יְמֵי זוֹב טֻמְאָתָהּ, כִּימֵי נִדָּתָהּ תִּהְיֶה" (ויקרא טו,כה), וּבַיּוֹלֶדֶת הוּא אוֹמֵר "כִּימֵי נִדַּת דְּוֺתָהּ תִּטְמָא" (ויקרא יב,ב), "וְטָמְאָה שְׁבֻעַיִם כְּנִדָּתָהּ" (ויקרא יב,ה).</p>

<p><b>ד,ג</b>&nbsp;&nbsp;בַּמֶּה דְּבָרִים אֲמוּרִים שֶׁהַטֻּמְאָה תְּלוּיָה בְּיָמִים, בְּשֶׁטָּבְלָה בְּמֵי מִקְוָה אַחַר הַיָּמִים הַסְּפוּרִים.&nbsp; אֲבָל נִדָּה וְזָבָה וְיוֹלֶדֶת שֶׁלֹּא טָבְלוּ בְּמֵי מִקְוָה--הַבָּא עַל אַחַת מֵהֶן, אַפִלּוּ אַחַר כַּמָּה שָׁנִים--חַיָּב כָּרֵת, שֶׁבְּיָמִים וּטְבִילָה תָּלָה הַכָּתוּב:&nbsp; שֶׁנֶּאֱמָר "וְרָחֲצוּ בַמַּיִם" (ויקרא טו,יח)--בִּנְיַן אָב לְכָל טָמֵא, שְׁהוּא בְּטֻמְאָתוֹ עַד שֶׁיִּטְבֹּל.</p>

<p><b>ד,ד</b>&nbsp;&nbsp;הַגּוֹיִים--אֵין חַיָּבִין עֲלֵיהֶם מִשּׁוֹם נִדָּה, וְלֹא מִשּׁוֹם זָבָה, וְלֹא מִשּׁוֹם יוֹלֶדֶת.&nbsp; וַחֲכָמִים גָּזְרוּ עַל כָּל הַגּוֹיִים, זְכָרִים וּנְקֵבוֹת, שֶׁיְּהוּ כְּזָבִים תָּמִיד, בֵּין רָאוּ בֵּין לֹא רָאוּ--לְעִנְיַן טֻמְאָה וְטַהְרָה.</p>

<p><b>ד,ה</b>&nbsp;&nbsp;כָּל דָּם שֶׁתִּרְאֶה הַיּוֹלֶדֶת בְּתוֹךְ שְׁלוֹשָׁה וּשְׁלוֹשִׁים שֶׁלַּזָּכָר, וְשִׁשָּׁה וְשִׁשִּׁים שֶׁלַּנְּקֵבָה--הוּא הַנִּקְרָא דַּם טֹהַר; וְאֵינוּ מוֹנֵעַ אֶת הָאִשָּׁה מִבַּעְלָהּ, אֵלָא טוֹבֶלֶת אַחַר שִׁבְעָה שֶׁלַּזָּכָר וְאַחַר אַרְבָּעָה עָשָׂר שֶׁלַּנְּקֵבָה, וּמְשַׁמֶּשֶׁת מִטָּתָהּ, אַף עַל פִּי שֶׁהַדָּם שׁוֹתֵת.</p>

<p><b>ד,ו</b>&nbsp;&nbsp;כָּל חַיָּבֵי טְבִילוֹת, טְבִילָתָן בַּיּוֹם:&nbsp; חוּץ מִנִּדָּה וְיוֹלֶדֶת--שֶׁהֲרֵי הוּא אוֹמֵר בַּנִּדָּה "שִׁבְעַת יָמִים תִּהְיֶה בְנִדָּתָהּ" (ויקרא טו,יט), הַשִּׁבְעָה כֻּלָּן בְּנִדָּה וְטוֹבֶלֶת בְּלֵיל שְׁמִינִי; וְכֵן יוֹלֶדֶת זָכָר בְּלֵיל שְׁמִינִי, וְיוֹלֶדֶת נְקֵבָה בְּלֵיל חֲמִשָּׁה עָשָׂר, שֶׁהַיּוֹלֶדֶת כַּנִּדָּה, כְּמוֹ שֶׁבֵּאַרְנוּ.</p>

<p><b>ד,ז</b>&nbsp;&nbsp;נִתְאַחֲרָה יָמִים רַבִּים וְלֹא טָבְלָה--כְּשֶׁתִּטְבֹּל, לֹא תִטְבֹּל אֵלָא בַּלַּיְלָה:&nbsp; שְׁאִם תִּטְבֹּל בַּיּוֹם, יִטְעוּ וְתָבוֹא נִדָּה אַחֶרֶת לִטְבֹּל בַּשְּׁבִיעִי.&nbsp; [ח] הָיְתָה חוֹלָה, אוֹ שֶׁהָיָה מְקוֹם הַטְּבִילָה רָחוֹק וְאֵין הַנָּשִׁים יְכוּלוֹת לְהַגִּיעַ לוֹ וְלַחְזֹר בַּלַּיְלָה מִפְּנֵי הַלִּסְטִים, אוֹ מִפְּנֵי הַצִּנָּה, אוֹ מִפְּנֵי שֶׁנּוֹעֲלִין שַׁעֲרֵי הַמְּדִינָה בַּלַּיְלָה--הֲרֵי זוֹ טוֹבֶלֶת בַּיּוֹם הַשְּׁמִינִי, אוֹ בַּיָּמִים שֶׁלְּאַחֲרָיו בַּיּוֹם.</p>

<p><b>ד,ח</b>&nbsp;&nbsp;[ט] כָּל הַנָּשִׁים שֶׁיֵּשׁ לָהֶן וֶסֶת, בְּחֶזְקַת טַהְרָה לְבַעְלֵיהֶן--עַד שֶׁתֹּאמַר לוֹ טְמֵאָה אֲנִי, אוֹ עַד שֶׁתֻּחְזַק נִדָּה בִּשְׁכוּנוֹתֶיהָ.&nbsp; הָלַךְ בַּעְלָהּ לִמְדִינָה אַחֶרֶת, וְהִנִּיחָהּ טְהוֹרָה--כְּשֶׁיָּבוֹא אֵינוּ צָרִיךְ לִשְׁאֹל לָהּ, וְאַפִלּוּ מְצָאָהּ יְשֵׁנָה--הֲרֵי זֶה מֻתָּר לָבוֹא עָלֶיהָ שֶׁלֹּא בְּעוֹנַת וֶסְתָּהּ, וְאֵינוּ חוֹשֵׁשׁ שֶׁמֶּא נִדָּה הִיא; וְאִם הִנִּיחָהּ נִדָּה--אֲסוּרָה לוֹ, עַד שֶׁתֹּאמַר טְהוֹרָה אֲנִי.</p>

<p><b>ד,ט</b>&nbsp;&nbsp;[י] הָאִשָּׁה שֶׁאָמְרָה לְבַעְלָהּ טְמֵאָה אֲנִי, וְחָזְרָה וְאָמְרָה טְהוֹרָה אֲנִי, וְדֶרֶךְ שְׂחוֹק אָמַרְתִּי לָךְ תְּחִלָּה--אֵינָהּ נֶאֱמֶנֶת; וְאִם נָתְנָה אַמְתְּלָה לִדְבָרֶיהָ, נֶאֱמֶנֶת.&nbsp; כֵּיצַד:&nbsp; תְּבָעָהּ בַּעְלָהּ, וַאֲחוֹתוֹ אוֹ אִמּוֹ עִמָּהּ בֶּחָצֵר, וְאָמְרָה לוֹ טְמֵאָה אֲנִי, וְאַחַר כָּךְ חָזְרָה וְאָמְרָה טְהוֹרָה אֲנִי, וְלֹא אָמַרְתִּי לָךְ טְמֵאָה אֲנִי אֵלָא מִפְּנֵי אֲחוֹתָךְ אוֹ אִמָּךְ, שֶׁמֶּא יִרְאוּ אוֹתָנוּ--הֲרֵי זוֹ נֶאֱמֶנֶת.&nbsp; וְכֵן כָּל כַּיּוֹצֶא בְּזֶה.</p>

<p><b>ד,י</b>&nbsp;&nbsp;[יא] הָיָה מְשַׁמֵּשׁ עִם הַטְּהוֹרָה, וְאָמְרָה לוֹ נִטְמֵאתִי--לֹא יִפְרֹשׁ מִיָּד וְהוּא בְּקִשּׁוּיוֹ, שֶׁהֲנָיָה לוֹ בִּיצִיאָתוֹ כְּבִיאָתוֹ; וְאִם פֵּרַשׁ וְהוּא בְּקִשּׁוּיוֹ, חַיָּב כָּרֵת כְּמִי שֶׁבָּעַל נִדָּה.&nbsp; וְהוּא הַדִּין, בִּשְׁאָר עֲרָיוֹת.&nbsp; אֵלָא כֵּיצַד יַעֲשֶׂה:&nbsp; נוֹעֵץ צִפָּרְנֵי רַגְלָיו בַּקַּרְקָע, וְשׁוֹהֶה, וְאֵינוּ מִזְדַּעֲזֵעַ, עַד שֶׁיָּמוּת הָאֵבֶר; וְאַחַר כָּךְ נִשְׁמַט מִמֶּנָּה.</p>

<p><b>ד,יא</b>&nbsp;&nbsp;[יב] וְאָסוּר לוֹ לָאָדָם שֶׁיָּבוֹא עַל אִשְׁתּוֹ סָמוּךְ לְוֶסְתָּהּ, שֶׁמֶּא תִּרְאֶה דָּם בְּשָׁעַת תַּשְׁמִישׁ, שֶׁנֶּאֱמָר "וְהִזַּרְתֶּם אֶת-בְּנֵי-יִשְׂרָאֵל, מִטֻּמְאָתָם" (ויקרא טו,לא).&nbsp; וְכַמָּה--אִם הָיָה דַּרְכָּהּ לִרְאוֹת בַּיּוֹם, אָסוּר לְשַׁמַּשׁ מִתְּחִלַּת הַיּוֹם; וְאִם הָיָה דַּרְכָּהּ לִרְאוֹת בַּלָּיְלָה, אָסוּר לְשַׁמַּשׁ מִתְּחִלַּת הַלַּיְלָה.</p>

<p><b>ד,יב</b>&nbsp;&nbsp;[יג] עָבַר וֶסְתָּהּ וְלֹא רָאֲתָה, מֻתֶּרֶת לְשַׁמַּשׁ אַחַר שֶׁתַּעֲבֹר עוֹנַת הַוֶּסֶת.&nbsp; כֵּיצַד:&nbsp; הָיָה דַּרְכָּהּ לִרְאוֹת בְּשֵׁשׁ שָׁעוֹת בַּיּוֹם, אֲסוּרָה לְשַׁמַּשׁ מִתְּחִלַּת הַיּוֹם; עָבְרוּ שֵׁשׁ שָׁעוֹת בַּיּוֹם וְלֹא רָאֲתָה, אֲסוּרָה לְשַׁמַּשׁ עַד לָעֶרֶב.&nbsp; וְכֵן אִם הָיָה דַּרְכָּהּ לִרְאוֹת בְּשֵׁשׁ שָׁעוֹת בַּלַּיְלָה, וְעָבְרוּ וְלֹא רָאֲתָה--אֲסוּרָה לְשַׁמַּשׁ עַד שֶׁתִּזְרַח הַשֶּׁמֶשׁ.</p>

<p><b>ד,יג</b>&nbsp;&nbsp;[יד] דֶּרֶךְ בְּנֵי יִשְׂרָאֵל וּבְנוֹת יִשְׂרָאֵל, לְעוֹלָם לִבְדֹּק עַצְמָם אַחַר הַתַּשְׁמִישׁ.&nbsp; כֵּיצַד:&nbsp; מְקַנֵּחַ הָאִישׁ עַצְמוֹ בְּמַטְלִית נְכוֹנָה לוֹ, וּמְקַנַּחַת הָאִשָּׁה עַצְמָהּ בְּמַטְלִית נְכוֹנָה לָהּ; וְרוֹאִין בָּהֶן, שֶׁמֶּא רָאֲתָה דָּם בְּשָׁעַת תַּשְׁמִישׁ.&nbsp; וְיֵשׁ לָאִישׁ לְהַנִּיחַ אִשְׁתּוֹ, שֶׁתִּבְדֹּק בְּמַטְלִית שֶׁלּוֹ--מִתּוֹךְ שֶׁנֶּאֱמֶנֶת עַל שֶׁלָּהּ, נֶאֱמֶנֶת עַל שֶׁלּוֹ.</p>

<p><b>ד,יד</b>&nbsp;&nbsp;[טו] בְּגָדִים אֵלּוּ שֶׁמְּקַנְּחִין בָּהֶן--צְרִיכִין שֶׁיִּהְיוּ שֶׁלַּפִּשְׁתָּן, שְׁחָקִים וּלְבָנִים; וְהֶם הַנִּקְרָאִים עִדִּים בְּעִנְיָן זֶה.&nbsp; וְהַבֶּגֶד שֶׁמְּקַנֵּחַ בּוֹ, נִקְרָא עֵד שֶׁלּוֹ; וְהַבֶּגֶד שֶׁמְּקַנַּחַת הִיא בּוֹ, נִקְרָא עֵד שֶׁלָּהּ.</p>

<p><b>ד,טו</b>&nbsp;&nbsp;[טז] הַצְּנוּעוֹת אֵינָן מְשַׁמְּשׁוֹת עַד שֶׁיִּבְדְּקוּ עַצְמָן תְּחִלָּה, קֹדֶם תַּשְׁמִישׁ.&nbsp; וְאִשָּׁה שְׁאֵין לָהּ וֶסֶת, אֲסוּרָה לְשַׁמַּשׁ עַד שֶׁתִּבְדֹּק; לְפִיכָּךְ הִיא מְשַׁמֶּשֶׁת בִּשְׁנֵי עִדִּים, אֶחָד לִפְנֵי הַתַּשְׁמִישׁ וְאֶחָד לְאַחַר הַתַּשְׁמִישׁ.&nbsp; אֲבָל אִשָּׁה שֶׁיֵּשׁ לָהּ וֶסֶת, אֵינָהּ צְרִיכָה עֵד לִפְנֵי הַתַּשְׁמִישׁ, אֵלָא מִשּׁוֹם צְנִיעוּת.&nbsp; אֲבָל אַחַר תַּשְׁמִישׁ--הַכֹּל צְרִיכִין שְׁנֵי עִדִּים, אֶחָד לוֹ וְאֶחָד לָהּ.</p>

<p><b>ד,טז</b>&nbsp;&nbsp;אַפִלּוּ מְעֻבֶּרֶת, וּמְנִיקָה, וּזְקֵנָה, וּקְטַנָּה--לֹא תְשַׁמַּשׁ אֵלָא בִּשְׁנֵי עִדִּים, אֶחָד לוֹ וְאֶחָד לָהּ.&nbsp; אֲבָל בְּתוּלָה, וְיוֹשֶׁבֶת עַל דַּם טֹהַר--אֵינָהּ צְרִיכָה עִדִּים, שֶׁהֲרֵי הַדָּם שׁוֹתֵת מִמֶּנָּה.</p>

<p><b>ד,יז</b>&nbsp;&nbsp;הַמְּשַׁמֵּשׁ מִטָּתוֹ פְּעָמִים רַבּוֹת, אֵינָן צְרִיכִין לִבְדֹּק שְׁנֵי הָעִדִּים שֶׁלָּהֶן עַל כָּל בִּיאָה וּבִיאָה, אֵלָא מְקַנֵּחַ בָּעֵד שֶׁלּוֹ וְהִיא בָּעֵד שֶׁלָּהּ, אַחַר כָּל בִּיאָה וּבִיאָה כָּל הַלַּיְלָה; וּלְמָחָר יִבְדְּקוּ הָעִדִּים.&nbsp; נִמְצָא הַדָּם עַל עֵד שֶׁלּוֹ, אוֹ עַל עֵד שֶׁלָּהּ--הֲרֵי זוֹ טְמֵאָה.</p>

<p><b>ד,יח</b>&nbsp;&nbsp;שִׁמְּשָׁה מִטָּתָהּ, וְקִנְּחָה עַצְמָהּ, וְאָבַד הָעֵד--הֲרֵי זוֹ לֹא תְשַׁמַּשׁ פַּעַם שְׁנִיָּה, עַד שֶׁתִּבְדֹּק בְּעֵד אַחֵר תְּחִלָּה:&nbsp; שֶׁמֶּא דָּם הָיָה, עַל הָעֵד שֶׁאָבַד.&nbsp; [יח] הִנִּיחָה הָעֵד תַּחַת הַכַּר, אוֹ תַּחַת הַכֶּסֶת, וְנִמְצָא עָלָיו דָּם--אִם מָשׁוּךְ--טְמֵאָה, שֶׁחֶזְקָתוֹ מִן הַקִּנּוּחַ; וְאִם הָיָה עָגוּל--טְהוֹרָה, שְׁאֵין זֶה אֵלָא דַּם מַאֲכֹלֶת שֶׁנֶּהְרְגָה תַּחַת הַכַּר.</p>

<p><b>ד,יט</b>&nbsp;&nbsp;קִנְּחָה עַצְמָהּ בְּעֵד הַבָּדוּק לָהּ, וְטָחַתּוּ בִּירֵכָהּ, וּלְמָחָר נִמְצָא עָלָיו דָּם--הֲרֵי זוֹ טְמֵאָה; וְאֵין אוֹמְרִים שֶׁמֶּא כְּשֶׁטָּחָה אוֹתוֹ בִּירֵכָהּ, נֶהְרְגָה מַאֲכֹלֶת.</p>

<p><b>ד,כ</b>&nbsp;&nbsp;קִנְּחָה עַצְמָהּ בְּעֵד שְׁאֵינוּ בָּדוּק לָהּ, וְלֹא יָדְעָה אִם הָיָה עָלָיו דָּם קֹדֶם שֶׁתְּקַנַּח בּוֹ אוֹ לֹא הָיָה, וְנִמְצָא עָלָיו דָּם--אִם הָיָה הַדָּם כַּגָּרִיס וְעוֹד--הֲרֵי זוֹ נִדָּה; הָיָה פָּחוּת מִכָּאן--טְהוֹרָה, שְׁאֵינוּ אֵלָא מִן הַמַּאֲכֹלֶת.</p>

<p><b>ד,כא</b>&nbsp;&nbsp;[כ] מִי שֶׁרָאָת דָּם בְּשָׁעַת תַּשְׁמִישׁ, הֲרֵי זוֹ מֻתֶּרֶת לְשַׁמַּשׁ כְּשֶׁתִּטְהַר פַּעַם שְׁנִיָּה; רָאָת דָּם בְּפַעַם שְׁנִיָּה, מְשַׁמֶּשֶׁת פַּעַם שְׁלִישִׁית; רָאָת דָּם כָּךְ בַּשְּׁלִישִׁית, הֲרֵי זוֹ אֲסוּרָה לְשַׁמַּשׁ עִם בַּעְלָהּ זֶה לְעוֹלָם.</p>

<p><b>ד,כב</b>&nbsp;&nbsp;בַּמֶּה דְּבָרִים אֲמוּרִים, שֶׁלֹּא הָיָה שָׁם דָּבָר לִתְלוֹת בּוֹ.&nbsp; אֲבָל אִם שִׁמְּשָׁה סָמוּךְ לְוֶסְתָּהּ, תּוֹלָה בַּוֶּסֶת.&nbsp; הָיְתָה בָּהּ מַכָּה, תּוֹלָה בַּמַּכָּה; וְאִם הָיָה דַּם מַכָּתָהּ מְשֻׁנֶּה מִדָּם שֶׁתִּרְאֶה בְּשָׁעַת הַתַּשְׁמִישׁ, אֵינָהּ תּוֹלָה בַּמַּכָּה.&nbsp; וְנֶאֱמֶנֶת אִשָּׁה לוֹמַר, מַכָּה יֵשׁ לִי בְּתוֹךְ הַמָּקוֹר שֶׁמִּמֶּנָּה הַדָּם יוֹצֶא; וְתִהְיֶה מֻתֶּרֶת לְבַעְלָהּ, וְאַף עַל פִּי שֶׁדָּם יוֹצֶא מִן הַמָּקוֹר בְּשָׁעַת תַּשְׁמִישׁ.</p>

<p><b>ד,כג</b>&nbsp;&nbsp;[כא] מִי שֶׁרָאָת דָּם בְּשָׁעַת תַּשְׁמִישׁ פַּעַם רִאשׁוֹנָה וּשְׁנִיָּה וּשְׁלִישִׁית, וְאֵין שָׁם דָּבָר לִתְלוֹת בּוֹ--הֲרֵי זוֹ תִּתְגָּרַשׁ, וּמֻתֶּרֶת לְהִנָּשֵׂא לְשֵׁנִי; נִשֵּׂאת לְשֵׁנִי, וְרָאָת דָּם כָּךְ בְּשָׁעַת תַּשְׁמִישׁ שְׁלוֹשָׁה פְּעָמִים--הֲרֵי זוֹ תִּתְגָּרַשׁ, וּמֻתֶּרֶת לְהִנָּשֵׂא לִשְׁלִישִׁי.&nbsp; נִשֵּׂאת לִשְׁלִישִׁי, וְרָאָת דָּם כָּךְ בְּשָׁעַת תַּשְׁמִישׁ פַּעַם רִאשׁוֹנָה וּשְׁנִיָּה וּשְׁלִישִׁית--הֲרֵי זוֹ תִּתְגָּרַשׁ; וַאֲסוּרָה לְהִנָּשֵׂא, עַד שֶׁתַּבְרִיא מֵחֹלִי זֶה.</p>

<p><b>ד,כד</b>&nbsp;&nbsp;[כב] כֵּיצַד בּוֹדֶקֶת עַצְמָהּ לֵידַע אִם נִתְרַפֵּאת, אוֹ לֹא נִתְרַפֵּאת:&nbsp; מֵבִיאָה שְׁפוֹפֶרֶת שֶׁלַּאֲבָר וּפִיהָ רָצוּף לְתוֹכָהּ, וּמַכְנֶסֶת הַשְּׁפוֹפֶרֶת עַד מְקוֹם שְׁהִיא יְכוּלָה, וּמַכְנֶסֶת בְּתוֹךְ הַשְּׁפוֹפֶרֶת מִכְחוֹל וּמוֹךְ מֻנָּח עַל רֹאשׁוֹ, וְדוֹפֶקֶת אוֹתוֹ עַד שֶׁיַּגִּיעַ הַמּוֹךְ לְצַוַּאר הָרֶחֶם, וּמוֹצִיאָה הַמּוֹךְ--אִם נִמְצָא דָּם עַל רֹאשׁ הַמּוֹךְ, בַּיָּדוּעַ שֶׁהַדָּם שְׁהִיא רוֹאָה בְּשָׁעַת תַּשְׁמִישׁ מִן הַמָּקוֹר.&nbsp; וְאִם לֹא נִמְצָא עַל הַמּוֹךְ כְּלוּם--בַּיָּדוּעַ שֶׁהַדָּם שֶׁרוֹאָה מִדֹּחַק הַצְּדָדִין, וּטְהוֹרָה הִיא; וּמֻתֶּרֶת לְהִנָּשֵׂא לַאֲחֵרִים, כְּמוֹ שֶׁבֵּאַרְנוּ בְּהִלְכּוֹת אִישׁוּת.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ה</h2>

<p><b>ה,א</b>&nbsp;&nbsp;הָאִשָּׁה מִטַּמְּאָה בְּאֹנֶס, בֵּין לְנִדָּה בֵּין לְזִיבוּת.&nbsp; כֵּיצַד:&nbsp; כְּגוֹן שֶׁקָּפְצָה מִמָּקוֹם לְמָקוֹם, אוֹ רָאָת בְּהֵמָה אוֹ עוֹף מִתְעַסְּקִין זֶה עִם זֶה וְחָמְדָה וְרָאָת דָּם, וְכֵן כָּל כַּיּוֹצֶא בְּזֶה--הוֹאִיל וְרָאָת דָּם מִכָּל מָקוֹם, נִטְמֵאת; וּמִטַּמְּאָה בְּכָל שְׁהוּא--וְאַפִלּוּ רָאָת דָּם טִפָּה כַּחַרְדָּל, הֲרֵי זוֹ כְּמִי שֶׁזָּב מִמֶּנָּה דָּמִים הַרְבֵּה.</p>

<p><b>ה,ב</b>&nbsp;&nbsp;כָּל הַנָּשִׁים, מִטַּמְּאוֹת בְּבֵית הַחִיצוֹן; וְאַף עַל פִּי שֶׁלֹּא יָצָא הַדָּם לַחוּץ, אֵלָא נֶעְקַר מִן הָרֶחֶם וְלֹא שָׁתַת, הוֹאִיל וְיָצָא מִבֵּין הַשִּׁנַּיִם, הֲרֵי זוֹ טְמֵאָה--וְאַף עַל פִּי שֶׁעֲדַיִן הַדָּם בִּבְשָׂרָהּ, שֶׁנֶּאֱמָר "דָּם יִהְיֶה זֹבָהּ בִּבְשָׂרָהּ" (ויקרא טו,יט).&nbsp; וְעַד הֵיכָן הוּא בֵּין הַשִּׁנַּיִם, עַד מְקוֹם שֶׁיַּגִּיעַ אֵלָיו הָאֵבֶר בְּשָׁעַת גְּמָר בִּיאָה; וּבֵין הַשִּׁנַּיִם עַצְמוֹ, כְּלִפְנִים.</p>

<p><b>ה,ג</b>&nbsp;&nbsp;מָשָׁל מָשְׁלוּ חֲכָמִים בָּאִשָּׁה:&nbsp; הָרֶחֶם שֶׁבּוֹ נוֹצָר הַוֶּלֶד, וְהוּא הַנִּקְרָא מָקוֹר, וְהוּא שֶׁדַּם נִדָּה וְזָבָה יוֹצֶא מִמֶּנּוּ--קוֹרְאִין אוֹתוֹ חֶדֶר, לְפִי שְׁהוּא לִפְנַי לִפְנִים.&nbsp; וְצַוַּאר הָרֶחֶם כֻּלּוֹ, וְהוּא הַמָּקוֹם הָאָרוּךְ שֶׁמִּתְקַבֵּץ רֹאשׁוֹ בְּשָׁעַת הָעִבּוּר כְּדֵי שֶׁלֹּא יִפֹּל הַוֶּלֶד, וְנִפְתַּח הַרְבֵּה בְּשָׁעַת לִידָה--קוֹרְאִין אוֹתוֹ פְּרֻזְדּוֹד, כְּלוֹמַר שְׁהוּא בֵּית שַׁעַר לָרֶחֶם.&nbsp; [ד] וּבְשָׁעַת גְּמָר בִּיאָה, הָאֵבֶר נִכְנָס בַּפְּרֻזְדּוֹד; וְאֵינוּ מַגִּיעַ עַד רֹאשׁוֹ שֶׁמִּבִּפְנִים, אֵלָא רָחוֹק מִמֶּנּוּ מְעַט לְפִי הָאֶצְבָּעוֹת.</p>

<p><b>ה,ד</b>&nbsp;&nbsp;וּלְמַעְלָה מִן הַחֶדֶר וּמִן הַפְּרֻזְדּוֹד, בֵּין חֶדֶר לִפְרֻזְדּוֹד, וְהוּא הַמָּקוֹם שֶׁיֵּשׁ בּוֹ שְׁתֵּי בֵּיצִים שֶׁלָּאִשָּׁה, וְהַשָּׁבִילִים שֶׁבָּהֶן מִתְבַּשֶּׁלֶת שִׁכְבַת זֶרַע שֶׁלָּהּ--מָקוֹם זֶה הוּא הַנִּקְרָא עֲלִיָּה.&nbsp; וּכְמוֹ נֶקֶב פָּתוּחַ מִן הָעֲלִיָּה לְגַג הַפְּרֻזְדּוֹד, וְנֶקֶב זֶה קוֹרְאִין אוֹתוֹ לוּל; וְהָאֵבֶר נִכְנָס לִפְנִים מִן הַלּוּל, בְּשָׁעַת גְּמָר בִּיאָה.</p>

<p><b>ה,ה</b>&nbsp;&nbsp;דָּם הַבָּא מִן הַחֶדֶר, כֻּלּוֹ טָמֵא--חוּץ מִדַּם טֹהַר, שֶׁהַתּוֹרָה טִהֲרַתּוּ, וְדַם קֹשִׁי, כְּמוֹ שֶׁיִּתְבָּאַר; וְדַם הָעֲלִיָּה, כֻּלּוֹ טָהוֹר--שְׁהוּא כְּמוֹ דַּם מַכָּה שֶׁבַּמֵּעַיִם אוֹ בַּכָּבֵד אוֹ בַּכִּלְיָה וְכַיּוֹצֶא בָּהֶן.&nbsp; וְדָם הַנִּמְצָא בַּפְּרֻזְדּוֹד--אִם נִמְצָא מִן הַלּוּל וְלִפְנִים--הֲרֵי זֶה טָמֵא, שֶׁחֶזְקָתוֹ מִן הַחֶדֶר; וְחַיָּבִין עָלָיו עַל בִּיאַת הַמִּקְדָּשׁ, וְשׂוֹרְפִין עָלָיו תְּרוּמָה וּקְדָשִׁים.&nbsp; וְאֵין אוֹמְרִים, שֶׁמֶּא מִן הָעֲלִיָּה יָרַד דֶּרֶךְ הַנֶּקֶב, שֶׁרֹב הַדָּמִים הַנִּמְצָאִין כָּאן, מִן הַחֶדֶר.</p>

<p><b>ה,ו</b>&nbsp;&nbsp;נִמְצָא הַדָּם בַּפְּרֻזְדּוֹד חוּץ לַנֶּקֶב, הֲרֵי טֻמְאָתוֹ בְּסָפֵק--שֶׁמֶּא מִן הַחֶדֶר בָּא, אוֹ מִן הָעֲלִיָּה שָׁתַת דֶּרֶךְ הַלּוּל; לְפִיכָּךְ אֵין שׂוֹרְפִין עָלָיו תְּרוּמָה וּקְדָשִׁים, וְאֵין חַיָּבִין עָלָיו עַל בִּיאַת הַמִּקְדָּשׁ.</p>

<p><b>ה,ז</b>&nbsp;&nbsp;[ו] לֹא כָּל מַשְׁקֶה הַיּוֹצֶא מִן הַחֶדֶר מְטַמֵּא, אֵלָא הַדָּם בִּלְבָד, שֶׁנֶּאֱמָר "דָּם יִהְיֶה זֹבָהּ" (ויקרא טו,יט); לְפִיכָּךְ אִם שָׁתַת מִן הָרֶחֶם לֹבֶן, אוֹ מַשְׁקֶה יָרֹק--אַף עַל פִּי שֶׁסְּמִיכָתוֹ כַּדָּם--הוֹאִיל וְאֵין מַרְאָיו מַרְאֵה דָּם, הֲרֵי זֶה טָהוֹר.&nbsp; [ז] וַחֲמִשָּׁה דָּמִים טְמֵאִים בָּאִשָּׁה, וְהַשְּׁאָר טָהוֹר; וְאֵלּוּ הֶן--הָאָדֹם, וְהַשָּׁחוֹר, וּכְקֶרֶן כַּרְכֹּם, וּכְמֵימֵי אֲדָמָה, וּכְיַיִן הַמָּזוּג.</p>

<p><b>ה,ח</b>&nbsp;&nbsp;הָאָדֹם כֵּיצַד הוּא עֵינוֹ:&nbsp; כָּעַמּוּד שֶׁיָּצָא רִאשׁוֹן מִדַּם הַקָּזָה שֶׁלִּבְנֵי אָדָם, נוֹתֵן הַדָּם בַּכּוֹס; וּמַקִּיף לוֹ, וְרוֹאֶה.&nbsp; וְהַשָּׁחוֹר:&nbsp; כְּעֵין הַדְּיוֹ הַיָּבֵשׁ.</p>

<p><b>ה,ט</b>&nbsp;&nbsp;כְּקֶרֶן כַּרְכֹּם כֵּיצַד:&nbsp; יָבִיא כַּרְכֹּם לַח בְּגוּשׁ הָאֲדָמָה שֶׁעָלָיו, וְלוֹקֵחַ מִן הַבָּרוּר שֶׁבּוֹ הַקָּנֶה הָאֶמְצָעִי שֶׁלּוֹ, שֶׁכֻּלּוֹ כְּמוֹ קָנֶה הוּא, וּבְכָל אֶחָד וְאֶחָד שְׁלוֹשָׁה קָנִים, וּבְכָל קָנֶה שְׁלוֹשָׁה עַלִּים; וּמַקִּיף הַדָּם לָעַלֶּה הָאֶמְצָעִי שֶׁבַּקָּנֶה הָאֶמְצָעִי, וְרוֹאֶה בּוֹ.</p>

<p><b>ה,י</b>&nbsp;&nbsp;כְּמֵימֵי אֲדָמָה כֵּיצַד:&nbsp; יָבִיא אֲדָמָה מִבִּקְעַת סִיכְנֵי וְכַיּוֹצֶא בָּהּ, שְׁהִיא אֲדֻמָּה, וְנוֹתֵן עָלֶיהָ מַיִם בִּכְלִי עַד שֶׁיַּעֲלֶה הַמַּיִם עַל הֶעָפָר כִּקְלִפַּת הַשּׁוּם; וְאֵין שֵׁעוּר לֹא לַמַּיִם וְלֹא לֶעָפָר.&nbsp; וּמְעַכְּרָן בַּכְּלִי, וּמְשַׁעֵר בָּהֶן לְשָׁעָתוֹ וּבִמְקוֹמוֹ כִּשְׁהֶן עֲכוּרִין; וְאִם צָלְלוּ, חוֹזֵר וּמְעַכְּרָן.</p>

<p><b>ה,יא</b>&nbsp;&nbsp;[ט] אַרְבַּע מַרְאוֹת הָאֵלּוּ--אִם הָיָה מַרְאֵה הַדָּם כְּמַרְאֵה כָּל אֶחָד מֵהֶן אוֹ עָמוֹק מֵהֶן, הֲרֵי זֶה טָמֵא; הָיָה דּוֹהֶה מִמֶּנּוּ, הֲרֵי זֶה טָהוֹר.&nbsp; כֵּיצַד:&nbsp; הָיָה הַדָּם שָׁחוֹר יָתֵר מִן הַדְּיוֹ הַיָּבֵשׁ, טְמֵאָה; הָיָה פָּתוּךְ מִמֶּנּוּ--כְּגוֹן שֶׁהָיָה מַרְאֵהוּ כְּעֵין הַזַּיִת הַשָּׁחוֹר, אוֹ כְּעֵין הַזֶּפֶת, אוֹ כְּעֵין הָעוֹרֵב--הֲרֵי זֶה טָהוֹר.&nbsp; וְכֵן בִּשְׁאָר הַשָּׁלוֹשׁ מַרְאוֹת.</p>

<p><b>ה,יב</b>&nbsp;&nbsp;[י] כְּיַיִן הַמָּזוּג כֵּיצַד:&nbsp; חֵלֶק אֶחָד יַיִן מִן הַיַּיִן הַשָּׁרוֹנִי שֶׁלְּאֶרֶץ יִשְׂרָאֵל, חַי וְחָדָשׁ, וּשְׁנֵי חֲלָקִים מַיִם; הָיָה מַרְאֵה הַדָּם עָמוֹק מִמֶּנּוּ, אוֹ דּוֹהֶה מִמֶּנּוּ--הֲרֵי זֶה טָהוֹר:&nbsp; עַד שֶׁיִּהְיֶה כְּמֶזֶג זֶה, בִּלְבָד.&nbsp; וְנֶאֱמֶנֶת אִשָּׁה לוֹמַר, כְּמַרְאֵה זֶה רָאִיתִי וְאִבַּדְתִּיו; וְהֶחָכָם מְטַמֵּא לָהּ, אוֹ מְטַהֵר.</p>

<p><b>ה,יג</b>&nbsp;&nbsp;[יא] כֵּיצַד מַקִּיף וְרוֹאֶה:&nbsp; לוֹקֵחַ הַמַּטְלִית שֶׁיֵּשׁ בָּהּ הַדָּם בְּיָדוֹ, וּמַבִּיט בּוֹ וּבַדְּיוֹ, אוֹ בָּעַלֶּה שֶׁלַּכַּרְכֹּם, אוֹ בְּדַם הַקָּזָה שֶׁבַּכּוֹס, אוֹ בְּמֵימֵי אֲדָמָה, אוֹ בַּמֶּזֶג שֶׁבַּכּוֹס; וְעוֹרֵךְ לְפִי מַה שֶׁעֵינָיו רוֹאוֹת, וּמְטַמֵּא אוֹ מְטַהֵר.&nbsp; וְאֵינוּ מַבִּיט בַּזְּכוֹכִית שֶׁלַּכּוֹס מִבַּחוּץ, אֵלָא בַּמַּשְׁקֶה שֶׁבַּכּוֹס; וְיִהְיֶה הַכּוֹס רָחֵב, מִשְׁקָלוֹ מָנֶה, וּמַחְזִיק שְׁנֵי לוֹגִין, כְּדֵי שֶׁתִּכָּנֵס בּוֹ הָאוֹרָה וְלֹא יִהְיֶה אָפֵל.</p>

<p><b>ה,יד</b>&nbsp;&nbsp;[יב] אֵין בּוֹדְקִין הַדָּם אֵלָא עַל גַּבֵּי מַטְלִית לְבָנָה, וּבַחַמָּה; וְעוֹשֶׂה צֵל בְּיָדוֹ עַל הַדָּם, וְהוּא עוֹמֵד בַּחַמָּה, כְּדֵי שֶׁיִּרְאֶה עֵינוֹ, כְּמוֹת שְׁהִיא.&nbsp; וְלֹא כָּל הָרוֹאֶה צָרִיךְ לְכָל אֵלּוּ הַדְּבָרִים, בְּכָל עֵת שֶׁיִּרְאֶה, אֵלָא טְבִיעוּת עַיִן יֵשׁ לֶחָכָם בַּדָּמִים, וּבְעֵת שֶׁיִּרְאֶה מִיָּד יְטַמֵּא אוֹ יְטַהַר; וְאִם נִסְתַּפַּק לוֹ בְּמַרְאֶה מִן הַמַּרְאוֹת, צָרִיךְ לְהַקִּיף וְלַעֲרֹךְ לַדְּיוֹ אוֹ לַדָּם אוֹ לִשְׁאָר הַמַּרְאוֹת.</p>

<p><b>ה,טו</b>&nbsp;&nbsp;[יג] הַמַּפֶּלֶת חֲתִכָּה--אַף עַל פִּי שְׁהִיא אֲדֻמָּה--אִם יֵשׁ עִמָּהּ דָּם, טְמֵאָה; וְאִם לָאו, טְהוֹרָה.&nbsp; וְאַפִלּוּ נִקְרְעָה הַחֲתִכָּה וְנִמְצֵאת מְלֵאָה דָּם, הֲרֵי זוֹ טְהוֹרָה--שְׁאֵין זֶה דַּם נִדָּה, אֵלָא דַּם חֲתִכָּה.&nbsp; [יד] הִפִּילָה חֲתִכָּה קְרוּעָה, וְדָם אָגוּר בְּתוֹכָהּ--טְמֵאָה.</p>

<p><b>ה,טז</b>&nbsp;&nbsp;הִפִּילָה כְּמִין קְלִפָּה, כְּמִין שַׂעֲרָה, כְּמִין עָפָר, כְּמִין יַבְחוּשִׁין--אִם הָיָה מַרְאֵה דְּבָרִים אֵלּוּ אָדֹם, תַּטִּיל לְמַיִם פּוֹשְׁרִין:&nbsp; אִם נִמּוֹחוּ--הֲרֵי זוֹ טְמֵאָה, שֶׁדָּם הוּא וְקָפָה, וְכָל הָרוֹאָה דָּם יָבֵשׁ, טְמֵאָה; וְאִם שָׁהוּ בַּפּוֹשְׁרִין מֵעֵת לְעֵת, וְאַחַר כָּךְ נִמּוֹחוּ--הֲרֵי זוֹ סְפֵק טְמֵאָה.&nbsp; וְאִם לֹא נִמּוֹחוּ מֵעֵת לְעֵת--הֲרֵי אֵלּוּ מִמַּכָּה, וּטְהוֹרָה הִיא.&nbsp; [טו] הִפִּילָה כְּמִין חֲגָבִים, כְּמִין דָּגִים, שְׁקָצִים, וּרְמָשִׂים--אִם יֵשׁ עִמָּהֶן דָּם, טְמֵאָה; וְאִם לָאו, טְהוֹרָה.</p>

<p><b>ה,יז</b>&nbsp;&nbsp;[טז] הָאִשָּׁה שֶׁהִכְנִיסָה שְׁפוֹפֶרֶת בַּפְּרֻזְדּוֹד, וְרָאָת הַדָּם בְּתוֹךְ הַשְּׁפוֹפֶרֶת--טְהוֹרָה:&nbsp; שֶׁנֶּאֱמָר "דָּם יִהְיֶה זֹבָהּ בִּבְשָׂרָהּ" (ויקרא טו,יט), עַד שֶׁתִּרְאֶה בִּבְשָׂרָהּ כְּדֶרֶךְ שֶׁהַנָּשִׁים רוֹאוֹת; וְאֵין דֶּרֶךְ הָאִשָּׁה לִרְאוֹת בַּשְּׁפוֹפֶרֶת.</p>

<p><b>ה,יח</b>&nbsp;&nbsp;[יז] הָאִשָּׁה שֶׁהִשְׁתִּינָה מַיִם, וְיָצָא דָּם עִם מֵימֵי רַגְלַיִם--בֵּין שֶׁהִשְׁתִּינָה וְהִיא עוֹמֶדֶת, בֵּין שֶׁהִשְׁתִּינָה וְהִיא יוֹשֶׁבֶת--הֲרֵי זוֹ טְהוֹרָה.&nbsp; וְאַפִלּוּ הִרְגִּישׁ גוּפָהּ וְנִזְדַּעְזְעָה, אֵינָהּ חוֹשֶׁשֶׁת:&nbsp; שֶׁהַרְגָּשַׁת מֵי רַגְלַיִם הִיא זוֹ--שְׁאֵין מֵי רַגְלַיִם מִן הַחֶדֶר, וְדָם זֶה דַּם מַכָּה הוּא בַּחֲלוֹחֶלֶת אוֹ בַּכִּלְיָה.</p>

<p><b>ה,יט</b>&nbsp;&nbsp;[יח] דַּם בְּתוּלִים, טָהוֹר הוּא; וְאֵינוּ לֹא דַּם נִדָּה, וְלֹא דַּם זִיבָה, שְׁאֵינוּ מִן הַמָּקוֹר, אֵלָא כְּמוֹ דַּם חַבּוּרָה.&nbsp; וְכֵיצַד דִּין הַבְּתוּלָה בַּדָּמִים:&nbsp; אִם נִשֵּׂאת קְטַנָּה--בֵּין לֹא רָאָת דָּם מִיָּמֶיהָ, בֵּין שֶׁרָאָת דָּם בְּבֵית אָבִיהָ--הֲרֵי זוֹ מֻתֶּרֶת לְבַעְלָהּ, עַד שֶׁתִּחְיֶה הַמַּכָּה:&nbsp; שֶׁכָּל דָּם שֶׁתִּרְאֶה, מֵחֲמַת הַמַּכָּה הוּא.&nbsp; וְאִם רָאֲתָה דָּם אַחַר שֶׁתִּחְיֶה הַמַּכָּה, הֲרֵי זוֹ נִדָּה.</p>

<p><b>ה,כ</b>&nbsp;&nbsp;[יט] נִשֵּׂאת כִּשְׁהִיא נַעֲרָה--אִם לֹא רָאָת דָּם מִיָּמֶיהָ--הֲרֵי זוֹ מֻתֶּרֶת לְבַעְלָהּ אַרְבָּעָה יָמִים בַּיּוֹם וּבַלַּיְלָה, אַף עַל פִּי שֶׁהַדָּם שׁוֹתֵת:&nbsp; וְהוּא, שֶׁלֹּא חָיָת הַמַּכָּה.&nbsp; וְאִם רָאָת דָּם בְּבֵית אָבִיהָ, וְאַחַר כָּךְ נִשֵּׂאת--אֵין לוֹ לָבוֹא עָלֶיהָ אֵלָא בְּעִילָה רִאשׁוֹנָה, וּפוֹרֵשׁ; וְיִהְיֶה דַּם בְּתוּלִים זֶה, כְּאִלּוּ הוּא תְּחִלַּת נִדָּה.&nbsp; וּבוֹגֶרֶת שֶׁלֹּא רָאָת דָּם מִיָּמֶיהָ, נוֹתְנִין לָהּ כָּל לַיְלָה הָרִאשׁוֹן.</p>

<p><b>ה,כא</b>&nbsp;&nbsp;[כ] אַרְבַּע לֵילוֹת שֶׁנּוֹתְנִין לְנַעֲרָה שֶׁלֹּא רָאָת דָּם, אַף עַל פִּי שְׁהֶן בְּסֵרוּגִין--בּוֹעֵל לַיְלָה, וּמַמְתִּין אַפִלּוּ שְׁנֵי חֳדָשִׁים אוֹ שְׁלוֹשָׁה, וּבוֹעֵל לַיְלָה שְׁנִיָּה:&nbsp; וְהוּא, שֶׁלֹּא חָיָת הַמַּכָּה.&nbsp; [כא] וְכֵן קְטַנָּה שֶׁנּוֹתְנִין לָהּ עַד שֶׁתִּחְיֶה הַמַּכָּה, אַפִלּוּ לֹא חָיָת שָׁנָה--הֲרֵי זֶה בּוֹעֵל כָּל הַשָּׁנָה, בֵּין בְּסֵרוּגִין בֵּין יוֹם אַחַר יוֹם.</p>

<p><b>ה,כב</b>&nbsp;&nbsp;קְטַנָּה שֶׁנִּשֵּׂאת וְנַעֲשָׂת נַעֲרָה תַּחַת בַּעְלָהּ, וַעֲדַיִן הַדָּם שׁוֹתֵת מֵחֲמַת הַמַּכָּה--כָּל בְּעִילוֹת שֶׁבָּעַל כִּשְׁהִיא קְטַנָּה, נֶחְשֶׁבֶת לוֹ כְּלַיְלָה אַחַת; וּמַשְׁלִימִין לוֹ אַרְבָּעָה יָמִים, בִּימֵי הַנַּעְרוּת.&nbsp; וְאַפִלּוּ הָיוּ הַשְּׁלוֹשָׁה יָמִים שֶׁנּוֹתְנִין לָהּ בִּימֵי הַנַּעְרוּת בְּסֵרוּגִין, וּבָעַל בְּכָל שְׁנֵי חֳדָשִׁים לַיְלָה אַחַת--הֲרֵי זֶה מֻתָּר:&nbsp; וְהוּא, שֶׁלֹּא תִחְיֶה הַמַּכָּה.</p>

<p><b>ה,כג</b>&nbsp;&nbsp;כֵּיצַד יוֹדְעִין אִם חָיָת הַמַּכָּה אוֹ לֹא חָיָת:&nbsp; הָיְתָה רוֹאָה הַדָּם בְּעֵת שֶׁתַּעֲמֹד, וּכְשֶׁתֵּשֵׁב לֹא תִרְאֶה, וּבְעֵת שֶׁתֵּשֵׁב עַל הַקַּרְקָע תִּרְאֶה, וְאִם תֵּשֵׁב עַל כַּרִּים וּכְסָתוֹת לֹא תִרְאֶה--עֲדַיִן לֹא חָיָת הַמַּכָּה.</p>

<p><b>ה,כד</b>&nbsp;&nbsp;פָּסַק הַדָּם וְלֹא רָאָת כְּלָל, בֵּין עוֹמֶדֶת בֵּין יוֹשֶׁבֶת עַל הַכֹּל--כְּבָר חָיְתָה הַמַּכָּה; וְכֵן אִם לֹא פָסַק כְּלָל, אֵלָא תִּרְאֶה הַדָּם אַפִלּוּ כִּשְׁהִיא יוֹשֶׁבֶת עַל הַכַּרִּים וְהַכְּסָתוֹת--אֵין זֶה דַּם מַכָּה, אֵלָא דַּם נִדָּה.&nbsp; [כד] הָיְתָה רוֹאָה בְּעֵת תַּשְׁמִישׁ, הֲרֵי זֶה מֵחֲמַת הַמַּכָּה; שִׁמְּשָׁה מִטָּתָהּ וְלֹא רָאָת דָּם, וְאַחַר כָּךְ רָאָת דָּם שֶׁלֹּא מֵחֲמַת תַּשְׁמִישׁ--הֲרֵי זֶה דַּם נִדָּה.</p>

<p><b>ה,כה</b>&nbsp;&nbsp;הַבּוֹעֵל בְּתוּלָה, וְלֹא יָצָא מִמֶּנָּה דָּם, וְחָזַר וּבְעָלָהּ, וְיָצָא דָּם--אַפִלּוּ הָיְתָה קְטַנָּה, הֲרֵי זֶה דַּם נִדָּה:&nbsp; שֶׁאִלּוּ הָיָה דַּם בְּתוּלִים, הָיָה בָּא בַּתְּחִלָּה.&nbsp; הַבּוֹעֵל פְּחוּת מִבַּת שָׁלוֹשׁ שָׁנִים וְיָצָא דָּם, הֲרֵי זֶה דַּם בְּתוּלִים.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ו</h2>

<p><b>ו,א</b>&nbsp;&nbsp;דַּם הַנִּדָּה, וְדַם הַזָּבָה, וְדַם הַקֹּשִׁי, וְדַם הַיּוֹלֶדֶת, וְדַם טֹהַר שֶׁלַּיּוֹלֶדֶת--כֻּלּוֹ דָּם אֶחָד הוּא, וּמִן הַמָּקוֹר הוּא בָּא, וּמִמַּעְיָן אֶחָד הוּא.&nbsp; וּבַזְּמַנִּים בִּלְבָד הוּא שֶׁיִּשְׁתַּנֶּה דִּינוֹ, וְתִהְיֶה רוֹאָה דָּם זוֹ טְהוֹרָה; וְזוֹ נִדָּה, וְזוֹ זָבָה.</p>

<p><b>ו,ב</b>&nbsp;&nbsp;כֵּיצַד:&nbsp; כְּשֶׁתִּרְאֶה הָאִשָּׁה דָּם תְּחִלָּה, אוֹ כְּשֶׁתִּרְאֶה בְּשָׁעַת וֶסְתָּהּ, וְהוּא הָעֵת שֶׁקָּבְעָה לְנִדָּתָהּ--הֲרֵי זוֹ נִדָּה כָּל שִׁבְעַת הַיָּמִים, בֵּין רָאָת כָּל שִׁבְעָה בֵּין שֶׁלֹּא רָאָת אֵלָא טִפָּה רִאשׁוֹנָה בִּלְבָד; רָאֲתָה דָּם בְּיוֹם הַשְּׁמִינִי--הֲרֵי זֶה דַּם זִיבָה, מִפְּנֵי שְׁהוּא בְּלֹא עֵת נִדָּתָהּ.</p>

<p><b>ו,ג</b>&nbsp;&nbsp;וְכֵן כָּל דָּם שֶׁתִּרְאֶה בְּתוֹךְ הַיָּמִים שֶׁבֵּין וֶסֶת נִדָּה וּוֶסֶת נִדָּה, הֲרֵי הוּא דַּם זִיבָה.&nbsp; וַהֲלָכָה לְמֹשֶׁה מִסִּינַי, שְׁאֵין בֵּין זְמָן נִדָּה לִזְמָן נִדָּה אֵלָא אֶחָד עָשָׂר יוֹם בִּלְבָד.</p>

<p><b>ו,ד</b>&nbsp;&nbsp;כָּל שִׁבְעַת הַיָּמִים שֶׁנִּקְבְּעָה לָהּ וֶסֶת בִּתְחִלָּתָן--הֶן הַנִּקְרָאִין יְמֵי נִדָּתָהּ, בֵּין רָאָת בָּהֶן דָּם בֵּין לֹא רָאָת.&nbsp; וּמִפְּנֵי מַה נִקְרָאִין יְמֵי נִדָּה, מִפְּנֵי שְׁהֶן רְאוּיִין לְנִדָּה; וְכָל דָּם שֶׁתִּרְאֶה בָּהֶם, דַּם נִדָּה יֵחָשֵׁב.&nbsp; [ה] וְכָל אַחַד עָשָׂר יוֹם שֶׁאַחַר הַשִּׁבְעָה--הֶן הַנִּקְרָאִין יְמֵי זִיבָתָהּ, בֵּין רָאָת בָּהֶן דָּם בֵּין לֹא רָאָת.&nbsp; וְלָמָּה נִקְרָאִין יְמֵי זִיבָה, מִפְּנֵי שְׁהֶן רְאוּיִין לְזִיבָה; וְכָל דָּם שֶׁתִּרְאֶה בָּהֶן, דַּם זִיבָה יֵחָשֵׁב.&nbsp; וְהִזָּהֵר בִּשְׁנֵי שֵׁמוֹת אֵלּוּ, שְׁהֶן יְמֵי נִדָּתָהּ וִימֵי זִיבָתָהּ.</p>

<p><b>ו,ה</b>&nbsp;&nbsp;[ו] כָּל יְמֵי הָאִשָּׁה מִיּוֹם שֶׁיִּקָּבַע לָהּ וֶסֶת עַד שֶׁתָּמוּת, אוֹ עַד שֶׁיֵּעָקֵר הַוֶּסֶת לְיוֹם אַחֵר--תִּסְפֹּר לְעוֹלָם שִׁבְעָה מִתְּחִלַּת יוֹם הַוֶּסֶת וְאַחֲרֵיהֶן אַחַד עָשָׂר, שִׁבְעָה וְאַחֲרֵיהֶן אַחַד עָשָׂר; וְתִזָּהֵר בַּמִּנְיָן, כְּדֵי שֶׁתֵּדַע בְּעֵת שֶׁתִּרְאֶה דָּם, אִם בִּימֵי נִדָּה רָאָת, אוֹ בִּימֵי זִיבָה:&nbsp; שֶׁכָּל יָמֶיהָ שֶׁלְּאִשָּׁה כָּךְ הֶן, שִׁבְעָה יְמֵי נִדָּה וְאַחַד עָשָׂר יְמֵי זִיבָה, אֵלָא אִם כֵּן הִפְסִיקָה הַלִּידָה, כְּמוֹ שֶׁיִּתְבָּאַר.</p>

<p><b>ו,ו</b>&nbsp;&nbsp;[ז] אִשָּׁה שֶׁרָאָת דָּם בִּימֵי זִיבָתָהּ יוֹם אֶחָד בִּלְבָד, אוֹ שְׁנֵי יָמִים זֶה אַחַר זֶה--נִקְרֵאת זָבָה קְטַנָּה, וְנִקְרֵאת שׁוֹמֶרֶת יוֹם כְּנֶגֶד יוֹם.&nbsp; וְאִם רָאָת שְׁלוֹשָׁה יָמִים זֶה אַחַר זֶה--הֲרֵי זוֹ זָבָה גְּמוּרָה, וְהִיא הַנִּקְרֵאת זָבָה גְּדוֹלָה, וְנִקְרֵאת זָבָה סְתָם:&nbsp; שֶׁנֶּאֱמָר "וְאִשָּׁה כִּי-יָזוּב זוֹב דָּמָהּ יָמִים רַבִּים" (ויקרא טו,כה); וּמֵעוּט "יָמִים" שְׁנַיִם, "רַבִּים" שְׁלוֹשָׁה.</p>

<p><b>ו,ז</b>&nbsp;&nbsp;[ח] אֵין בֵּין זָבָה גְּדוֹלָה לְזָבָה קְטַנָּה, אֵלָא סְפִירַת שִׁבְעָה וַהֲבָאַת קָרְבָּן--שֶׁזָּבָה גְּדוֹלָה צְרִיכָה לִסְפֹּר שִׁבְעַת יְמֵי נְקִיִּים, וְזָבָה קְטַנָּה אֵינָהּ סוֹפֶרֶת אֵלָא יוֹם אֶחָד בִּלְבָד; וְזָבָה גְּדוֹלָה מֵבִיאָה קָרְבָּן, כְּשֶׁתִּטְהַר.&nbsp; אֲבָל לְעִנְיַן טֻמְאָה וְאִסּוּר בִּיאָה, שְׁתֵּיהֶן שֹׁווֹת.</p>

<p><b>ו,ח</b>&nbsp;&nbsp;[ט] כֵּיצַד:&nbsp; רָאָת דָּם בִּימֵי זִיבָתָהּ, בֵּין שֶׁרָאָת בִּתְחִלַּת הַלַּיְלָה בֵּין שֶׁרָאָת בְּסוֹף הַיּוֹם--הֲרֵי אוֹתוֹ הַיּוֹם כֻּלּוֹ טָמֵא, וּכְאִלּוּ לֹא פָסַק הַדָּם מֵעֵת שֶׁרָאָת עַד שֶׁשָּׁקְעָה הַחַמָּה; וּמְשַׁמֶּרֶת כָּל הַלַּיְלָה.&nbsp; אִם לֹא רָאָת כְּלוּם בַּלַּיְלָה--מַשְׁכֶּמֶת לְמָחָר וְטוֹבֶלֶת אַחַר שֶׁתָּנֵץ הַחַמָּה, וּמְשַׁמֶּרֶת כָּל הַיּוֹם; אִם לֹא רָאָת כְּלוּם--הֲרֵי זֶה יוֹם אֶחָד טָהוֹר כְּנֶגֶד הַיּוֹם הַטָּמֵא, וַהֲרֵי הִיא מֻתֶּרֶת לְבַעְלָהּ לָעֶרֶב.</p>

<p><b>ו,ט</b>&nbsp;&nbsp;[י] רָאָת דָּם גַּם בַּשֵּׁנִי, בֵּין בְּיוֹמוֹ בֵּין בְּלֵילוֹ אַחַר שֶׁטָּבְלָה--הֲרֵי הַיּוֹם הַשֵּׁנִי טָמֵא, וּמְשַׁמֶּרֶת כָּל לֵיל שְׁלִישִׁי.&nbsp; אִם לֹא רָאָת--מַשְׁכֶּמֶת לְמָחָר וְטוֹבֶלֶת אַחַר שֶׁתָּנֵץ הַחַמָּה, וּמְשַׁמֶּרֶת כָּל הַיּוֹם; אִם לֹא רָאָת כְּלוּם--הֲרֵי זֶה יוֹם אֶחָד טָהוֹר כְּנֶגֶד שְׁנֵי הַיָּמִים הַטְּמֵאִים, וּמֻתֶּרֶת לְבַעְלָהּ לָעֶרֶב.</p>

<p><b>ו,י</b>&nbsp;&nbsp;[יא] רָאָת דָּם גַּם בַּשְּׁלִישִׁי, בֵּין בְּיוֹמוֹ בֵּין בְּלֵילוֹ--הֲרֵי זוֹ זָבָה גְּדוֹלָה, וּצְרִיכָה לִסְפֹּר שִׁבְעַת יָמִים טְהוֹרִים בְּלֹא דָּם:&nbsp; שֶׁנֶּאֱמָר "וְסָפְרָה לָּהּ שִׁבְעַת יָמִים, וְאַחַר תִּטְהָר" (ויקרא טו,כח).&nbsp; וְטוֹבֶלֶת בַּיּוֹם הַשְּׁבִיעִי אַחַר הָנֵץ הַחַמָּה, וַהֲרֵי הִיא מֻתֶּרֶת לְבַעְלָהּ לָעֶרֶב.&nbsp; וּבְיוֹם הַשְּׁמִינִי, מֵבִיאָה קָרְבָּנָהּ--שְׁתֵּי תּוֹרִים, אוֹ שְׁנֵי בְּנֵי יוֹנָה.</p>

<p><b>ו,יא</b>&nbsp;&nbsp;[יב] זָבָה קְטַנָּה שֶׁטָּבְלָה בַּלַּיְלָה שֶׁלַּיּוֹם הַשָּׁמוּר, אוֹ זָבָה גְּדוֹלָה שֶׁטָּבְלָה בְּלֵיל שְׁבִיעִי--כְּאִלּוּ לֹא טָבְלָה, וַהֲרֵי הִיא כְּנִדָּה שֶׁטָּבְלָה בְּתוֹךְ שִׁבְעָה.</p>

<p><b>ו,יב</b>&nbsp;&nbsp;[יג] הַבָּא עַל זָבָה גְּדוֹלָה בְּיוֹם שְׁבִיעִי שֶׁלַּסְּפִירָה אַחַר שֶׁטָּבְלָה, אוֹ עַל זָבָה קְטַנָּה בַּיּוֹם הַשָּׁמוּר אַחַר שֶׁטָּבְלָה--פָּטוּר מִן הַכָּרֵת:&nbsp; כֵּיוָן שֶׁטָּבְלָה בַּזְּמָן הָרָאוּי לִטְבִילָתָהּ, טְהוֹרָה.&nbsp; וְאִשָּׁה זוֹ תַּרְבּוּת רָעָה, שֶׁהֲרֵי בְּעִילָתָהּ וּמַגָּעָהּ תְּלוּיִין.</p>

<p><b>ו,יג</b>&nbsp;&nbsp;[יד] כֵּיצַד הֶן תְּלוּיִין:&nbsp; אִם נִשְׁלַם הַיּוֹם אַחַר הַטְּבִילָה, וְלֹא רָאָת דָּם--הֲרֵי כָּל שֶׁנָּגְעָה בּוֹ אַחַר טְבִילָתָהּ, טָהוֹר, וּבְעִילָתָהּ אַחַר הַטְּבִילָה, אֵין חַיָּבִין עָלֶיהָ כְּלוּם.&nbsp; וְאִם רָאָת דָּם בְּיוֹם זֶה אַחַר שֶׁטָּבְלָה--נִמְצֵאת זָבָה לְמַפְרֵעַ, וְכָל שֶׁנָּגְעָה בּוֹ לְמַפְרֵעַ טָמֵא, וְהִיא וּבוֹעֲלָהּ חַיָּבִין בְּקָרְבָּן.&nbsp; וּלְפִיכָּךְ הִיא אֲסוּרָה לְבַעְלָהּ עַד לָעֶרֶב, שֶׁלֹּא תָבִיא עַצְמָהּ לִידֵי סָפֵק.</p>

<p><b>ו,יד</b>&nbsp;&nbsp;[טו] זָבָה שֶׁסָּפְרָה שֵׁשֶׁת יְמֵי נְקִיִּים, וּבַשְּׁבִיעִי רָאָת דָּם--אַפִלּוּ סָמוּךְ לִשְׁקִיעַת הַחַמָּה--סָתְרָה הַכֹּל, וְחוֹזֶרֶת לִמְנוֹת מֵאַחַר הַיּוֹם הַטָּמֵא שִׁבְעַת יְמֵי נְקִיִּים.&nbsp; [טז] פָּלְטָה שִׁכְבַת זֶרַע בְּתוֹךְ יְמֵי הַסְּפִירָה--סוֹתֶרֶת יוֹם אֶחָד, מִפְּנֵי שְׁהִיא כְּזָב שֶׁרָאָה קֶרִי, שֶׁסּוֹתֵר יוֹם אֶחָד.</p>

<p><b>ו,טו</b>&nbsp;&nbsp;רָאָת דָּם בָּעֲשִׂירִי מִיְּמֵי זִיבָתָהּ, וּבָאַחַד עָשָׂר, וּבִשְׁנֵים עָשָׂר--אַף עַל פִּי שֶׁרָאָת בִּשְׁלוֹשָׁה יָמִים זֶה אַחַר זֶה--אֵינָהּ זָבָה גְּדוֹלָה, אֵלָא יָצַאת מִזִּיבוּת קְטַנָּה לְנִדָּה:&nbsp; שֶׁיּוֹם שְׁנֵים עָשָׂר, מִתְּחִלַּת יְמֵי נִדָּה; וְהָרוֹאָה בִּימֵי נִדָּתָהּ--אֵינָהּ זָבָה, כְּמוֹ שֶׁבֵּאַרְנוּ.</p>

<p><b>ו,טז</b>&nbsp;&nbsp;[יז] וּמַה הוּא זֶה שֶׁכָּתוּב בַּתּוֹרָה "אוֹ כִי-תָזוּב, עַל-נִדָּתָהּ" (ויקרא טו,כה)--שְׁאִם רָאָת שְׁלוֹשָׁה יָמִים סָמוּךְ לְנִדָּתָהּ, הֲרֵי זוֹ זָבָה:&nbsp; כְּגוֹן שֶׁרָאָת בַּשְּׁמִינִי לְנִדָּתָהּ וּבַתְּשִׁיעִי וּבָעֲשִׂירִי, שְׁהֶן רִאשׁוֹן וְשֵׁנִי וּשְׁלִישִׁי מֵהָאַחַד עָשָׂר יוֹם שְׁהֶן יְמֵי זִיבָתָהּ.</p>

<p><b>ו,יז</b>&nbsp;&nbsp;רָאָת דָּם בָּאַחַד עָשָׂר מִיְּמֵי זִיבָתָהּ, וְטָבְלָה לָעֶרֶב שְׁהוּא לֵיל שְׁנֵים עָשָׂר, וְשִׁמְּשָׁה מִטָּתָהּ--אַף עַל פִּי שְׁהִיא טְמֵאָה וּבוֹעֲלָהּ טָמֵא, וְעוֹשִׂין מִשְׁכָּב וּמוֹשָׁב--אֵינָם חַיָּבִים כָּרֵת:&nbsp; מִפְּנֵי שְׁאֵין יוֹם שְׁנֵים עָשָׂר מִצְטָרֵף לְיוֹם אַחַד עָשָׂר לַעֲשׂוֹתָהּ זָבָה, הוֹעִילָה לָהּ טְבִילַת לֵיל זֶה לְהַצִּילָהּ מִן הַקָּרְבָּן.</p>

<p><b>ו,יח</b>&nbsp;&nbsp;טָבְלָה בְּיוֹם שְׁנֵים עָשָׂר אַחַר שֶׁתָּנֵץ הַחַמָּה--הֲרֵי זוֹ אֲסוּרָה לְבַעְלָהּ עַד לָעֶרֶב, כְּדִין כָּל זָבָה קְטַנָּה; וְאִם עָבַר וּבְעָלָהּ, שְׁנֵיהֶן פְּטוּרִין מִכְּלוּם:&nbsp; וְאַפִלּוּ רָאָת דָּם אַחַר שֶׁבָּא עָלֶיהָ בְּיוֹם שְׁנֵים עָשָׂר, אֵין בְּכָּךְ כְּלוּם, שֶׁזֶּה דַּם נִדָּה הוּא, וְאֵינוּ מִצְטָרֵף לַיּוֹם שֶׁלְּפָנָיו.</p>

<p><b>ו,יט</b>&nbsp;&nbsp;רָאָת דָּם בְּסוֹף שְׁבִיעִי לְנִדָּתָהּ בֵּין הַשְּׁמָשׁוֹת, וְרָאָת בַּתְּשִׁיעִי וַעֲשִׂירִי--הֲרֵי זוֹ סְפֵק זָבָה:&nbsp; שֶׁמֶּא רְאִיָּה רִאשׁוֹנָה בְּלֵיל שְׁמִינִי הָיְתָה, וְנִמְצֵאת שֶׁרָאָת שְׁלוֹשָׁה יָמִים זֶה אַחַר זֶה מִתְּחִלַּת יְמֵי זִיבָתָהּ.</p>

<p><b>ו,כ</b>&nbsp;&nbsp;וְכֵן אִם רָאָת דָּם בַּתְּשִׁיעִי וַעֲשִׂירִי מִיְּמֵי זִיבָתָהּ, וְרָאָת בְּסוֹף יוֹם אַחַד עָשָׂר בֵּין הַשְּׁמָשׁוֹת--הֲרֵי זוֹ סְפֵק זָבָה:&nbsp; שֶׁמֶּא רְאִיָּה אַחֲרוֹנָה בְּיוֹם אַחַד עָשָׂר הָיְתָה, וַהֲרֵי רָאָת שְׁלוֹשָׁה יָמִים זֶה אַחַר זֶה בִּימֵי זִיבָתָהּ.</p>

<p><b>ו,כא</b>&nbsp;&nbsp;[כ] נִדָּה שֶׁבָּדְקָה עַצְמָהּ בְּתוֹךְ יְמֵי נִדָּתָהּ, וּמָצְאָה שֶׁפָּסַק הַדָּם, וְאַפִלּוּ פָּסַק בַּשֵּׁנִי לְנִדָּתָהּ, וְשָׁגְגָה אוֹ הֵזִידָה וְלֹא בָדְקָה עַד לְאַחַר נִדָּתָהּ בְּיַמִּים רַבִּים, וּכְשֶׁבָּדְקָה מָצְאָה טָמֵא--אֵין אוֹמְרִים שֶׁמֶּא כָּל אוֹתָן הַיָּמִים הָיְתָה טְמֵאָה, אֵלָא כָּל אוֹתָן הַיָּמִים שֶׁלֹּא בָדְקָה בְּחֶזְקַת טַהְרָה.</p>

<p><b>ו,כב</b>&nbsp;&nbsp;בָּדְקָה עַצְמָהּ וּמָצְאָה טָמֵא, אַפִלּוּ בָּדְקָה בַּשְּׁבִיעִי לְנִדָּתָהּ, וּבֵין הַשְּׁמָשׁוֹת לֹא בָדְקָה עַצְמָהּ, כְּדֵי לִפְרֹשׁ מִטֻּמְאַת נִדָּה, אֵלָא הִמְתִּינָה יָמִים, וְאַחַר כָּךְ בָּדְקָה וּמָצְאָה טָהוֹר--הֲרֵי זוֹ סְפֵק זָבָה; וְאִם מָצְאָה טָמֵא, הֲרֵי זוֹ זָבָה וַדָּאִית--שֶׁכֵּיוָן שֶׁבַּתְּחִלָּה מָצְאָה טָמֵא וּבַסּוֹף טָמֵא, הֲרֵי זוֹ בְּחֶזְקַת שֶׁלֹּא פָסַק הַדָּם.&nbsp; וְיוֹם רִאשׁוֹן שֶׁלַּנִּדָּה--אַף עַל פִּי שֶׁמָּצְאָה בּוֹ טָהוֹר--הֲרֵי זֶה כְּמוֹ שֶׁמָּצְאָה טָמֵא, שֶׁיּוֹם רִאשׁוֹן כֻּלּוֹ הֻחְזַק הַמַּעְיָן פָּתוּחַ.</p>

<p><b>ו,כג</b>&nbsp;&nbsp;[כא] זָבָה שֶׁבָּדְקָה עַצְמָהּ בָּרִאשׁוֹן מִיְּמֵי הַסְּפִירָה וּמָצְאָה טָהוֹר, וְלֹא בָדְקָה עַד יוֹם שְׁבִיעִי וּמָצְאָה טָהוֹר--הֲרֵי זוֹ בְּחֶזְקַת טַהְרָה, וּכְאִלּוּ בָּדְקָה כָּל שִׁבְעָה וּמָצְאָה טָהוֹר.&nbsp; [כב] וְכֵן אִם בָּדְקָה בְּיוֹם רִאשׁוֹן מִיְּמֵי הַסְּפִירָה וּמָצְאָה טָהוֹר, וּבְיוֹם הַשְּׁמִינִי וּמָצְאָה טָהוֹר--הֲרֵי זוֹ בְּחֶזְקַת טַהְרָה.</p>

<p><b>ו,כד</b>&nbsp;&nbsp;בָּדְקָה בְּיוֹם שְׁלִישִׁי לְזִיבָתָהּ, וּמָצְאָה שֶׁפָּסַק הַדָּם, וְלֹא בָדְקָה בְּיוֹם רִאשׁוֹן מִיְּמֵי הַסְּפִירָה, וּבַשְּׁבִיעִי בָּדְקָה וּמָצְאָה טָהוֹר--הֲרֵי זוֹ בְּחֶזְקַת טַהְרָה.&nbsp; וְהוּא הַדִּין לַזָּב בְּכָל אֵלּוּ הַבְּדִיקוֹת שְׁהוּא טָהוֹר, וְעָלוּ לוֹ יְמֵי הַסְּפִירָה.</p>

<p><b>ו,כה</b>&nbsp;&nbsp;[כג] כָּל אִשָּׁה שְׁהִיא סְפֵק נִדָּה סְפֵק זָבָה--צְרִיכָה לֵישֵׁב שִׁבְעַת יְמֵי נְקִיִּים מִסָּפֵק, וְטוֹבֶלֶת בְּלֵיל שְׁמִינִי, וְאַחַר כָּךְ תִּהְיֶה מֻתֶּרֶת לְבַעְלָהּ; וּמְבִיאָה קָרְבַּן זָבָה, וְאֵינוּ נֶאֱכָל כְּמוֹ שֶׁיִּתְבָּאַר בִּמְקוֹמוֹ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ז</h2>

<p><b>ז,א</b>&nbsp;&nbsp;מְעֻבֶּרֶת שֶׁהִתְּחִלָּה לְהִצְטָעַר, וַאֲחָזוּהָ חֶבְלֵי לִידָה, וְהִתְחִיל הַדָּם לָצֵאת קֹדֶם שֶׁתֵּלֵד--אוֹתוֹ הַדָּם, הוּא הַנִּקְרָא דַּם הַקֹּשִׁי.&nbsp; הֵיאַךְ דִּינוֹ:&nbsp; אִם בָּא בִּימֵי נִדָּתָהּ, הֲרֵי זֶה דַּם נִדָּה; וַהֲרֵי זוֹ טְמֵאָה נִדָּה.&nbsp; וְאִם בָּא בִּימֵי זִיבָתָהּ, הֲרֵי זוֹ טְהוֹרָה, שֶׁנֶּאֱמָר בַּזָּבָה, "דָּם יִהְיֶה זֹבָהּ בִּבְשָׂרָהּ" (ויקרא טו,יט)--מִפִּי הַשְּׁמוּעָה לָמְדוּ, זוֹבָהּ מֵחֲמַת עַצְמָהּ, וְלֹא מֵחֲמַת וֶלֶד:&nbsp; וּבִלְבָד, שֶׁתֵּלֵד וֶלֶד חַי; אֲבָל אִם הִפִּילָה, אֵין קֹשִׁי לַנְּפָלִים.</p>

<p><b>ז,ב</b>&nbsp;&nbsp;וְאַפִלּוּ הָיָה הַדָּם שׁוֹתֵת וְיוֹרֵד עִם הַחֲבָלִים וְהַצַּעַר, אַרְבָּעָה עָשָׂר יוֹם קֹדֶם שֶׁתֵּלֵד--הֲרֵי זֶה דַּם קֹשִׁי, וְטָהוֹר; אֲבָל אִם הִתְחִיל הַדָּם קֹדֶם הַלִּידָה בַּחֲמִשָּׁה עָשָׂר יוֹם אוֹ יָתֵר--הֲרֵי זֶה דַּם זִיבָה, וַהֲרֵי הִיא יוֹלֶדֶת בְּזוֹב.</p>

<p><b>ז,ג</b>&nbsp;&nbsp;[ב] בַּמֶּה דְּבָרִים אֲמוּרִים, בְּשֶׁלֹּא פָסְקוּ הַצִּירִים וְהַחֲבָלִים וְהַצַּעַר, אֵלָא מִתְקַשָּׁה וְהוֹלֶכֶת עַד שֶׁיָּלְדָה.&nbsp; אֲבָל אִם רָאָת דָּם שְׁלוֹשָׁה יָמִים אוֹ יָתֵר בִּימֵי זִיבָתָהּ בְּצַעַר וַחֲבָלִים, וּפָסַק הַצַּעַר וְרָוַח לָהּ מִן הַחֲבָלִים אַחַר הַשְּׁלוֹשָׁה יָמִים, וְעָמְדָה בְּנַחַת אַרְבַּע וְעֶשְׂרִים שָׁעוֹת אוֹ יָתֵר--אַף עַל פִּי שֶׁלֹּא פָסַק הַדָּם, וְאַף עַל פִּי שֶׁחָזַר הַצַּעַר וְהַחֲבָלִים אַחַר אַרְבַּע וְעֶשְׂרִים שָׁעוֹת--הֲרֵי זוֹ זָבָה:&nbsp; שֶׁאִלּוּ הָיָה הַדָּם מֵחֲמַת הַוֶּלֶד, לֹא פָסַק הַצַּעַר וְלֹא הַחֲבָלִים; וְאִם יָלְדָה אַחֲרֵי כֵן, הֲרֵי זוֹ יוֹלֶדֶת בְּזוֹב.</p>

<p><b>ז,ד</b>&nbsp;&nbsp;[ג] רָאָת דָּם יוֹם אֶחָד בְּלֹא צַעַר וּשְׁנַיִם בְּקֹשִׁי, וְיָלְדָה, אוֹ שְׁנַיִם בְּלֹא צַעַר וְיוֹם בְּקֹשִׁי, וְיָלְדָה, אוֹ יוֹם בְּקֹשִׁי וְיוֹם בְּלֹא צַעַר וְיוֹם בְּקֹשִׁי, וְיָלְדָה--אֵינָהּ יוֹלֶדֶת בְּזוֹב; אֲבָל אִם רָאָת יוֹם אֶחָד בְּקֹשִׁי וּשְׁנַיִם בְּלֹא צַעַר, וְיָלְדָה, אוֹ שְׁנַיִם בְּקֹשִׁי וְאֶחָד בְּלֹא צַעַר, וְיָלְדָה, אוֹ יוֹם בְּלֹא צַעַר וְיוֹם בְּקֹשִׁי וְיוֹם בְּלֹא צַעַר, וְיָלְדָה--הֲרֵי זוֹ יוֹלֶדֶת בְּזוֹב.&nbsp; זֶה הַכְּלָל:&nbsp; קֹשִׁי הַסָּמוּךְ לְלִידָה, אֵין זוֹ יוֹלֶדֶת בְּזוֹב; שֹׁפִי הַסָּמוּךְ לְלִידָתָהּ, הֲרֵי זוֹ יוֹלֶדֶת בְּזוֹב.</p>

<p><b>ז,ה</b>&nbsp;&nbsp;[ד] חָל שְׁלִישִׁי לִרְאִיָּתָהּ לִהְיוֹת בְּיוֹם הַלִּידָה--אַפִלּוּ כָּל הַיּוֹם כֻּלּוֹ בְּשֹׁפִי--אֵין זוֹ יוֹלֶדֶת בְּזוֹב, שֶׁהֲרֵי יוֹם הַלִּידָה סָמוּךְ לַקֹּשִׁי; רָאָת שְׁנֵי יָמִים, וּבַשְּׁלִישִׁי הִפִּילָה, וְאֵין יָדוּעַ מַה הִפִּילָה--הֲרֵי זוֹ סְפֵק זָבָה, וּסְפֵק יוֹלֶדֶת.</p>

<p><b>ז,ו</b>&nbsp;&nbsp;[ה] כֵּיצַד דִּין יוֹלֶדֶת בְּזוֹב:&nbsp; צְרִיכָה לֵישֵׁב שִׁבְעַת יְמֵי נְקִיִּים, וְטוֹבֶלֶת לָעֶרֶב, וְאַחַר כָּךְ תִּהְיֶה מֻתֶּרֶת לְבַעְלָהּ, וְאַחַר כָּךְ יִהְיֶה לָהּ דַּם טֹהַר; וּמְבִיאָה קָרְבַּן זָבָה, וְקָרְבַּן יוֹלֶדֶת.</p>

<p><b>ז,ז</b>&nbsp;&nbsp;לְפִיכָּךְ אִם יָלְדָה זָכָר--אַפִלּוּ פָּסַק הַדָּם בְּיוֹם הַלִּידָה--סוֹפֶרֶת שִׁבְעַת יְמֵי נְקִיִּים, וְטוֹבֶלֶת.&nbsp; וְאִם יָלְדָה נְקֵבָה, וְסָפְרָה שִׁבְעַת יְמֵי נְקִיִּים, וְשָׁלְמוּ עִם אַרְבָּעָה עָשָׂר שֶׁלְּלִידָה, אוֹ לְאַחֲרֵיהֶן--הֲרֵי זוֹ טוֹבֶלֶת, וּמֻתֶּרֶת לְבַעְלָהּ; וְאִם שָׁלְמוּ יְמֵי הַסְּפִירָה בְּתוֹךְ אַרְבָּעָה עָשָׂר--הֲרֵי זוֹ אֲסוּרָה לְבַעְלָהּ, עַד לֵיל חֲמִשָּׁה עָשָׂר.</p>

<p><b>ז,ח</b>&nbsp;&nbsp;[ו] כֵּיצַד:&nbsp; הֲרֵי שֶׁרָאָת דָּם שְׁלוֹשָׁה יָמִים, וְסָפְרָה שִׁבְעַת יְמֵי נְקִיִּים--הֲרֵי עֲשָׂרָה, וַעֲדַיִן הִיא אֲסוּרָה עַד לֵיל חֲמִשָּׁה עָשָׂר:&nbsp; שֶׁכָּל אַרְבָּעָה עָשָׂר, הִיא כַּנִּדָּה.&nbsp; וְלָמָּה אֵין מַצְרִיכִין אֶת הַיּוֹלֶדֶת בְּזוֹב לִסְפִירַת שִׁבְעָה, אַחַר שִׁבְעָה שֶׁלַּזָּכָר וְאַחַר אַרְבָּעָה עָשָׂר שֶׁלַּנְּקֵבָה--מִפְּנֵי שֶׁיְּמֵי לִידָתָהּ וִימֵי נִדָּתָהּ שְׁאֵינָהּ רוֹאָה בָּהֶן, עוֹלִין לָהּ לִסְפִירַת שִׁבְעָה כְּמוֹ שֶׁיִּתְבָּאַר.</p>

<p><b>ז,ט</b>&nbsp;&nbsp;[ז] יוֹלֶדֶת בְּזוֹב שֶׁלֹּא פָסַק דָּמָהּ--אֵין לָהּ דַּם טֹהַר, אֵלָא כָּל דָּם שֶׁתִּרְאֶה כְּדַם זִיבָה הוּא; אֲבָל אִם סָפְרָה שִׁבְעַת יְמֵי נְקִיִּים, וְשָׁלְמוּ אַרְבָּעָה עָשָׂר שֶׁלַּנְּקֵבָה, וְטָבְלָה, וְאַחַר כָּךְ רָאָת דָּם בְּתוֹךְ אַרְבָּעִים שֶׁלַּזָּכָר וּשְׁמוֹנִים שֶׁלַּנְּקֵבָה--הֲרֵי זֶה דַּם טֹהַר.</p>

<p><b>ז,י</b>&nbsp;&nbsp;[ח] סָפְרָה שִׁבְעַת יְמֵי נְקִיִּים, וְלֹא טָבְלָה, וְאַחַר כָּךְ רָאָת דָּם--הֲרֵי זוֹ טוֹבֶלֶת, וּמֻתֶּרֶת לְבַעְלָהּ מִיָּד:&nbsp; שֶׁכָּל יְמֵי טֹהַר, אֵינָן רְאוּיוֹת לֹא לְנִדָּה וְלֹא לְזִיבָה.&nbsp; אֲבָל עַצְמוֹ שֶׁלַּדָּם--טָמֵא וּמְטַמֵּא כְּדִין דַּם הַנִּדָּה, עַד שֶׁתִּטְבֹּל.</p>

<p><b>ז,יא</b>&nbsp;&nbsp;[ט] הַיּוֹלֶדֶת נְקֵבָה, וּלְאַחַר אַרְבָּעָה עָשָׂר שֶׁלָּהּ נִתְעַבְּרָה, וְהִתְחִיל דַּם הַקֹּשִׁי לָבוֹא לָהּ בְּתוֹךְ שְׁמוֹנִים--הֲרֵי הוּא דַּם טֹהַר, אַף עַל פִּי שְׁאֵין קֹשִׁי לַנְּפָלִים:&nbsp; שֶׁכָּל דָּמִים שֶׁתִּרְאֶה בְּתוֹךְ יְמֵי טֹהַר, טָהוֹר הוּא עַד שֶׁתַּפִּיל הַוֶּלֶד.&nbsp; וּמִשֶּׁתַּפִּיל, תִּהְיֶה טְמֵאָה לִידָה--אִם הִפִּילָה זָכָר, טֻמְאַת זָכָר, וְאִם הִפִּילָה נְקֵבָה, טֻמְאַת נְקֵבָה.&nbsp; וּמוֹנָה יְמֵי טֻמְאָה וִימֵי מְלֹאת, מִוֶּלֶד שֵׁנִי:&nbsp; אַפִלּוּ הָיוּ תְאוֹמִים וְהִפִּילָה הַיּוֹם אֶחָד, וְהִפִּילָה הָאַחֵר אַחַר כַּמָּה יָמִים--מוֹנָה לַשֵּׁנִי יְמֵי טֻמְאָה, וִימֵי מְלֹאת.</p>

<p><b>ז,יב</b>&nbsp;&nbsp;[י] זָבָה שֶׁפָּסַק זוֹבָהּ, וְהִתְּחִלָּה לִמְנוֹת שִׁבְעַת יְמֵי נְקִיִּים, וּבָא לָהּ דַּם קֹשִׁי בְּתוֹךְ יְמֵי נְקִיִּים--אֵינוּ סוֹתֵר, וִימֵי הַקֹּשִׁי עוֹלִים לָהּ לְמִנְיַן שִׁבְעָה; וְכֵן אִם יָלְדָה בְּשִׁבְעַת יְמֵי נְקִיִּים--אֵין הַלִּידָה סוֹתֶרֶת, וִימֵי הַלִּידָה עוֹלִין לָהּ לְמִנְיַן שִׁבְעָה, וְאַף עַל פִּי שְׁהִיא טְמֵאָה בָּהֶן:&nbsp; שֶׁנֶּאֱמָר "וְאִם-טָהֲרָה, מִזּוֹבָהּ" (ויקרא טו,כח)--כֵּיוָן שֶׁטָּהֲרָה "מִזּוֹבָהּ", אַף עַל פִּי שְׁהִיא טְמֵאָה טֻמְאָה אַחֶרֶת, כְּגוֹן טֻמְאַת לִידָה, אוֹ טֻמְאַת נִדָּה, אוֹ טֻמְאַת צָרַעַת--הֲרֵי זוֹ סוֹפֶרֶת בָּהֶן; וְאֵין טֻמְאוֹת אֵלּוּ וְכַיּוֹצֶא בָּהֶן, סוֹתְרִין הַסְּפִירָה.</p>

<p><b>ז,יג</b>&nbsp;&nbsp;[יא] יְמֵי לִידָתָהּ, וִימֵי נִדָּתָהּ--אִם לֹא רָאָת בָּהֶן דָּם--הֲרֵי אֵלּוּ עוֹלִין לָהּ לִסְפִירַת שִׁבְעַת יְמֵי נְקִיִּים; וְאִם רָאָת בָּהֶן דָּם--אֵין עוֹלִין לָהּ יְמֵי הָרְאִיָּה, וְלֹא סוֹתְרִין כָּל הַיָּמִים, אֵלָא מַשְׁלֶמֶת עַל הַיָּמִים שֶׁסָּפְרָה, כְּשֶׁיִּפְסֹק הַדָּם:&nbsp; שְׁאֵין סוֹתֵר הַכֹּל אֵלָא רְאִיָּה שֶׁלְּזוֹב, אֲבָל אֵלּוּ סוֹתְרִין יוֹמָן בִּלְבָד.</p>

<p><b>ז,יד</b>&nbsp;&nbsp;[יב] מֵאַחַר שֶׁתָּבִין כָּל הָעִיקָרִים הָאֵלֶּה שֶׁבֵּאַרְנוּ, יִתְבָּאַר לָךְ מַה שֶׁאָמְרוּ חֲכָמִים, שֶׁאִפְשָׁר שֶׁתִּרְאֶה הָאִשָּׁה דָּם מִן הַמָּקוֹר יוֹם אַחַר יוֹם מֵאָה וְאַרְבָּעָה עָשָׂר יוֹם, וְלֹא תִהְיֶה זָבָה.&nbsp; כֵּיצַד:&nbsp; שְׁנַיִם לִפְנֵי נִדָּתָהּ, וְשִׁבְעָה יְמֵי נִדָּתָהּ, וּשְׁנַיִם לְאַחַר יְמֵי נִדָּתָהּ, וְאַרְבָּעָה עָשָׂר קֹשִׁי, וּשְׁמוֹנִים שֶׁלַּנְּקֵבָה, וְשִׁבְעָה נִדָּה, וּשְׁנַיִם אַחַר יְמֵי הַנִּדָּה.</p>

<p><b>ז,טו</b>&nbsp;&nbsp;הַא לָמַדְתָּ, שֶׁכָּל דָּם שֶׁתִּרְאֶה הָאִשָּׁה אַחַר מְלֹאת תְּחִלָּה--הוּא תְּחִלַּת נִדָּתָהּ, וְאֵין מַשְׁגִּיחִין עַל וְסָתוֹת שֶׁמִּקֹּדֶם; לְפִיכָּךְ הָרוֹאָה דָּם בְּסוֹף יְמֵי מְלֹאת בֵּין הַשְּׁמָשׁוֹת, הֲרֵי זוֹ סְפֵק נִדָּה, שֶׁמֶּא בַּלַּיְלָה רָאָת הַדָּם, שְׁהוּא תְּחִלַּת יְמֵי נִדָּתָהּ.</p>

<p><b>ז,טז</b>&nbsp;&nbsp;[יג] כְּבָר בֵּאַרְנוּ שֶׁהַנִּדָּה שֶׁרָאָת דָּם כָּל שִׁבְעָה--מֻתֶּרֶת לְשַׁמַּשׁ בְּלֵיל שְׁמִינִי, אַחַר שֶׁתִּטְבֹּל; וְזָבָה קְטַנָּה--מְשַׁמֶּרֶת יוֹם אֶחָד טָהוֹר, וְטוֹבֶלֶת, וּמֻתֶּרֶת לְשַׁמַּשׁ לָעֶרֶב; וְזָבָה גְּדוֹלָה--סוֹפֶרֶת שִׁבְעַת יְמֵי נְקִיִּים, וְטוֹבֶלֶת, וּמֻתֶּרֶת לְשַׁמַּשׁ בְּלֵיל שְׁמִינִי.&nbsp; וְאֵין בֵּין זְמָן נִדָּה לְנִדָּה, אֵלָא אַחַד עָשָׂר יוֹם בִּלְבָד; וּבְאוֹתָן הָאַחַד עָשָׂר, תְּהִי זָבָה קְטַנָּה אוֹ גְּדוֹלָה.&nbsp; [יד] וּמֵאַחַר שֶׁתִּהְיֶה זוֹכֵר כָּל אֵלּוּ הָעִיקָרִים, יִתְבָּאַר לָךְ זֶה שֶׁאָמְרוּ חֲכָמִים.</p>

<p><b>ז,יז</b>&nbsp;&nbsp;הָאִשָּׁה שֶׁהֻחְזְקָה כָּל יָמֶיהָ, יוֹם תִּרְאֶה דָּם, וְיוֹם לֹא תִרְאֶה דָּם--בַּתְּחִלָּה מְשַׁמֶּשֶׁת בְּלֵיל שְׁמִינִי, וּבְיוֹם שְׁמִינִי שְׁהוּא יוֹם אֶחָד אַחַר יְמֵי נִדָּתָהּ; וּמְשַׁמֶּשֶׁת בְּכָל שְׁמוֹנָה עָשָׂר יוֹם, אַרְבַּע לֵילוֹת בִּלְבָד, וְאֵינָהּ יְכוּלָה לְשַׁמַּשׁ בַּיָּמִים, שֶׁהַיּוֹם הַטָּהוֹר הוּא שָׁמוּר לְיוֹם הַטָּמֵא.&nbsp; לְפִיכָּךְ אִם הָיְתָה רוֹאָה הַדָּם בְּכָל יוֹם טָמֵא, מִתְּחִלַּת הַלַּיְלָה--אֵינָהּ מְשַׁמֶּשֶׁת אֵלָא בַּשְּׁמִינִי בִּלְבָד, שְׁהוּא יוֹם אֶחָד אַחַר נִדָּתָהּ.</p>

<p><b>ז,יח</b>&nbsp;&nbsp;[טו] הָיְתָה רוֹאָה שְׁנֵי יָמִים טְמֵאִין, וּשְׁנֵי יָמִים טְהוֹרִין--מְשַׁמֶּשֶׁת בַּשְּׁמִינִי, וּבַשְּׁנֵים עָשָׂר, וְשִׁשָּׁה עָשָׂר, וְיוֹם עֶשְׂרִים.</p>

<p><b>ז,יט</b>&nbsp;&nbsp;[טז] הָיְתָה רוֹאָה שְׁלוֹשָׁה יָמִים טְמֵאִין, וּשְׁלוֹשָׁה יָמִים טְהוֹרִין--מְשַׁמֶּשֶׁת שְׁנֵי יָמִים מֵהַשְּׁלוֹשָׁה הַטְּהוֹרִין שֶׁאַחַר יְמֵי נִדָּתָהּ, שֶׁהָאֶחָד מֵהֶן שָׁמוּר לַשְּׁנַיִם הַטְּמֵאִין הַסְּמוּכִין לְנִדָּתָהּ; וְשׁוּב אֵינָהּ מְשַׁמֶּשֶׁת לְעוֹלָם--שֶׁהֲרֵי הֻחְזְקָה זָבָה גְּדוֹלָה, וְאֵין לָהּ שִׁבְעַת יְמֵי נְקִיִּים.</p>

<p><b>ז,כ</b>&nbsp;&nbsp;[יז] הָיְתָה רוֹאָה אַרְבָּעָה יָמִים טְמֵאִין, וְאַרְבָּעָה טְהוֹרִין--מְשַׁמֶּשֶׁת יוֹם אֶחָד שֶׁאַחַר נִדָּתָהּ, וְשׁוּב אֵינָהּ מְשַׁמֶּשֶׁת לְעוֹלָם.</p>

<p><b>ז,כא</b>&nbsp;&nbsp;[יח] הָיְתָה רוֹאָה חֲמִשָּׁה יָמִים טְמֵאִין, וַחֲמִשָּׁה טְהוֹרִין--מְשַׁמֶּשֶׁת הַשְּׁלוֹשָׁה הַסְּמוּכִים לְנִדָּתָהּ, וְשׁוּב אֵינָהּ מְשַׁמֶּשֶׁת לְעוֹלָם.</p>

<p><b>ז,כב</b>&nbsp;&nbsp;[יט] הָיְתָה רוֹאָה שִׁשָּׁה יָמִים טְמֵאִין, וְשִׁשָּׁה יָמִים טְהוֹרִין--מְשַׁמֶּשֶׁת בַּחֲמִשָּׁה יָמִים הַסְּמוּכִים לְנִדָּתָהּ תְּחִלָּה, וְשׁוּב אֵינָהּ מְשַׁמֶּשֶׁת לְעוֹלָם.</p>

<p><b>ז,כג</b>&nbsp;&nbsp;[כ] הָיְתָה רוֹאָה שִׁבְעָה יָמִים טְמֵאִין, וְשִׁבְעָה טְהוֹרִין--מְשַׁמֶּשֶׁת הַשָּׁבוּעַ הָרִאשׁוֹן הַטָּהוֹר הַסָּמוּךְ לְנִדָּתָהּ, וְיָבוֹא אַחֲרָיו שָׁבוּעַ טָמֵא, תִּקָּבַע בּוֹ זָבָה, וְהַשָּׁבוּעַ הַטָּהוֹר שֶׁיָּבוֹא אַחֲרָיו לַסְּפִירָה, וַאֲסוּרָה לְשַׁמַּשׁ בּוֹ; וְנִמְצֵאת שֶׁלֹּא שִׁמְּשָׁה מִטָּתָהּ בְּאַרְבָּעָה שָׁבוּעוֹת, אֵלָא שָׁבוּעַ אֶחָד.&nbsp; וְכֵן כָּל יָמֶיהָ, מְשַׁמֶּשֶׁת שְׁמוֹנָה עָשָׂר יוֹם בְּכָל שְׁמוֹנָה עָשָׂר שָׁבוּעוֹת.</p>

<p><b>ז,כד</b>&nbsp;&nbsp;כֵּיצַד:&nbsp; שָׁבוּעַ חֲמִישִׁי, הֲרֵי הִיא זָבָה; שָׁבוּעַ שִׁשִּׁי, שְׁהִיא בּוֹ טְהוֹרָה לַסְּפִירָה; שָׁבוּעַ שְׁבִיעִי, זָבָה; שָׁבוּעַ שְׁמִינִי, לַסְּפִירָה; שָׁבוּעַ תְּשִׁיעִי, שְׁהִיא רוֹאָה בּוֹ, חֲמִשָּׁה יָמִים מִמֶּנּוּ מִיְּמֵי נִדָּה, וּשְׁנַיִם מִתְּחִלַּת יְמֵי זִיבָה; מְשַׁמֶּרֶת יוֹם אֶחָד מִן הַשָּׁבוּעַ הָעֲשִׂירִי הַטָּהוֹר, וּמְשַׁמֶּשֶׁת שִׁשָּׁה; שָׁבוּעַ אַחַד עָשָׂר, שְׁהִיא רוֹאָה בּוֹ, שְׁנַיִם מִסּוֹף יְמֵי זוֹבָהּ, וַחֲמִשָּׁה מִתְּחִלַּת יְמֵי נִדָּה; וּמְשַׁמֶּשֶׁת חֲמִשָּׁה יָמִים מִשָּׁבוּעַ שְׁנֵים עָשָׂר הַטָּהוֹר.</p>

<p><b>ז,כה</b>&nbsp;&nbsp;שָׁבוּעַ שְׁלוֹשָׁה עָשָׂר, זָבָה; וְשָׁבוּעַ אַרְבָּעָה עָשָׂר, לַסְּפִירָה; וְכֵן שָׁבוּעַ חֲמִשָּׁה עָשָׂר, זָבָה; וְשָׁבוּעַ שִׁשָּׁה עָשָׂר, לַסְּפִירָה; וְשָׁבוּעַ שִׁבְעָה עָשָׂר, זָבָה; וְשָׁבוּעַ שְׁמוֹנָה עָשָׂר, לַסְּפִירָה.&nbsp; וְסוֹפֶרֶת עַל דֶּרֶךְ זוֹ לְעוֹלָם.</p>

<p><b>ז,כו</b>&nbsp;&nbsp;נִמְצֵאתָ אוֹמֵר, שֶׁבְּכָל שְׁמוֹנָה עָשָׂר שָׁבוּעוֹת, מְשַׁמֶּשֶׁת שְׁמוֹנָה עָשָׂר יוֹם; וְאִלּוּ לֹא אֵרַע לָהּ חֹלִי זֶה, וְהָיְתָה שָׁבוּעַ נִדָּה וְאַחַד עָשָׂר יוֹם טְהוֹרָה--הָיְתָה מְשַׁמֶּשֶׁת בְּכָל הַשְּׁמוֹנָה עָשָׂר שָׁבוּעוֹת, אַחַד עָשָׂר שָׁבוּעוֹת, שְׁהֶן שִׁבְעָה וְשִׁבְעִים יוֹם.&nbsp; [כא] וּבִזְמָן שְׁהִיא רוֹאָה שָׁבוּעַ טָמֵא, וְשָׁבוּעַ טָהוֹר--מְשַׁמֶּשֶׁת שְׁמוֹנָה עָשָׂר יוֹם, שְׁהֶם כְּמוֹ רְבִיעַ הַיָּמִים; וְזֶה הוּא שֶׁאָמְרוּ חֲכָמִים, מְשַׁמֶּשֶׁת רְבִיעַ יָמֶיהָ.</p>

<p><b>ז,כז</b>&nbsp;&nbsp;[כב] הָיְתָה רוֹאָה שְׁמוֹנָה יָמִים טָמֵא, וּשְׁמוֹנָה יָמִים טָהוֹר--הֲרֵי זוֹ מְשַׁמֶּשֶׁת חֲמִשָּׁה עָשָׂר יוֹם, מִתּוֹךְ אַרְבָּעִים וּשְׁמוֹנָה יוֹם.&nbsp; כֵּיצַד:&nbsp; שְׁמוֹנָה טָמֵא שֶׁבַּתְּחִלָּה, שִׁבְעָה מֵהֶן יְמֵי נִדָּתָהּ, וְיוֹם אֶחָד זִיבוּת סָמוּךְ לְנִדָּתָהּ; מְשַׁמֶּרֶת לוֹ יוֹם אֶחָד מִן הַשְּׁמוֹנָה הַטְּהוֹרִין, וּמְשַׁמֶּשֶׁת שִׁבְעָה; וְאַחַר כָּךְ יָבוֹאוּ לָהּ שְׁמוֹנָה טְמֵאִין, מֵהֶן שְׁנַיִם תַּשְׁלוּם יְמֵי זִיבָתָהּ, וְשִׁשָּׁה מִיְּמֵי נִדָּתָהּ; וְיָבוֹאוּ שְׁמוֹנָה טְהוֹרִין, יוֹם אֶחָד מֵהֶן תַּשְׁלוּם יְמֵי נִדָּתָהּ, וּמְשַׁמֶּשֶׁת שִׁבְעָה שְׁנִיּוֹת; וְאַחַר כָּךְ יָבוֹאוּ לָהּ שְׁמוֹנָה טְמֵאִים, מֵהֶן אַרְבָּעָה תַּשְׁלוּם יְמֵי זִיבָתָהּ, וְאַרְבָּעָה מִיְּמֵי נִדָּתָהּ, נִמְצֵאת זָבָה גְּדוֹלָה, וּצְרִיכָה סְפִירַת שִׁבְעָה; יָבוֹאוּ לָהּ שְׁמוֹנָה טְהוֹרִים, סוֹפֶרֶת מֵהֶן שִׁבְעָה, וּמְשַׁמֶּשֶׁת יוֹם אֶחָד.&nbsp; נִמְצֵאת מְשַׁמֶּשֶׁת חֲמִשָּׁה עָשָׂר יוֹם, בְּכָל אַרְבָּעִים וּשְׁמוֹנָה.</p>

<p><b>ז,כח</b>&nbsp;&nbsp;[כג] הָיְתָה רוֹאָה תִּשְׁעָה יָמִים טָמֵא, וְתִשְׁעָה יָמִים טָהוֹר--מְשַׁמֶּשֶׁת שְׁמוֹנָה יָמִים, בְּכָל שְׁמוֹנָה עָשָׂר יוֹם לְעוֹלָם.&nbsp; כֵּיצַד:&nbsp; תִּשְׁעָה הַטְּמֵאִים, שִׁבְעָה מֵהֶן לְנִדָּתָהּ, וּשְׁנַיִם זִיבוּת סָמוּךְ לְנִדָּתָהּ; מְשַׁמֶּרֶת לָהֶן יוֹם אֶחָד מִן הַתִּשְׁעָה הַטְּהוֹרִין, וּמְשַׁמֶּשֶׁת שְׁמוֹנָה.&nbsp; וְכֵן לְעוֹלָם.</p>

<p><b>ז,כט</b>&nbsp;&nbsp;[כד] הָיְתָה רוֹאָה עֲשָׂרָה יָמִים טָמֵא, וַעֲשָׂרָה יָמִים טָהוֹר, וּמֵעֲשָׂרָה וּלְמַעְלָה, אַפִלּוּ אֶלֶף יוֹם טָמֵא וְאֶלֶף יוֹם טָהוֹר--יִהְיֶה יְמֵי שִׁמּוּשָׁהּ כְּמִנְיַן זִיבָתָהּ.&nbsp; כֵּיצַד:&nbsp; עֲשָׂרָה הַטְּמֵאִים, מֵהֶם שִׁבְעָה נִדָּה וּשְׁלוֹשָׁה זִיבָה; עֲשָׂרָה הַטְּהוֹרִים, סוֹפֶרֶת מֵהֶן שִׁבְעָה, וּמְשַׁמֶּשֶׁת שְׁלוֹשָׁה.&nbsp; נִמְצְאוּ יְמֵי הַשִּׁמּוּשׁ שְׁלוֹשָׁה, וִימֵי זִיבוּת דָּמָהּ שְׁלוֹשָׁה.</p>

<p><b>ז,ל</b>&nbsp;&nbsp;וְכֵן מֵאָה יוֹם טְמֵאִין, וּמֵאָה טְהוֹרִין--הַמֵּאָה הַטְּמֵאִין, שִׁבְעָה מֵהֶן לַנִּדָּה, וּשְׁלוֹשָׁה וְתִשְׁעִים זִיבוּת; הַמֵּאָה הַטְּהוֹרִין, שִׁבְעָה מֵהֶן לַסְּפִירָה, וּשְׁלוֹשָׁה וְתִשְׁעִים לְשִׁמּוּשׁ.&nbsp; וְכֵן אֶלֶף, וְכֵן כָּל מִנְיָן וּמִנְיָן עַל דֶּרֶךְ זוֹ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ח</h2>

<p><b>ח,א</b>&nbsp;&nbsp;יֵשׁ אִשָּׁה שֶׁיֵּשׁ לָהּ וֶסֶת.&nbsp; וְיֵשׁ אִשָּׁה שְׁאֵין לָהּ וֶסֶת--אֵלָא לֹא תַרְגִּישׁ בְּעַצְמָהּ עַד שֶׁיֵּצֵא הַדָּם, וְאֵין לָהּ יוֹם קָבוּעַ לִרְאִיָּתָהּ.&nbsp; וְזוֹ שֶׁיֵּשׁ לָהּ וֶסֶת, הִיא שֶׁיֵּשׁ לָהּ יוֹם קָבוּעַ--אוֹ מֵעֶשְׂרִים יוֹם לְעֶשְׂרִים יוֹם, אוֹ מֵאַרְבָּעָה וְעֶשְׂרִים יוֹם לְאַרְבָּעָה וְעֶשְׂרִים יוֹם, אוֹ פָּחוּת אוֹ יוֹתֵר.&nbsp; [ב] וְקֹדֶם שֶׁיָּבוֹא הַדָּם, תַּרְגִּישׁ בְּעַצְמָהּ--מְפַהֶקֶת, וּמִתְעַטֶּשֶׁת, וְחוֹשֶׁשֶׁת פִּי כְּרֵסָהּ וְשִׁפּוֹלֵי מֵעֶיהָ, וְיִסְתַּמַּר שְׂעַר בְּשָׂרָהּ, אוֹ יֵחַם בְּשָׂרָהּ, וְכַיּוֹצֶא בִּמְאֹרָעוֹת אֵלּוּ; וְיָבוֹאוּ לָהּ וְסָתוֹת אֵלּוּ אוֹ אֶחָד מֵהֶן, בְּשָׁעָה קְבוּעָה לָהּ מִיּוֹם וֶסְתָּהּ.</p>

<p><b>ח,ב</b>&nbsp;&nbsp;[ג] כְּבָר בֵּאַרְנוּ שֶׁכָּל אִשָּׁה שְׁאֵין לָהּ וֶסֶת, אֲסוּרָה לְשַׁמַּשׁ עַד שֶׁתִּבְדֹּק עַצְמָהּ תְּחִלָּה.&nbsp; וְשֶׁיֵּשׁ לָהּ וֶסֶת, אֲסוּרָה לְשַׁמַּשׁ בְּכָל עוֹנַת הַוֶּסֶת--אִם וֶסְתָּהּ בַּיּוֹם, אֲסוּרָה לְשַׁמַּשׁ כָּל אוֹתוֹ הַיּוֹם, וְאִם וֶסְתָּהּ בַּלַּיְלָה, אֲסוּרָה לְשַׁמַּשׁ כָּל אוֹתָהּ הַלַּיְלָה; וְשֶׁמִּתְּחִלַּת יוֹם הַוֶּסֶת, תִּסְפֹּר יְמֵי נִדָּתָהּ וִימֵי זִיבָתָהּ לְעוֹלָם.&nbsp; [ד] לְפִיכָּךְ צְרִיכוֹת הַנָּשִׁים לְהִזָּהֵר בַּוְּסָתוֹת, עַד שֶׁתֵּדַע הַיּוֹם וְהַשָּׁעָה שֶׁנִּקְבְּעָה בָּהּ וֶסְתָּהּ.</p>

<p><b>ח,ג</b>&nbsp;&nbsp;הָיָה דַּרְכָּהּ לִרְאוֹת בְּיוֹם עֶשְׂרִים, וּבָא יוֹם עֶשְׂרִים וְלֹא רָאָת, וּבָא יוֹם שְׁלוֹשָׁה וְעֶשְׂרִים וְרָאָת--הֲרֵי יוֹם עֶשְׂרִים וְיוֹם שְׁלוֹשָׁה וְעֶשְׂרִים, שְׁנֵיהֶן אֲסוּרִין; וְכֵן אִם רָאָת פַּעַם שְׁנִיָּה בְּיוֹם שְׁלוֹשָׁה וְעֶשְׂרִים, וְלֹא רָאָת בְּיוֹם עֶשְׂרִים--עֲדַיִן שְׁנֵיהֶן אֲסוּרִין.&nbsp; רָאָת פַּעַם שְׁלִישִׁית בְּיוֹם שְׁלוֹשָׁה וְעֶשְׂרִים, וְלֹא רָאָת בְּיוֹם עֶשְׂרִים--טָהַר יוֹם עֶשְׂרִים, וְנֶעְקְרָה הַוֶּסֶת לְיוֹם שְׁלוֹשָׁה וְעֶשְׂרִים:&nbsp; שְׁאֵין הָאִשָּׁה קוֹבַעַת לָהּ וֶסֶת, עַד שֶׁתִּקְבַּעֶנּוּ שְׁלוֹשָׁה פְּעָמִים; וְאֵינָהּ מִטַּהֶרֶת מִן הַוֶּסֶת, עַד שֶׁתֵּעָקֵר מִמֶּנָּה שְׁלוֹשָׁה פְּעָמִים.</p>

<p><b>ח,ד</b>&nbsp;&nbsp;[ה] כָּל וֶסֶת שֶׁנִּקְבְּעָה מֵחֲמַת אֹנֶס, אַפִלּוּ רָאָת בּוֹ כַּמָּה פְּעָמִים--אֵינוּ וֶסֶת, שֶׁמִּפְּנֵי הָאֹנֶס רָאֲתָה.&nbsp; קָפְצָה וְרָאֲתָה, קָפְצָה וְרָאֲתָה--קָבְעָה לָהּ וֶסֶת לְיָמִים בְּלֹא קְפִיצָה.&nbsp; כֵּיצַד:&nbsp; קָפְצָה בְּאֶחָד בַּשַּׁבָּת וְרָאָת דָּם, וּלְאַחַר עֶשְׂרִים יוֹם קָפְצָה בְּאֶחָד בַּשַּׁבָּת וְרָאָת דָּם, וּלְאַחַר תִּשְׁעָה עָשָׂר קָפְצָה בְּיוֹם הַשַּׁבָּת וְלֹא רָאָת דָּם, וּלְאַחַר הַשַּׁבָּת רָאָת בְּלֹא קְפִיצָה--הֲרֵי נִקְבַּע אֶחָד בַּשַּׁבָּת אַחַר עֶשְׂרִים:&nbsp; שֶׁהֲרֵי נוֹדַע שֶׁהַיּוֹם גָּרַם לָהּ לִרְאוֹת, לֹא הַקְּפִיצָה; וּכְבָר נִקְבַּע יוֹם זֶה שְׁלוֹשָׁה פְּעָמִים.&nbsp; וְכֵן כָּל כַּיּוֹצֶא בְּזֶה.</p>

<p><b>ח,ה</b>&nbsp;&nbsp;[ו] רָאָת בְּיוֹם חֲמִשָּׁה עָשָׂר בְּחֹדֶשׁ זֶה, וְיוֹם שִׁשָּׁה עָשָׂר בְּחֹדֶשׁ שֶׁלְּאַחֲרָיו, וְיוֹם שִׁבְעָה עָשָׂר בְּחֹדֶשׁ שֶׁלְּאַחֲרָיו--הֲרֵי קָבְעָה לָהּ וֶסֶת לְדִלּוּג; בָּא חֹדֶשׁ רְבִיעִי וְרָאָת בְּיוֹם שְׁמוֹנָה עָשָׂר, עֲדַיִן לֹא נִקְבַּע לָהּ וֶסֶת.&nbsp; וְכָל יוֹם שֶׁרָאָת בּוֹ, חוֹשֶׁשֶׁת לוֹ לְהַבָּא; כֵּיוָן שֶׁיַּגִּיעַ אוֹתוֹ הַיּוֹם וְלֹא תֵרָאֶה בּוֹ, טָהַר אוֹתוֹ הַיּוֹם מִן הַוֶּסֶת--שְׁאֵין צָרִיךְ עֲקִירַת שְׁלוֹשָׁה פְּעָמִים, אֵלָא יוֹם שֶׁנִּקְבַּע שְׁלוֹשָׁה פְּעָמִים.</p>

<p><b>ח,ו</b>&nbsp;&nbsp;[ז] הָיָה דַּרְכָּהּ לִהְיוֹת רוֹאָה יוֹם חֲמִשָּׁה עָשָׂר, וְשִׁנָּת לְשִׁשָּׁה עָשָׂר--שְׁנֵיהֶם אֲסוּרִין; שִׁנָּת לְשִׁבְעָה עָשָׂר--הֻתַּר שִׁשָּׁה עָשָׂר, וְנֶאֱסַר שִׁבְעָה עָשָׂר, וַחֲמִשָּׁה עָשָׂר בְּאִסּוּרוֹ עוֹמֵד; שִׁנָּת לִשְׁמוֹנָה עָשָׂר--נֶאֱסַר שְׁמוֹנָה עָשָׂר, וְהֻתְּרוּ כֻּלָּם.</p>

<p><b>ח,ז</b>&nbsp;&nbsp;[ח] הָיָה דַּרְכָּהּ לִרְאוֹת יוֹם עֶשְׂרִים, וְשִׁנָּת לְיוֹם שְׁנַיִם וְעֶשְׂרִים--שְׁנֵיהֶם אֲסוּרִין; הִגִּיעַ יוֹם עֶשְׂרִים וְלֹא רָאָת, שְׁנַיִם וְעֶשְׂרִים וְרָאָת--עֲדַיִן שְׁנֵיהֶן אֲסוּרִין.&nbsp; הִגִּיעַ יוֹם עֶשְׂרִים וְרָאָת--טָהַר יוֹם שְׁנַיִם וְעֶשְׂרִים:&nbsp; שֶׁהֲרֵי חָזְרָה לְוֶסְתָּהּ הַקָּבוּעַ; וְנֶעְקַר שְׁנַיִם וְעֶשְׂרִים, מִפְּנֵי שֶׁלֹּא נִקְבַּע שְׁלוֹשָׁה פְּעָמִים.</p>

<p><b>ח,ח</b>&nbsp;&nbsp;[ט] אֵין הָאִשָּׁה קוֹבַעַת לָהּ וֶסֶת, בְּתוֹךְ יְמֵי נִדָּתָהּ שֶׁרָאָת בָּהֶן--כֵּיוָן שֶׁרָאָת יוֹם אֶחָד, אֵינָהּ קוֹבַעַת וֶסֶת בְּכָל הַשִּׁבְעָה.&nbsp; וְכֵן אֵין הָאִשָּׁה קוֹבַעַת וֶסֶת, בִּימֵי זִיבָתָהּ שְׁהֶן הָאַחַד עָשָׂר יוֹם; אֲבָל קוֹבַעַת וֶסֶת בִּימֵי נִדָּתָהּ, שְׁאֵינָהּ רוֹאָה בָּהֶן.&nbsp; וְאִם נִקְבַּע לָהּ וֶסֶת בִּימֵי זִיבָתָהּ, הֲרֵי זוֹ חוֹשֶׁשֶׁת לְוֶסֶת; וְכָל וֶסֶת שֶׁנִּקְבְּעָה בִּימֵי זִיבָתָהּ, אִם נֶעְקְרָה אַפִלּוּ פַּעַם אַחַת--נֶעְקְרָה, וְאֵינָהּ צְרִיכָה לְהֵעָקֵר שְׁלוֹשָׁה פְּעָמִים:&nbsp; שֶׁחֶזְקַת דָּמִים מְסֻלָּקִין הֶן בְּיָמִים אֵלּוּ.</p>

<p><b>ח,ט</b>&nbsp;&nbsp;[י] כֵּיצַד חוֹשֶׁשֶׁת לַוֶּסֶת:&nbsp; אִם רָאָת דָּם בְּוֶסֶת זוֹ, אַפִלּוּ יוֹם אֶחָד--תֵּשֵׁב לַנִּדָּה מִסָּפֵק, וַאֲסוּרָה לְשַׁמַּשׁ בְּאוֹתוֹ הַיּוֹם, וְאַפִלּוּ לֹא רָאֲתָה בִּשְׁאָר יְמֵי הַוְּסָתוֹת.&nbsp; וְאִם רָאֲתָה שְׁלוֹשָׁה יָמִים, הֲרֵי זוֹ זָבָה.</p>

<p><b>ח,י</b>&nbsp;&nbsp;[יא] כָּל אִשָּׁה שֶׁמַּרְבָּה לִבְדֹּק עַצְמָהּ תָּמִיד, הֲרֵי זוֹ מְשֻׁבַּחַת--וְאַף עַל פִּי שֶׁיֵּשׁ לָהּ וֶסֶת קְבוּעָה, שֶׁאִפְשָׁר שֶׁיָּבוֹא דָּם בְּלֹא שָׁעַת הַוֶּסֶת.&nbsp; וְכָל הָאַחַד עָשָׂר יוֹם שֶׁלִּימֵי זִיבָתָהּ--הֲרֵי הִיא בָּהֶן בְּחֶזְקַת טַהְרָה, וְאֵינָהּ צְרִיכָה בְּדִיקָה; אֲבָל אַחַר יְמֵי זִיבָתָהּ, צְרִיכָה לִבְדֹּק.&nbsp; [יב] יָשְׁבָה וְלֹא בָדְקָה, בֵּין בְּאֹנֶס בֵּין בְּרָצוֹן--הֲרֵי זוֹ בְּחֶזְקַת טַהְרָה, עַד שֶׁתִּבְדֹּק וְתִמְצָא טָמֵא.</p>

<p><b>ח,יא</b>&nbsp;&nbsp;[יג] הָאִשָּׁה שֶׁלֹּא בָדְקָה עַצְמָהּ בְּשָׁעַת וֶסְתָּהּ, וּלְאַחַר יָמִים בָּדְקָה וּמָצְאָה טָמֵא--אַף עַל פִּי שְׁהִיא טְמֵאָה לְמַפְרֵעַ עַד שָׁעַת וֶסְתָּהּ, כְּמוֹ שֶׁיִּתְבָּאַר בְּעִנְיַן טֻמְאָה וְטַהְרָה--הֲרֵי זוֹ אֵינָהּ מְטַמְּאָה אֶת בּוֹעֲלָהּ לְמַפְרֵעַ, וְאֵינָהּ מוֹנָה אֵלָא מִשָּׁעָה שֶׁרָאָת; וְאִם מָצְאָה עַצְמָהּ טְהוֹרָה, הֲרֵי זוֹ בְּחֶזְקַת טַהְרָה.</p>

<p><b>ח,יב</b>&nbsp;&nbsp;[יד] וְכֵן אִשָּׁה שֶׁרָאָת דָּם מֵחֲמַת מַכָּה שֶׁיֵּשׁ לָהּ בַּמָּקוֹר--אַף עַל פִּי שֶׁרָאָת בְּשָׁעַת וֶסְתָּהּ--הִיא טְהוֹרָה, וְהַדָּם טָהוֹר:&nbsp; שֶׁהַוְּסָתוֹת מִדִּבְרֵיהֶם, כְּמוֹ שֶׁיִּתְבָּאַר בְּהִלְכּוֹת מְטַמְּאֵי מִשְׁכָּב וּמוֹשָׁב.</p>

<p><b>ח,יג</b>&nbsp;&nbsp;[טו] הַסּוֹמָה בּוֹדֶקֶת עַצְמָהּ, וּמַרְאָה לַחֲבִרְתָּהּ; אֲבָל הַחֵרֶשֶׁת וְהַשּׁוֹטָה צְרִיכוֹת פִּקְּחוֹת לִבְדֹּק אוֹתָן וְלִקְבֹּעַ לָהֶן וְסָתוֹת, וְאַחַר כָּךְ יִהְיוּ מֻתָּרוֹת לְבַעְלֵיהֶן.</p>

<p><b>ח,יד</b>&nbsp;&nbsp;[טז] כָּל אִשָּׁה שֶׁטָּעָת וְלֹא יָדְעָה עֵת וֶסְתָּהּ, וְרָאָת דָּם--חוֹשֶׁשֶׁת לְזִיבוּת:&nbsp; לְפִיכָּךְ אִם רָאָת דָּם יוֹם אֶחָד אוֹ שְׁנַיִם, יוֹשֶׁבֶת תַּשְׁלוּם שִׁבְעָה--שֶׁמֶּא דָּם זֶה בִּימֵי נִדָּתָהּ הוּא; וְאִם רָאָת שְׁלוֹשָׁה יָמִים, סוֹפֶרֶת שִׁבְעַת יְמֵי נְקִיִּים--שֶׁמֶּא בִּימֵי זִיבָתָהּ הִיא עוֹמֶדֶת.&nbsp; [יז] וְכֵיצַד הִיא עוֹשָׂה לְתַקַּן וֶסְתָּהּ, וְלֵידַע אִם הִיא זָבָה וַדָּאִית אוֹ סְפֵק זָבָה, וְלֵידַע יְמֵי זִיבָתָהּ--הַכֹּל לְפִי יָמִים שֶׁתִּרְאֶה בָּהֶן.</p>

<p><b>ח,טו</b>&nbsp;&nbsp;כֵּיצַד:&nbsp; רָאָת יוֹם אֶחָד אוֹ שְׁנַיִם, מַשְׁלֶמֶת עֲלֵיהֶן הַשִּׁבְעָה; וְתַתְחִיל לִמְנוֹת הָאַחַד עָשָׂר יוֹם, מֵאַחַר הַשִּׁבְעָה.</p>

<p><b>ח,טז</b>&nbsp;&nbsp;[יח] רָאָת שְׁלוֹשָׁה יָמִים--הֲרֵי זוֹ סְפֵק זָבָה, שֶׁמֶּא יוֹם אֶחָד מֵהֶן קֹדֶם נִדָּתָהּ, וּשְׁנַיִם מִתְּחִלַּת הַנִּדָּה; וְכֵן אִם רָאָת אַרְבָּעָה--שֶׁמֶּא שְׁנַיִם קֹדֶם הַנִּדָּה, וּשְׁנַיִם מִתְּחִלַּת הַנִּדָּה.&nbsp; וְיוֹשֶׁבֶת חֲמִשָּׁה תַּשְׁלוּם יְמֵי נִדָּה, וְאַחַד עָשָׂר יְמֵי זִיבָה אַחַר הַחֲמִשָּׁה.</p>

<p><b>ח,יז</b>&nbsp;&nbsp;[יט] וְכֵן אִם רָאָת תִּשְׁעָה יָמִים--הֲרֵי זוֹ סְפֵק זָבָה, שֶׁמֶּא שְׁנַיִם קֹדֶם יְמֵי נִדָּה וְשִׁבְעָה שֶׁלַּנִּדָּה; וּמַתְחֶלֶת לִמְנוֹת אַחַד עָשָׂר יוֹם, מֵאַחַר הַתִּשְׁעָה שֶׁפָּסַק הַדָּם.</p>

<p><b>ח,יח</b>&nbsp;&nbsp;וְכֵן אִם רָאָת אַחַד עָשָׂר יוֹם--הֲרֵי זוֹ סְפֵק זָבָה, שֶׁמֶּא שְׁנַיִם קֹדֶם הַנִּדָּה, וְשִׁבְעָה שֶׁלַּנִּדָּה, וּשְׁנַיִם לְאַחַר הַנִּדָּה; וְנִשְׁאָר לָהּ מִיְּמֵי זִיבָתָהּ תִּשְׁעָה.</p>

<p><b>ח,יט</b>&nbsp;&nbsp;[כ] רָאָת שְׁנֵים עָשָׂר יוֹם--הֲרֵי זוֹ זָבָה וַדָּאִית:&nbsp; שֶׁאַפִלּוּ הָיוּ מֵהֶן שְׁנַיִם לִפְנֵי הַנִּדָּה, וְשִׁבְעָה שֶׁלַּנִּדָּה--הֲרֵי הַשְּׁלוֹשָׁה לְאַחַר הַנִּדָּה, וְיִשָּׁאֵר לָהּ מִיְּמֵי זִיבָתָהּ שְׁמוֹנָה.</p>

<p><b>ח,כ</b>&nbsp;&nbsp;וְכֵן אִם רָאָת שְׁלוֹשָׁה עָשָׂר יוֹם--יִשָּׁאֵר לָהּ מִיְּמֵי זִיבָתָהּ שִׁבְעָה, וְהֶן יְמֵי הַסְּפִירָה.&nbsp; [כא] מָשְׁכָה בִּרְאִיַּת הַדָּם, אַפִלּוּ רָאָת אֶלֶף יוֹם--כְּשֶׁיִּפְסֹק הַדָּם, סוֹפֶרֶת שִׁבְעַת יְמֵי נְקִיִּים; וְאַחַר הַשִּׁבְעָה, יַתְחִילוּ יְמֵי הַנִּדָּה לְזוֹ שֶׁטָּעָת.</p>

<p><b>ח,כא</b>&nbsp;&nbsp;[כב] הַא לָמַדְתָּ, שֶׁכָּל הַטּוֹעָה אֵינָהּ מוֹנָה מִשֶּׁיִּפְסֹק הַדָּם פָּחוּת מִשִּׁבְעָה, וְלֹא יָתֵר עַל שִׁבְעָה עָשָׂר--וְיָבוֹאוּ יְמֵי נִדָּתָהּ.&nbsp; כֵּיצַד:&nbsp; רָאָת יוֹם אֶחָד וּפָסַק הַדָּם--מוֹנָה שִׁבְעָה עָשָׂר, שִׁשָּׁה לְתַשְׁלוּם נִדָּתָהּ וְאַחַד עָשָׂר יְמֵי זִיבָתָהּ; וְיָבוֹאוּ יְמֵי נִדָּתָהּ.&nbsp; וְאִם רָאָת שְׁלוֹשָׁה עָשָׂר אוֹ יָתֵר--מוֹנָה שִׁבְעָה מִשֶּׁיִּפְסֹק הַדָּם, וְיָבוֹאוּ יְמֵי נִדָּתָהּ כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק ט</h2>

<p><b>ט,א</b>&nbsp;&nbsp;אֵין הָאִשָּׁה מִטַּמְּאָה מִן הַתּוֹרָה, בְּנִדָּה אוֹ בְּזִיבָה--עַד שֶׁתַּרְגִּישׁ, וְתִרְאֶה דָּם, וְיֵצֵא בִּבְשָׂרָהּ, כְּמוֹ שֶׁבֵּאַרְנוּ; וְתִהְיֶה טְמֵאָה מֵעֵת שֶׁתִּרְאֶה וּלְהַבָּא בִּלְבָד.&nbsp; וְאִם לֹא הִרְגִּישָׁה, וּבָדְקָה וּמָצְאָה הַדָּם לִפְנִים בַּפְּרֻזְדּוֹד--הֲרֵי זֶה בְּחֶזְקַת שֶׁבָּא בְּהַרְגָּשָׁה, כְּמוֹ שֶׁבֵּאַרְנוּ.</p>

<p><b>ט,ב</b>&nbsp;&nbsp;וּמִדִּבְרֵי סוֹפְרִים, שֶׁכָּל הָרוֹאָה כֶּתֶם דָּם עַל בְּשָׂרָהּ, אוֹ עַל בְּגָדֶיהָ--אַף עַל פִּי שֶׁלֹּא הִרְגִּישָׁה, וְאַף עַל פִּי שֶׁבָּדְקָה עַצְמָהּ וְלֹא מָצְאָה דָּם--הֲרֵי זוֹ טְמֵאָה, וּכְאִלּוּ מָצְאָה דָּם לִפְנִים בִּבְשָׂרָהּ; וְטֻמְאָה זוֹ בְּסָפֵק, שֶׁמֶּא כֶּתֶם זֶה מִדַּם הַחֶדֶר בָּא.</p>

<p><b>ט,ג</b>&nbsp;&nbsp;וְכֵן מִדִּבְרֵי סוֹפְרִים, שֶׁכָּל הָרוֹאָה דָּם בְּלֹא עֵת וֶסְתָּהּ, וְכָל הָרוֹאָה כֶּתֶם--טְמֵאָה לְמַפְרֵעַ, עַד עֶשְׂרִים וְאַרְבַּע שָׁעוֹת; וְאִם בָּדְקָה בְּתוֹךְ זְמָן זֶה, וּמָצְאָה טָהוֹר--טְמֵאָה לְמַפְרֵעַ, עַד זְמָן בְּדִיקָה.&nbsp; וְאַף עַל פִּי שְׁהִיא טְמֵאָה לְמַפְרֵעַ מִדִּבְרֵיהֶם, אֵינָהּ מְטַמְּאָה אֶת בּוֹעֲלָהּ לְמַפְרֵעַ כְּמוֹ שֶׁאָמַרְנוּ; וְאֵינָהּ מוֹנָה לְנִדָּתָהּ אוֹ לְכִתְמָהּ אֵלָא מֵעֵת שֶׁרָאָת הַדָּם, אוֹ שֶׁמָּצְאָה הַכֶּתֶם.&nbsp; וְכָל הָרוֹאָה כֶּתֶם, הֲרֵי זוֹ מְקֻלְקֶלֶת--שֶׁמֶּא מִן הַחֶדֶר בָּא, וְנִתְקַלְקְלָה וֶסְתָּהּ.</p>

<p><b>ט,ד</b>&nbsp;&nbsp;הָרוֹאָה דָּם בְּשָׁעַת וֶסְתָּהּ, אֵינָהּ מִטַּמְּאָה לְמַפְרֵעַ אֵלָא בְּשָׁעָתָהּ בִּלְבָד.&nbsp; וְכֵן מְעֻבֶּרֶת, וּמְנִיקָה, בְּתוּלָה, וּזְקֵנָה--דַּיָּן שָׁעָתָן, וְאֵינָן מִטַּמְּאוֹת לְמַפְרֵעַ.</p>

<p><b>ט,ה</b>&nbsp;&nbsp;אֵיזוֹ הִיא מְעֻבֶּרֶת--מִשֶּׁיֻּכַּר עֻבְרָהּ, שְׁלוֹשָׁה חֳדָשִׁים.&nbsp; מְנִיקָה--כָּל אַרְבַּע וְעֶשְׂרִים חֹדֶשׁ, אַפִלּוּ מֵת בְּנָהּ אוֹ גְּמָלַתּוּ אוֹ נְתָנַתּוּ לִמְנִיקָה.&nbsp; [ה] בְּתוּלָה--כָּל שֶׁלֹּא רָאָת דָּם מִיָּמֶיהָ, אַף עַל פִּי שֶׁרָאָת מֵחֲמַת נִשּׂוּאִין אוֹ מֵחֲמַת לִידָה.&nbsp; זְקֵנָה--כָּל שֶׁעָבְרוּ עָלֶיהָ תִשְׁעִים יוֹם, סָמוּךְ לְזִקְנוּתָהּ; וְאֵיזוֹ הִיא זִקְנוּתָהּ--כָּל שֶׁקּוֹרְאִין לָהּ זְקֵנָה, וְאֵינָהּ מַקְפֶּדֶת.</p>

<p><b>ט,ו</b>&nbsp;&nbsp;מְעֻבֶּרֶת וּמְנִיקָה וּזְקֵנָה--כִּתְמָן כִּרְאִיָּתָן, וְאֵינוּ מְטַמֵּא לְמַפְרֵעַ; בְּתוּלָה שֶׁלֹּא רָאָת דָּם מִיָּמֶיהָ, וַעֲדַיִן הִיא קְטַנָּה--כִּתְמָהּ טָהוֹר, עַד שֶׁתִּרְאֶה דָּם שָׁלוֹשׁ וְסָתוֹת.</p>

<p><b>ט,ז</b>&nbsp;&nbsp;[ו] מַה בֵּין כֶּתֶם הַנִּמְצָא עַל בְּשָׂרָהּ, לְכֶתֶם הַנִּמְצָא עַל בְּגָדֶיהָ:&nbsp; שֶׁהַכֶּתֶם הַנִּמְצָא בִּבְשָׂרָהּ, אֵין לוֹ שֵׁעוּר.&nbsp; וְהַנִּמְצָא עַל הַבֶּגֶד--אֵינוּ מְטַמֵּא, עַד שֶׁיִּהְיֶה כַּגָּרִיס הַקִּלְקִי, שְׁהוּא מְרֻבָּע, שֶׁיֵּשׁ בּוֹ כְּדֵי תֵּשַׁע עֲדָשׁוֹת שָׁלוֹשׁ עַל שָׁלוֹשׁ; הָיָה פָּחוּת מִשֵּׁעוּר זֶה, טָהוֹר:&nbsp; נִמְצָא טִפִּין טִפִּין, אֵין מִצְטָרְפוֹת; הָיָה אָרוּךְ, הֲרֵי זֶה מִצְטָרֵף.</p>

<p><b>ט,ח</b>&nbsp;&nbsp;[ז] כֶּתֶם הַנִּמְצָא עַל דָּבָר שְׁאֵינוּ מְקַבֵּל טֻמְאָה--טָהוֹר, וְאֵינָהּ חוֹשֶׁשֶׁת לוֹ.&nbsp; כֵּיצַד:&nbsp; יָשְׁבָה עַל כְּלֵי אֲבָנִים, כְּלֵי אֲדָמָה, וּכְלֵי גְּלָלִים, אוֹ עַל עוֹר הַדָּג, אוֹ עַל כְּלִי חֶרֶס מִגַּבּוֹ, אוֹ עַל בֶּגֶד שְׁאֵין בּוֹ שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת, וְנִמְצָא עֲלֵיהֶן דָּם--טְהוֹרָה.&nbsp; אַפִלּוּ בָּדְקָה קַרְקָע וְיָשְׁבָה עָלָיו, וְנִמְצָא כֶּתֶם עַל הַקַּרְקָע כְּשֶׁעָמְדָה--הֲרֵי זוֹ טְהוֹרָה:&nbsp; שֶׁכָּל שְׁאֵינוּ מְקַבֵּל טֻמְאָה, לֹא גָזְרוּ עַל כֶּתֶם שֶׁיִּמָּצֵא בּוֹ.&nbsp; וְלֹא בִּמְקַבֵּל טֻמְאָה, אֵלָא אִם כֵּן הָיָה לָבָן; אֲבָל כְּלֵי צִבְעוֹנִין, אֵין חוֹשְׁשִׁין לְכֶתֶם הַנִּמְצָא בָּהֶן.&nbsp; לְפִיכָּךְ תִּקְּנוּ חֲכָמִים שֶׁתִּלְבֹּשׁ הָאִשָּׁה בִּגְדֵי צִבְעוֹנִין, כְּדֵי לְהַצִּילָהּ מִדִּין הַכְּתָמִים.</p>

<p><b>ט,ט</b>&nbsp;&nbsp;[ח] לֹא בְּכָל מָקוֹם שֶׁתִּמְצָא הַדָּם עַל בְּשָׂרָהּ, תִּטְמָא מִשּׁוֹם כֶּתֶם--עַד שֶׁיִּמָּצֵא כְּנֶגֶד בֵּית תֻּרְפָהּ.&nbsp; כֵּיצַד:&nbsp; נִמְצָא עַל עֲקֵבָהּ--טְמֵאָה, שֶׁמֶּא נָגַע בְּבֵית תֻּרְפָהּ בְּעֵת יְשִׁיבָתָהּ.&nbsp; וְכֵן אִם נִמְצָא עַל שׁוֹקָהּ, וְעַל פַּרְסוֹתֶיהָ מִבִּפְנִים, וְהֶם הַמְּקוֹמוֹת הַנִּדְבָּקוֹת זוֹ בְּזוֹ, בְּעֵת שֶׁתַּעֲמֹד וְתָדְבִיק רֶגֶל לְרֶגֶל וְשׁוֹק לְשׁוֹק--הֲרֵי זוֹ טְמֵאָה.</p>

<p><b>ט,י</b>&nbsp;&nbsp;נִמְצָא עַל רֹאשׁ גּוּדַל רַגְלָהּ--טְמֵאָה, שֶׁמֶּא נָטַף מִן הַחֶדֶר עַל רַגְלָהּ בְּעֵת שֶׁהָלְכָה.&nbsp; וְכֵן כָּל מָקוֹם שֶׁאִפְשָׁר שֶׁיִּנָּתֵז עָלָיו דַּם נִדָּתָהּ כְּשֶׁתְּהַלַּךְ, וְנִמְצָא שָׁם דָּם--טְמֵאָה; וְכֵן אִם נִמְצָא דָּם עַל יָדֶיהָ, אַפִלּוּ עַל קִשְׁרֵי אֶצְבְּעוֹת יָדֶיהָ--טְמֵאָה, שֶׁהַיָּדַיִם עַסְקָנִיּוֹת הֶן.</p>

<p><b>ט,יא</b>&nbsp;&nbsp;אֲבָל אִם נִמְצָא הַדָּם עַל שׁוֹקָהּ וְעַל פַּרְסוֹתֶיהָ מִבַּחוּץ, אוֹ מִן הַצְּדָדִין, וְאֵין צָרִיךְ לוֹמַר אִם נִמְצָא מִן הַיְּרֵכַיִם וּלְמַעְלָה--הֲרֵי זוֹ טְהוֹרָה, שְׁאֵין זֶה אֵלָא דָּם שֶׁנִּתַּז עָלֶיהָ מִמָּקוֹם אַחֵר.</p>

<p><b>ט,יב</b>&nbsp;&nbsp;[ט] הַכֶּתֶם הַנִּמְצָא עַל בְּשָׂרָהּ שֶׁהָיָה אָרוּךְ כִּרְצוּעָה, אוֹ עָגוּל, אוֹ שֶׁהָיָה טִפִּין טִפִּין, אוֹ שֶׁהָיָה אֹרֶךְ הַכֶּתֶם עַל רֹחַב יְרֵכָהּ, אוֹ שֶׁהָיָה נִרְאֶה כְּאִלּוּ הוּא מִמַּטָּה לְמַעְלָה--הוֹאִיל וְהוּא כְּנֶגֶד בֵּית תֻּרְפָהּ, הֲרֵי זוֹ טְמֵאָה; וְאֵין אוֹמְרִים אִלּוּ נָטַף מִן הַגּוּף, לֹא הָיָה כְּזֶה:&nbsp; שֶׁכָּל דָּם הַנִּמְצָא בִּמְקוֹמוֹת אֵלּוּ--מַחְמִירִין בּוֹ, וְאַף עַל פִּי שְׁהוּא סָפֵק.</p>

<p><b>ט,יג</b>&nbsp;&nbsp;[י] הַכֶּתֶם הַנִּמְצָא עַל הַחֲלוּק שֶׁלָּהּ--מֵחֲגוֹר וּלְמַטָּן, טְמֵאָה; מֵחֲגוֹר וּלְמַעְלָן, טְהוֹרָה.&nbsp; נִמְצָא עַל בֵּית יָד שֶׁלָּהּ--אִם הָיָה מַגִּיעַ כְּנֶגֶד בֵּית תֻּרְפָהּ, טְמֵאָה; וְאִם לָאו, טְהוֹרָה.&nbsp; [יא] הָיְתָה פּוֹשְׁטַתּוּ וּמִתְכַּסָּה בּוֹ בַּלַּיְלָה--כָּל מָקוֹם שֶׁיִּמָּצֵא בּוֹ הַדָּם, טְמֵאָה; וְכֵן הָאֵזוֹר שֶׁלָּהּ--כָּל מָקוֹם שֶׁיִּמָּצֵא בּוֹ הַדָּם, טְמֵאָה.</p>

<p><b>ט,יד</b>&nbsp;&nbsp;[יב] הָיְתָה לוֹבֶשֶׁת חֲלוּק אֶחָד, וְשָׁהָה עָלֶיהָ שְׁלוֹשָׁה יָמִים אוֹ יָתֵר בְּלֹא עֵת נִדָּתָהּ, וּבָדְקָה וּמָצְאָה עָלָיו שְׁלוֹשָׁה כְּתָמִים, אוֹ כֶּתֶם אֶחָד גָּדוֹל שֶׁיֵּשׁ בּוֹ שֵׁעוּר שְׁלוֹשָׁה כְּתָמִים--הֲרֵי זוֹ סְפֵק זָבָה, שֶׁמֶּא כֶּתֶם נָטַף מִמֶּנָּה בְּכָל יוֹם; וְכֵן אִם לָבְשָׁה שְׁלוֹשָׁה בְּגָדִים בְּדוּקִים, וְשָׁהוּ עָלֶיהָ שְׁלוֹשָׁה יָמִים בִּימֵי זִיבָתָהּ, וּמָצְאָה כֶּתֶם בְּכָל אֶחָד וְאֶחָד מֵהֶן--אַף עַל פִּי שֶׁזֶּה כְּנֶגֶד זֶה, הֲרֵי זוֹ סְפֵק זָבָה.</p>

<p><b>ט,טו</b>&nbsp;&nbsp;[יג] מָצְאָה כֶּתֶם אֶחָד שְׁאֵין בּוֹ כְּדֵי שְׁלוֹשָׁה כְּתָמִים--אִם בָּדְקָה עַצְמָהּ כָּל בֵּין הַשְּׁמָשׁוֹת שֶׁלְּיוֹם רִאשׁוֹן וּמָצְאָה טָהוֹר, וְלֹא בָדְקָה חֲלוּקָהּ, וּבַיּוֹם הַשְּׁלִישִׁי מָצְאָה זֶה הַכֶּתֶם שְׁאֵינוּ כִּשְׁלוֹשָׁה כְּתָמִים--אֵינָהּ חוֹשֶׁשֶׁת לְזִיבוּת; וְאִם לֹא בָדְקָה עַצְמָהּ כָּל בֵּין הַשְּׁמָשׁוֹת--הוֹאִיל וְלֹא בָדְקָה חֲלוּקָהּ, וְשָׁהָה עָלֶיהָ שְׁלוֹשָׁה יָמִים בִּימֵי זִיבָתָהּ--חוֹשֶׁשֶׁת לְזִיבוּת, אַף עַל פִּי שְׁאֵין בַּכֶּתֶם כְּדֵי שְׁלוֹשָׁה כְּתָמִים.</p>

<p><b>ט,טז</b>&nbsp;&nbsp;[יד] מָצְאָה כֶּתֶם עַל חֲלוּקָהּ הַיּוֹם, וְרָאָת דָּם אַחַר כָּךְ שְׁנֵי יָמִים זֶה אַחַר זֶה, אוֹ שֶׁרָאָת שְׁנֵי יָמִים, וּבַיּוֹם הַשְּׁלִישִׁי מָצְאָה כֶּתֶם--הֲרֵי זוֹ סְפֵק זָבָה.</p>

<p><b>ט,יז</b>&nbsp;&nbsp;[טו] הָרוֹאָה כֶּתֶם וְאַחַר כָּךְ רָאֲתָה דָּם, תּוֹלָה כִּתְמָהּ בִּרְאִיָּתָהּ כָּל מֵעֵת לְעֵת--בֵּין שֶׁבָּדְקָה עַצְמָהּ בְּעֵת שֶׁמָּצְאָה הַכֶּתֶם וּמָצְאָה טָהוֹר, בֵּין שֶׁלֹּא בָדְקָה.&nbsp; אֲבָל הָרוֹאָה כֶּתֶם אַחַר כֶּתֶם, בְּתוֹךְ עֶשְׂרִים וְאַרְבַּע שָׁעוֹת--אֵינָהּ תּוֹלָה כֶּתֶם בְּכֶתֶם, אֵלָא אִם כֵּן בָּדְקָה בֵּינֵיהֶם:&nbsp; שְׁאִם הִפְסִיקָה טַהְרָה בֵּין הַכְּתָמִים, אֵין מִצְטָרְפִין לְמִנְיַן זִיבוּת.</p>

<p><b>ט,יח</b>&nbsp;&nbsp;[טז] כֵּיצַד:&nbsp; רָאֲתָה כֶּתֶם עֶרֶב שַׁבָּת בְּשָׁעָה רִאשׁוֹנָה מִן הַיּוֹם, אַף עַל פִּי שֶׁלֹּא בָדְקָה עַצְמָהּ וְלֹא יָדְעָה אִם טְהוֹרָה הִיא אִם טְמֵאָה, וְרָאָת דָּם אַחַר כָּךְ, עַד שָׁעָה רִאשׁוֹנָה מִיּוֹם הַשַּׁבָּת--אֵינָהּ מוֹנָה לַכֶּתֶם, אֵלָא תּוֹלָה הַכֶּתֶם בָּרְאִיָּה; וְאִם רָאָת בְּאֶחָד בַּשַּׁבָּת וּבְשֵׁנִי בַּשַּׁבָּת, תִּהְיֶה זָבָה.</p>

<p><b>ט,יט</b>&nbsp;&nbsp;רָאָת הַדָּם בְּיוֹם הַשַּׁבָּת בְּשָׁעָה שְׁנִיָּה, הֲרֵי זוֹ טְמֵאָה שְׁנֵי יָמִים--עֶרֶב שַׁבָּת שֶׁמָּצְאָה בּוֹ הַכֶּתֶם, וּבַשַּׁבָּת שֶׁרָאָת הַדָּם:&nbsp; שֶׁהֲרֵי אֵין שְׁנֵיהֶם בְּתוֹךְ מֵעֵת לְעֵת.&nbsp; וְאִם רָאָת דָּם בְּאֶחָד בַּשַּׁבָּת, חוֹשֶׁשֶׁת לְזִיבוּת.</p>

<p><b>ט,כ</b>&nbsp;&nbsp;[יז] לֹא רָאֲתָה דָּם בַּשַּׁבָּת, אֲבָל רָאֲתָה כֶּתֶם אַחֵר בְּשָׁעָה רִאשׁוֹנָה מִיּוֹם הַשַּׁבָּת--אִם בָּדְקָה עַצְמָהּ בְּעֶרֶב שַׁבָּת וּמָצְאָה טָהוֹר, אֵינָהּ מוֹנָה אֵלָא לְכֶתֶם אַחֵר שְׁהוּא בְּיוֹם הַשַּׁבָּת, הוֹאִיל וּשְׁנֵיהֶם, בְּתוֹךְ מֵעֵת לְעֵת.&nbsp; וְאִם לֹא בָדְקָה, וְלֹא יָדְעָה אִם הִפְסִיקָה טַהְרָה בֵּינֵיהֶן אוֹ לֹא הִפְסִיקָה--הֲרֵי זוֹ מוֹנָה לְעֶרֶב שַׁבָּת; וְאִם רָאֲתָה בְּאֶחָד בַּשַּׁבָּת, חוֹשֶׁשֶׁת לְזִיבוּת.</p>

<p><b>ט,כא</b>&nbsp;&nbsp;[יח] רָאֲתָה הַכֶּתֶם הַשֵּׁנִי בְּשָׁעָה שְׁנִיָּה מִיּוֹם הַשַּׁבָּת, בֵּין בָּדְקָה בֵּין לֹא בָדְקָה--הֲרֵי זוֹ טְמֵאָה שְׁנֵי יָמִים, שֶׁהֲרֵי אֵין שְׁנֵיהֶם בְּתוֹךְ מֵעֵת לְעֵת; וְאִם רָאָת בְּאֶחָד בַּשַּׁבָּת אַחַר מֵעֵת לְעֵת, חוֹשֶׁשֶׁת לְזִיבוּת.&nbsp; רָאָת בְּשָׁעָה רִאשׁוֹנָה מִיּוֹם אֶחָד בַּשַּׁבָּת כֶּתֶם שְׁלִישִׁי--אִם הִפְסִיקָה טַהְרָה בֵּינֵיהֶן, אֵינָן מִצְטָרְפִין וְאֵינָהּ חוֹשֶׁשֶׁת; וְאִם לֹא בָדְקָה, חוֹשֶׁשֶׁת לְזִיבוּת.</p>

<p><b>ט,כב</b>&nbsp;&nbsp;[יט] כָּל כֶּתֶם שֶׁאָמַרְנוּ שְׁהִיא טְמֵאָה בִּגְלָלוֹ--אִם יֵשׁ לָהּ דָּבָר לִתְלוֹת בּוֹ וְלוֹמַר, שֶׁמֶּא כֶּתֶם זֶה מִדָּבָר פְּלוֹנִי הוּא--אִם נִמְצָא עַל הַבֶּגֶד, הֲרֵי זוֹ טְהוֹרָה:&nbsp; שֶׁלֹּא אָמְרוּ חֲכָמִים בַּדָּבָר לְהַחְמִיר, אֵלָא לְהָקֶל.&nbsp; וְאִם נִמְצָא עַל בְּשָׂרָהּ, סְפֵקוֹ טָמֵא וְאֵינָהּ תּוֹלָה בּוֹ; וְאִם הָיָה לָהּ לִתְלוֹת בִּבְשָׂרָהּ יָתֵר מֵחֲלוּקָהּ--אַף עַל בְּשָׂרָהּ תּוֹלָה, וּסְפֵקוֹ טָהוֹר.</p>

<p><b>ט,כג</b>&nbsp;&nbsp;[כ] כֵּיצַד:&nbsp; שָׁחֲטָה בְּהֵמָה אוֹ חַיָּה אוֹ עוֹף, אוֹ שֶׁנִּתְעַסְּקָה בִּכְתָמִים, אוֹ שֶׁיָּשְׁבָה בְּצַד הָעוֹסְקִין בָּהֶן, אוֹ שֶׁעָבְרָה בַּשּׁוּק שֶׁלַּטַּבָּחִים, וְנִמְצָא דָּם עַל חֲלוּקָהּ--טְהוֹרָה, וְתוֹלָה בִּדְבָרִים אֵלּוּ שֶׁמֵּהֶן בָּא הַכֶּתֶם.&nbsp; [כא] נִמְצָא הַכֶּתֶם עַל בְּשָׂרָהּ בִּלְבָד, אַפִלּוּ מֵחֲגוֹר וּלְמַעְלָה--טְמֵאָה:&nbsp; שֶׁאִלּוּ הָיָה דָּם זֶה מִן הַשְּׁחִיטָה אוֹ מִן הַשּׁוּק, הָיָה לוֹ שֶׁיִּמָּצֵא עַל בְּגָדֶיהָ; וְהוֹאִיל וְנִמְצָא עַל בְּשָׂרָהּ לֹא בְּבִגְדָהּ, טְמֵאָה.</p>

<p><b>ט,כד</b>&nbsp;&nbsp;[כב] הָיְתָה בָּהּ מַכָּה, אַף עַל פִּי שֶׁחָיָת--אִם יְכוּלָה לְהִתְגַלַּע וּלְהוֹצִיא דָּם, וְנִמְצָא דָּם עַל בְּשָׂרָהּ--תּוֹלָה בַּמַּכָּה; וְכֵן כָּל כַּיּוֹצֶא בְּזֶה.</p>

<p><b>ט,כה</b>&nbsp;&nbsp;[כג] נִמְצָא הַכֶּתֶם עַל בִּגְדָהּ וּבְשָׂרָהּ כְּאֶחָד, תּוֹלָה בְּכָל שֶׁיֵּשׁ לָהּ לִתְלוֹת.</p>

<p><b>ט,כו</b>&nbsp;&nbsp;וְתוֹלָה בְּמַאֲכֹלֶת, שֶׁמֶּא בְּעֵת שֶׁיָּשְׁבָה נֶהְרְגָה מַאֲכֹלֶת, וְדָם זֶה דַּם מַאֲכֹלֶת הוּא; וְעַד כַּמָּה, עַד כַּגָּרִיס.&nbsp; אֲבָל אִם מָצְאָה הַכֶּתֶם יָתֵר מִכַּגָּרִיס, אֵינָהּ תּוֹלָה בְּמַאֲכֹלֶת; וְאַפִלּוּ הָיְתָה מַאֲכֹלֶת רְצוּצָה בַּכֶּתֶם, הוֹאִיל וְהוּא יָתֵר מִכַּגָּרִיס, אֵינָהּ תּוֹלָה בְּמַאֲכֹלֶת.</p>

<p><b>ט,כז</b>&nbsp;&nbsp;[כד] וְכֵן תּוֹלָה בִּבְנָהּ וּבְבַעְלָהּ, אִם הָיוּ עֲסוּקִין בְּדָם, אוֹ שֶׁהָיוּ יְדֵיהֶן מְלֻכְלָכוֹת בּוֹ, אוֹ שֶׁהָיְתָה בָּהֶן מַכָּה--תּוֹלָה וְאוֹמֶרֶת הֶן נָגְעוּ בָּהּ וְהִיא לֹא יָדְעָה, וְדָם זֶה מֵחֲמָתָן הוּא.</p>

<p><b>ט,כח</b>&nbsp;&nbsp;[כה] אֵין מַחְזִיקִין דָּם מִמָּקוֹם לְמָקוֹם, לִתְלוֹת בּוֹ.&nbsp; כֵּיצַד:&nbsp; הָיְתָה לָהּ מַכָּה בִּכְתֵפָהּ, וְנִמְצָא כֶּתֶם עַל שׁוֹקָהּ--אֵין אוֹמְרִין שֶׁמֶּא בְּיָדֶיהָ נָגְעָה בַּמַּכָּה וְנָגְעָה בְּמָקוֹם זֶה; וְכֵן כָּל כַּיּוֹצֶא בְּזֶה--אֵין תּוֹלִין בּוֹ, בֵּין בְּגוּפָהּ בֵּין בַּחֲלוּקָהּ.</p>

<p><b>ט,כט</b>&nbsp;&nbsp;[כו] שְׁתֵּי נָשִׁים שֶׁנִּתְעַסְּקוּ בְּצִפּוֹר אֶחָד, וְאֵין בּוֹ אֵלָא כְּסֶלַע דָּם, וְנִמְצָא עַל כָּל אַחַת מִשְּׁתֵּיהֶן כֶּתֶם כַּסֶּלַע--שְׁתֵּיהֶן טְמֵאוֹת.&nbsp; נִתְעַסְּקָה בְּדָם שְׁאֵי אִפְשָׁר שֶׁיִּהְיֶה מִמֶּנּוּ כֶּתֶם אֵלָא כַּגָּרִיס, וְנִמְצָא עָלֶיהָ כֶּתֶם כִּשְׁנֵי גָּרִיסִין--הֲרֵי זוֹ תּוֹלָה כַּגָּרִיס בַּדָּם שֶׁנִּתְעַסְּקָה בּוֹ, וּכַגָּרִיס בְּמַאֲכֹלֶת; נִמְצָא הַכֶּתֶם יָתֵר מִכִּשְׁנֵי גָּרִיסִין, טְמֵאָה.&nbsp; [כז] נִתְעַסְּקָה בָּאָדֹם, אֵין תּוֹלָה בּוֹ שָׁחוֹר; נִתְעַסְּקָה בְּעוֹף שֶׁיֵּשׁ בּוֹ מִינִין הַרְבֵּה, וְנִמְצָא עָלֶיהָ מַרְאֵה אֶחָד מֵהֶן--תּוֹלָה בּוֹ.</p>

<p><b>ט,ל</b>&nbsp;&nbsp;הָיְתָה לוֹבֶשֶׁת שָׁלוֹשׁ חֲלוּקוֹת--אִם יְכוּלָה לִתְלוֹת, תּוֹלָה אַף בַּתַּחְתּוֹן; וְאִם אֵינָהּ יְכוּלָה לִתְלוֹת, אֵינָהּ תּוֹלָה אַפִלּוּ בָּעֶלְיוֹן.&nbsp; כֵּיצַד:&nbsp; עָבְרָה בַּשּׁוּק שֶׁלַּטַּבָּחִים--אַף עַל פִּי שֶׁנִּמְצָא הַכֶּתֶם עַל הַתַּחְתּוֹן לְבַדּוֹ, תּוֹלָה בְּדַם הַטַּבָּחִים; לֹא עָבְרָה בַּשּׁוּק שֶׁלַּטַּבָּחִים וְכַיּוֹצֶא בּוֹ--אַף עַל פִּי שֶׁנִּמְצָא הַכֶּתֶם בָּעֶלְיוֹן לְבַדּוֹ, הֲרֵי זוֹ טְמֵאָה.</p>

<p><b>ט,לא</b>&nbsp;&nbsp;סְפֵק עָבְרָה סְפֵק לֹא עָבְרָה, סְפֵק נִתְעַסְּקָה סְפֵק לֹא נִתְעַסְּקָה--אֵינָהּ תּוֹלָה.&nbsp; [כח] עִיר שֶׁיֵּשׁ בָּהּ חֲזִירִים, אוֹ שְׁהֶם בָּאִין לָהּ תָּמִיד--אֵין חוֹשְׁשִׁין לַכְּתָמִים הַנִּמְצָאִין בַּחֲלוּק.</p>

<p><b>ט,לב</b>&nbsp;&nbsp;[כט] הָאִשָּׁה שֶׁהִשְׁאִילָה חֲלוּקָהּ לְנִדָּה, בֵּין גּוֹיָה בֵּין יִשְׂרְאֵלִית, וְחָזְרָה וְלָבְשָׁה אוֹתוֹ קֹדֶם בְּדִיקָה, וּמָצְאָה עָלָיו כֶּתֶם--הֲרֵי זוֹ תּוֹלָה בַּנִּדָּה שֶׁלָּבְשָׁה אוֹתוֹ; הִשְׁאִילָה אוֹתוֹ לְזָבָה קְטַנָּה בְּיוֹם הַטָּמֵא שֶׁלָּהּ, אוֹ לְיוֹשֶׁבֶת עַל דַּם טֹהַר, אוֹ לִבְתוּלָה שֶׁדָּמֶיהָ טְהוֹרִין--הֲרֵי זוֹ תּוֹלָה בּוֹ.</p>

<p><b>ט,לג</b>&nbsp;&nbsp;אֲבָל אִם הִשְׁאִילָה אוֹתוֹ לְזָבָה קְטַנָּה בְּיוֹם הַשָּׁמוּר לָהּ, אוֹ לְזָבָה גְּדוֹלָה בְּשִׁבְעַת יְמֵי נְקִיִּים, וְחָזְרָה וְלָבְשָׁה אוֹתוֹ קֹדֶם בְּדִיקָה, וְנִמְצָא עָלָיו כֶּתֶם--שְׁתֵּיהֶן מְקֻלְקָלוֹת, הַשּׁוֹאֶלֶת וְהַמַּשְׁאִילָה אוֹתָהּ:&nbsp; שֶׁמֶּא מִזּוֹ, שֶׁמֶּא מִזּוֹ.&nbsp; הִשְׁאִילָה אוֹתוֹ לְיוֹשֶׁבֶת עַל הַכֶּתֶם--אֵינָהּ תּוֹלָה בּוֹ, שְׁאֵין תּוֹלִין כֶּתֶם בְּכֶתֶם.</p>

<p><b>ט,לד</b>&nbsp;&nbsp;[ל] בָּדְקָה חֲלוּקָהּ וּבָדְקָה עַצְמָהּ וּמָצְאָה טָהוֹר, וְהִשְׁאִילָה הַחֲלוּק לַחֲבִרְתָּהּ, וּלְבָשַׁתְהוּ, וְנִמְצָא עָלָיו כֶּתֶם כְּשֶׁהִחְזִירַתְהוּ לָהּ--הַשּׁוֹאֶלֶת טְמֵאָה, וְאֵינָהּ תּוֹלָה בְּבַעֲלַת הַחֲלוּק:&nbsp; שֶׁהֲרֵי בָּדְקָה אוֹתוֹ קֹדֶם שֶׁתַּשְׁאִילֵהוּ לָהּ.&nbsp; [לא] אֲרוּכָה שֶׁלָּבְשָׁה חֲלוּקָהּ שֶׁלִּקְצָרָה, וְנִמְצָא בּוֹ כֶּתֶם--אִם מַגִּיעַ כְּנֶגֶד בֵּית תֻּרְפָהּ--טְמֵאָה; וְאִם לָאו--טְהוֹרָה, שֶׁכֶּתֶם זֶה שֶׁלַּקְּצָרָה הוּא.</p>

<p><b>ט,לה</b>&nbsp;&nbsp;[לב] שָׁלוֹשׁ נָשִׁים שֶׁלָּבְשׁוּ חֲלוּק אֶחָד זוֹ אַחַר זוֹ, וְאַחַר כָּךְ נִמְצָא עָלָיו כֶּתֶם, וְכֵן אִם יָשְׁנוּ בְּמִטָּה אַחַת כְּאֶחָד, וְנִמְצָא דָּם תַּחַת אַחַת מֵהֶן--כֻּלָּן טְמֵאוֹת; וְאִם בָּדְקָה אַחַת מֵהֶן עַצְמָהּ מִיָּד, וּמָצְאָה עַצְמָהּ טְמֵאָה--הֲרֵי הַשְּׁתַּיִם טְהוֹרוֹת.&nbsp; [לג] בָּדְקוּ כֻּלָּן וּמָצְאוּ עַצְמָן טְהוֹרוֹת--תּוֹלָה מִי שְׁאֵינָהּ רְאוּיָה לִרְאוֹת דָּם, בְּמִי שְׁהִיא רְאוּיָה, וְתִהְיֶה שְׁאֵינָהּ רְאוּיָה טְהוֹרָה, וְהָרְאוּיָה טְמֵאָה.</p>

<p><b>ט,לו</b>&nbsp;&nbsp;כֵּיצַד:&nbsp; הָיְתָה אַחַת מְעֻבֶּרֶת, וְאַחַת שְׁאֵינָהּ מְעֻבֶּרֶת--הַמְּעֻבֶּרֶת טְהוֹרָה, וּשְׁאֵינָהּ מְעֻבֶּרֶת טְמֵאָה; מְנִיקָה וּשְׁאֵינָהּ מְנִיקָה, הַמְּנִיקָה טְהוֹרָה; זְקֵנָה וּשְׁאֵינָהּ זְקֵנָה, הַזְּקֵנָה טְהוֹרָה; בְּתוּלָה וּשְׁאֵינָהּ בְּתוּלָה, הַבְּתוּלָה טְהוֹרָה.&nbsp; הָיוּ כֻּלָּן מְעֻבָּרוֹת, כֻּלָּן זְקֵנוֹת, כֻּלָּן מְנִיקוֹת, כֻּלָּן בְּתוּלוֹת--הֲרֵי כֻּלָּן טְמֵאוֹת.</p>

<p><b>ט,לז</b>&nbsp;&nbsp;[לד] שָׁלוֹשׁ נָשִׁים שֶׁעָלוּ דֶרֶךְ מַרְגְּלוֹת הַמִּטָּה, וְיָשְׁנוּ כֻּלָּן, וְנִמְצָא דָּם תַּחַת הָאֶמְצָעִית--שְׁלָשְׁתָּן טְמֵאוֹת; תַּחַת הַפְּנִימִית--הִיא וְשֶׁבְּצִדָּהּ טְמֵאוֹת, וְהַחִיצוֹנָה טְהוֹרָה; תַּחַת הַחִיצוֹנָה--הִיא וְשֶׁבְּצִדָּהּ טְמֵאוֹת, וְהַפְּנִימִית טְהוֹרָה.&nbsp; וְאִם לֹא עָלוּ דֶרֶךְ מַרְגְּלוֹת הַמִּטָּה, שֶׁהֲרֵי אֵין לָהֶם סֵדֶר, וְנִמְצָא דָּם תַּחַת אַחַת מֵהֶן--כֻּלָּן טְמֵאוֹת.</p>

<p><b>ט,לח</b>&nbsp;&nbsp;[לה] בַּמֶּה דְּבָרִים אֲמוּרִים, שֶׁבָּדְקוּ כֻּלָּן וּמָצְאוּ טָהוֹר, וְלֹא תוּכַל אַחַת מֵהֶן לִתְלוֹת בַּחֲבִרְתָּהּ כְּמוֹ שֶׁבֵּאַרְנוּ; אֲבָל אִם בָּדְקָה אַחַת, וּמָצְאָה עַצְמָהּ טְהוֹרָה, וַחֲבִרְתָּהּ לֹא בָדְקָה--תּוֹלָה זוֹ הַטְּהוֹרָה בְּזוֹ שֶׁלֹּא בָדְקָה, וְזוֹ שֶׁלֹּא בָדְקָה טְמֵאָה.</p>

<p><b>ט,לט</b>&nbsp;&nbsp;[לו] כָּל כֶּתֶם הַנִּמְצָא עַל הַבֶּגֶד שְׁאֵין לוֹ בַּמֶּה יִתָּלֶה--אֵינוּ מְטַמֵּא, עַד שֶׁיִּוָּדַע שְׁהוּא דָּם.&nbsp; וְאִם נִסְתַּפַּק לָהֶם, שֶׁמֶּא הוּא דָּם אוֹ צְבָע אָדֹם--מַעְבִירִין עָלָיו שִׁבְעָה סַמָּנִין אֵלּוּ, עַל הַסֵּדֶר:&nbsp; אִם עָבַר אוֹ כָּהָה עֵינוֹ, הֲרֵי זֶה כֶּתֶם דָּם וּטְמֵאָה; וְאִם עָמַד כְּמוֹת שְׁהוּא, הֲרֵי זֶה צְבָע וּטְהוֹרָה.&nbsp; [לז] וְאֵלּוּ הֶן הַשִּׁבְעָה סַמָּנִין, עַל סִדְרָן--רֹק תָּפֵל, וּלְעִיסַת גָּרִיסִין שֶׁלְּפוֹל, וּמֵי רַגְלַיִם שֶׁהִחְמִיצוּ, וְנֶתֶר, וּבוֹרִית, וְקִימוּנְיָא, וְאַשְׁלָג.</p>

<p><b>ט,מ</b>&nbsp;&nbsp;וְצָרִיךְ לְכַסְכַּס שְׁלוֹשָׁה פְּעָמִים עַל כָּל סַם וְסַם, וּמוֹלִיךְ וּמֵבִיא בְּכָל כִּסְכּוּס.&nbsp; הִעְבִירָן שֶׁלֹּא עַל הַסֵּדֶר, אוֹ שֶׁהִעְבִירָן כְּאֶחָד--לֹא עָשָׂה כְּלוּם; הִקְדִּים אַחֲרוֹנִים לָרִאשׁוֹנִים--אֵלּוּ שֶׁהִעְבִיר בָּאַחֲרוֹנָה שְׁהֶן הָרִאשׁוֹנִים עָלוּ לוֹ, וְחוֹזֵר וּמַעְבִיר אַחֲרֵיהֶם הָאַחֲרוֹנִים שֶׁהִקְדִּים, עַד שֶׁיַּעַבְרוּ הַשִּׁבְעָה, עַל הַסֵּדֶר.</p>

<p><b>ט,מא</b>&nbsp;&nbsp;[לח] אֵיזֶה הוּא רֹק תָּפֵל--זֶה שֶׁלֹּא טָעַם כְּלוּם מִתְּחִלַּת הַלַּיְלָה, וְהָיָה יָשֵׁן כָּל חֲצִי הַלַּיְלָה הָאַחֲרוֹן, לְמָחָר קֹדֶם שֶׁיֹּאכַל, נִקְרָא רֹק תָּפֵל:&nbsp; וְהוּא שֶׁלֹּא יָצָא רֹב דִּבּוּרוֹ, עַד שָׁלוֹשׁ שָׁעוֹת בַּיּוֹם; וְאִם הִשְׁכִּים וְשָׁנָה פִּרְקוֹ, קֹדֶם שָׁלוֹשׁ שָׁעוֹת--אֵין זֶה רֹק תָּפֵל, שֶׁהַדִּבּוּר מְבַטֵּל חֹזֶק הָרֹק וּמַחְזִירוֹ כַּמָּיִם.</p>

<p><b>ט,מב</b>&nbsp;&nbsp;וְאֵיזוֹ הִיא לְעִיסַת גָּרִיסִין--הוּא שֶׁיִּלְעֹס הַגָּרִיסִין, עַד שֶׁיִּתְעָרַב עִם הַפּוֹל רֹק הַרְבֵּה מִפִּיו.&nbsp; וְאֵיזֶה הוּא מֵי רַגְלַיִם שֶׁהִחְמִיצוּ--אַחַר שְׁלוֹשָׁה יָמִים, אוֹ יָתֵר.</p>

<p><b>ט,מג</b>&nbsp;&nbsp;[לט] כָּל אִשָּׁה שְׁהִיא טְמֵאָה מִשּׁוֹם כֶּתֶם--אִם מָצְאָה הַכֶּתֶם בִּימֵי נִדָּתָהּ--הֲרֵי זוֹ סְפֵק נִדָּה, וְיוֹשֶׁבֶת עָלָיו שִׁבְעָה, וְטוֹבֶלֶת בְּלֵיל שְׁמִינִי, וְאַחַר כָּךְ תִּהְיֶה מֻתֶּרֶת לְבַעְלָהּ.&nbsp; וְאִם מָצְאָה אוֹתוֹ בִּימֵי זִיבָתָהּ--הֲרֵי זוֹ סְפֵק זָבָה גְּדוֹלָה אוֹ קְטַנָּה, כְּמוֹ שֶׁנִּתְבָּאַר בְּפֵרֶק זֶה; וְיוֹשֶׁבֶת יוֹם אֶחָד אִם הָיְתָה קְטַנָּה, אוֹ שִׁבְעַת יְמֵי נְקִיִּים אִם הָיְתָה גְּדוֹלָה, מִסָּפֵק.&nbsp; וְהַכֹּל מִדִּבְרֵי סוֹפְרִים, כְּמוֹ שֶׁבֵּאַרְנוּ; לְפִיכָּךְ הַבָּא עָלֶיהָ בְּזָדוֹן--מַכִּין אוֹתוֹ מַכַּת מַרְדּוּת, וּפְטוּרִין מִקָּרְבָּן.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק י</h2>

<p><b>י,א</b>&nbsp;&nbsp;כָּל הַיּוֹלֶדֶת טְמֵאָה כַּנִּדָּה, וְאַף עַל פִּי שֶׁלֹּא רָאָת דָּם.&nbsp; וְאַחַד הַיּוֹלֶדֶת חַי, אוֹ מֵת, וְאַפִלּוּ נֵפֶל--אִם זָכָר, יוֹשֶׁבֶת לַזָּכָר; וְאִם נְקֵבָה, יוֹשֶׁבֶת לַנְּקֵבָה:&nbsp; וְהוּא, שֶׁתִּגָּמֵר צוּרָתוֹ; וְאֵין צוּרַת הַוֶּלֶד נִגְמֶרֶת לְפָחוּת מֵאַרְבָּעִים יוֹם, אֶחָד הַזָּכָר וְאֶחָד הַנְּקֵבָה.&nbsp; [ב] וְהַמַּפֶּלֶת בְּתוֹךְ אַרְבָּעִים יוֹם--אֵינָהּ טְמֵאָה לִידָה, אַפִלּוּ בְּיוֹם אַרְבָּעִים.</p>

<p><b>י,ב</b>&nbsp;&nbsp;הִפִּילָה בְּיוֹם אַרְבָּעִים וְאֶחָד מֵאַחַר הַתַּשְׁמִישׁ--הֲרֵי זוֹ סְפֵק יוֹלֶדֶת, וְתֵשֵׁב לַזָּכָר וְלַנְּקֵבָה וְלַנִּדָּה; הָיְתָה צוּרַת הָאָדָם דַּקָּה בְּיוֹתֵר, וְאֵינָהּ נִכֶּרֶת בַּעֲלִיל--הֲרֵי זוֹ תֵּשֵׁב לַזָּכָר וְלַנְּקֵבָה, וְזֶה הוּא הַנִּקְרָא שָׁפִיר מְרֻקָּם.</p>

<p><b>י,ג</b>&nbsp;&nbsp;אֵיזֶה הוּא שָׁפִיר מְרֻקָּם:&nbsp; תְּחִלַּת בְּרִיָּתוֹ שֶׁלָּאָדָם--גּוּפוֹ כַּעֲדָשָׁה, שְׁתֵּי עֵינָיו כִּשְׁתֵּי טִפֵּי זְבוּב מְרֹחָקוֹת זוֹ מִזּוֹ, שְׁנֵי חֻטְמָיו כִּשְׁנֵי טִפֵּי זְבוּב מְקֹרָבִין זֶה לְזֶה, פִּיו פָּתוּחַ כְּחוּט הַשַּׂעֲרָה, וְחִתּוּךְ יָדַיִם וְרַגְלַיִם אֵין לוֹ.</p>

<p><b>י,ד</b>&nbsp;&nbsp;נִתְבָּאֲרָה צוּרָתוֹ יָתֵר מִזֶּה, וַעֲדַיִן אֵינוּ נִכָּר בֵּין זָכָר לִנְקֵבָה--אֵין בּוֹדְקִין אוֹתוֹ בַּמַּיִם אֵלָא בְּשֶׁמֶן, שֶׁהַשֶּׁמֶן מְצַחְצְחוֹ; וּמֵבִיא קֵיסָם שֶׁרֹאשׁוֹ חָלָק, וּמְנַעְנֵעַ בְּאוֹתוֹ מָקוֹם מִמַּעֲלָה לְמַטָּה:&nbsp; אִם מְסַכְסֵךְ, בַּיָּדוּעַ שְׁהוּא זָכָר; וְאִם רָאָה בְּאוֹתוֹ מָקוֹם כִּשְׂעוֹרָה סְדוּקָה, הֲרֵי זוֹ נְקֵבָה וְאֵינָהּ צְרִיכָה בְּדִיקָה.&nbsp; וּבְכָל אֵלּוּ הָרְקִימוֹת שֶׁלַּנְּפָלִים, אֵין נוֹתְנִין לָהּ יְמֵי טֹהַר--עַד שֶׁיַּשְׂעִיר הַוֶּלֶד.</p>

<p><b>י,ה</b>&nbsp;&nbsp;[ד] הִפִּילָה חֲתִכָּה לְבָנָה--אִם נִקְרְעָה וְנִמְצָא בָּהּ עֶצֶם, הֲרֵי זוֹ טְמֵאָה לִידָה; הִפִּילָה שָׁפִיר מָלֵא מַיִם, מָלֵא דָּם, מָלֵא גְּנִינִים, מָלֵא בָּשָׂר--הוֹאִיל וְאֵינוּ מְרֻקָּם, אֵינָהּ חוֹשֶׁשֶׁת לְוֶלֶד.</p>

<p><b>י,ו</b>&nbsp;&nbsp;[ה] יוֹצֵא דֹּפֶן--אֵין אִמּוֹ טְמֵאָה לִידָה, וְאֵין לוֹ יְמֵי טֻמְאָה וִימֵי טַהְרָה:&nbsp; שֶׁנֶּאֱמָר "אִשָּׁה כִּי תַזְרִיעַ, וְיָלְדָה" (ויקרא יב,ב), עַד שֶׁתֵּלֵד מִמְּקוֹם שֶׁמַּזְרַעַת.&nbsp; הַמַּקְשָׁה וְיָלְדָה וֶלֶד דֶּרֶךְ דֹפֶן--הֲרֵי דַּם הַקֹּשִׁי הַבָּא דֶּרֶךְ הָרֶחֶם, זִיבוּת אוֹ נִדָּה, וְדָם הַיּוֹצֶא דֶּרֶךְ הַדֹּפֶן, טָמֵא.&nbsp; וְאִם לֹא יָצָא דָּם דֶּרֶךְ הָרֶחֶם--הֲרֵי הָאִשָּׁה טְהוֹרָה, אַף עַל פִּי שֶׁהַדָּם שֶׁיָּצָא מִדָּפְנָהּ טָמֵא:&nbsp; שְׁאֵין הָאִשָּׁה טְמֵאָה, עַד שֶׁיֵּצֵא מַדְוֶה דֶּרֶךְ עֶרְוָתָהּ.</p>

<p><b>י,ז</b>&nbsp;&nbsp;[ו] נִתְחַתַּךְ הַוֶּלֶד בְּמֵעֶיהָ, וְיָצָא אֵבֶר אֵבֶר--בֵּין שֶׁיָּצָא עַל סֵדֶר הָאֵבָרִים, כְּגוֹן שֶׁיָּצְאָה הָרֶגֶל וְאַחֲרֶיהָ הַשּׁוֹק וְאַחֲרֶיהָ הַיָּרֵךְ, בֵּין שֶׁיָּצָא שֶׁלֹּא עַל הַסֵּדֶר--אֵינָהּ טְמֵאָה לִידָה, עַד שֶׁיָּצָא רֻבּוֹ; וְאִם יָצָא רֹאשׁוֹ כֻּלּוֹ כְּאַחַת, הֲרֵי זֶה כְּרֻבּוֹ.&nbsp; וְאִם לֹא נִתְחַתַּךְ, וְיָצָא כְּדַרְכּוֹ--מִשֶּׁתֵּצֵא רֹב פַּדַּחְתּוֹ--הֲרֵי זֶה כְּיָלוּד, וְאַף עַל פִּי שֶׁנִּתְחַתַּךְ אַחַר כָּךְ.&nbsp; [ז] הוֹצִיא הָעֹבֶר יָדוֹ וְהִחְזִירָהּ, אִמּוֹ טְמֵאָה לִידָה מִדִּבְרֵי סוֹפְרִים; וְאֵין לָהּ יְמֵי טֹהַר, עַד שֶׁיֵּצֵא הַוֶּלֶד אוֹ רֻבּוֹ, כְּמוֹ שֶׁאָמַרְנוּ.</p>

<p><b>י,ח</b>&nbsp;&nbsp;הַמַּפֶּלֶת כְּמִין בְּהֵמָה חַיָּה וָעוֹף--אִם הָיוּ פָּנָיו כִּפְנֵי הָאָדָם, הֲרֵי זֶה וֶלֶד:&nbsp; אִם זָכָר, תֵּשֵׁב לַזָּכָר, וְאִם נְקֵבָה, תֵּשֵׁב לַנְּקֵבָה, וְאִם אֵין נִכָּר בֵּין זָכָר לִנְקֵבָה, תֵּשֵׁב לַזָּכָר וְלַנְּקֵבָה--וְאַף עַל פִּי שֶׁשְּׁאָר הַגּוּף דּוֹמֶה לִבְהֵמָה אוֹ לְחַיָּה אוֹ לְעוֹף.&nbsp; וְאִם אֵין פָּנָיו כְּצוּרַת פְּנֵי הָאָדָם--אַף עַל פִּי שֶׁשְּׁאָר הַגּוּף גּוּף אָדָם שָׁלֵם, וְיָדָיו וְרַגְלָיו יְדֵי אָדָם וְרַגְלָיו, וַהֲרֵי הִיא נְקֵבָה אוֹ זָכָר--אֵינוּ וֶלֶד, וְאֵין אִמּוֹ טְמֵאָה לִידָה.</p>

<p><b>י,ט</b>&nbsp;&nbsp;וְאֵיזוֹ הִיא צוּרַת פְּנֵי הָאָדָם--שֶׁיִּהְיֶה הַמֵּצַח וְהַגְּבִינִין וְהָעֵינַיִם וְהַלְּסָתוֹת וְגַבּוֹת הַזָּקָן, כְּצוּרַת הָאָדָם; אֲבָל הַפֶּה וְהָאָזְנַיִם וְהָאַף--אַף עַל פִּי שְׁהֶן כְּשֶׁלִּבְהֵמָה וְחַיָּה, הֲרֵי זֶה וֶלֶד.</p>

<p><b>י,י</b>&nbsp;&nbsp;הַמַּפֶּלֶת דְּמוּת נָחָשׁ--אִמּוֹ טְמֵאָה לִידָה, מִפְּנֵי שֶׁגַּלְגַּל עֵינָיו עָגוּל כְּשֶׁלְּאָדָם.&nbsp; הַמַּפֶּלֶת דְּמוּת אָדָם שֶׁיֵּשׁ לוֹ כְּנָפַיִם שֶׁלְּבָשָׂר, אִמּוֹ טְמֵאָה לִידָה.&nbsp; נִבְרָא בְּעַיִן אַחַת וְיָרֵךְ אַחַת--אִם הָיוּ מִן הַצַּד, שֶׁהֲרֵי הוּא כַּחֲצִי אָדָם--אִמּוֹ טְמֵאָה לִידָה; וְאִם הָיוּ בָּאֶמְצָע--אִמּוֹ טְהוֹרָה, שֶׁהֲרֵי זוֹ בִּרְיָה אַחֶרֶת.</p>

<p><b>י,יא</b>&nbsp;&nbsp;נִבְרָא וֶשֶׁט שֶׁלּוֹ אָטוּם, אוֹ שֶׁהָיָה חָסֵר מִטִּבּוּרוֹ וּלְמַטָּה וַהֲרֵי הוּא אָטוּם, אוֹ שֶׁהָיְתָה גֻּלְגָּלְתּוֹ אֲטוּמָה, אוֹ שֶׁהָיוּ פָּנָיו טוּחוֹת וְאֵין בָּהֶן הֶכֵּר פָּנִים, אוֹ שֶׁיֵּשׁ לוֹ שְׁנֵי גַּבִּין וּשְׁתֵּי שְׁדָרוֹת, אוֹ שֶׁהִפִּילָה בְּרִיַּת רֹאשׁ שְׁאֵינוּ חָתוּךְ, אוֹ יָד שְׁאֵינוּ חָתוּךְ--כָּל נֵפֶל מֵאֵלּוּ, אֵינוּ וֶלֶד וְאֵין אִמּוֹ טְמֵאָה לִידָה; אֲבָל אִם הִפִּילָה יָד חֲתוּכָה וְרֶגֶל חֲתוּכָה--הֲרֵי חֶזְקָתָהּ מִוֶּלֶד שָׁלֵם, וּמִצְטָרְפִין לְרֹב אֵבָרָיו.</p>

<p><b>י,יב</b>&nbsp;&nbsp;פְּעָמִים יִקְפֶּה מִשְּׁאָר הַדָּמִים שֶׁנּוֹצַר מֵהֶם הָאָדָם, חֲתִכָּה כְּמוֹ לְשׁוֹן הַשּׁוֹר, וְתִהְיֶה כְּרוּכָה עַל מִקְצַת הַוֶּלֶד; וְהִיא הַנִּקְרֵאת סַנְדָּל.&nbsp; וּלְעוֹלָם לֹא יֵעָשֶׂה סַנְדָּל זֶה, אֵלָא עִם וֶלֶד; אֲבָל חֲתִכָּה שֶׁנּוֹצְרָה לְבַדָּהּ בְּלֹא וֶלֶד, אֵינָהּ נִקְרֵאת סַנְדָּל.&nbsp; וְרֹב הָעֻבְרִים, לֹא יִהְיֶה עִמָּהֶם סַנְדָּל.&nbsp; וּפְעָמִים יַכֶּה הַמְּעֻבֶּרֶת דָּבָר עַל בִּטְנָהּ, וְיִפָּסֵד הָעֹבֶר וְיֵעָשֶׂה כְּסַנְדָּל זֶה; וּפְעָמִים יִשָּׁאֵר בּוֹ הֶכֵּר פָּנִים, וּפְעָמִים יִיבַשׁ הַוֶּלֶד וְיִשְׁתַּנֶּה וְיִקְפְּאוּ עָלָיו הַדָּמִים עַד שֶׁלֹּא יִשָּׁאֵר בּוֹ הֶכֵּר פָּנִים.</p>

<p><b>י,יג</b>&nbsp;&nbsp;לְפִיכָּךְ הַמַּפֶּלֶת זָכָר וְסַנְדָּל עִמּוֹ--אַף עַל פִּי שְׁאֵין הֶכֵּר פָּנִים בַּסַּנְדָּל--הֲרֵי זוֹ תֵּשֵׁב לַזָּכָר וְלַנְּקֵבָה, שֶׁמֶּא סַנְדָּל זֶה נְקֵבָה הָיָה; וְחֻמְרָה הִחְמִירוּ בּוֹ לִטַּמֵּא בּוֹ מִשּׁוֹם וֶלֶד, אַף עַל פִּי שְׁאֵין בּוֹ צוּרַת פָּנִים, הוֹאִיל וְהִיא טְמֵאָה לִידָה, מִפְּנֵי הַוֶּלֶד שֶׁעִמּוֹ.</p>

<p><b>י,יד</b>&nbsp;&nbsp;[יג] הַחוֹתֶלֶת הֶעָבָה שְׁהִיא כְּמוֹ חֵמֶת שֶׁבְּתוֹכָהּ נוֹצָר הַוֶּלֶד, וְהִיא מַקֶּפֶת אוֹתוֹ וְאֶת הַסַּנְדָּל--אִם הָיָה עִמּוֹ סַנְדָּל, וּכְשֶׁיַּגִּיעַ זְמַנּוֹ לָצֵאת קוֹרֵעַ אוֹתָהּ וְיוֹצֶא--הִיא הַנִּקְרֵאת שִׁלְיָה; וּתְחִלַּת בְּרִיָּתָהּ דּוֹמָה לְחוּט שֶׁלְּעֵרֶב, וַחֲלוּלָה כַּחֲצוֹצֶרֶת, וְעָבָה כְּקֻרְקְבָן הַתֻּרְנְגוֹלִים.&nbsp; וְאֵין שִׁלְיָה פְּחוּתָה מִטֶּפַח.</p>

<p><b>י,טו</b>&nbsp;&nbsp;[יד] הַמַּפֶּלֶת שִׁלְיָה, תֵּשֵׁב לַזָּכָר וְלַנְּקֵבָה--לֹא שֶׁהַשִּׁלְיָה וֶלֶד, אֵלָא שְׁאֵין שִׁלְיָה בְּלֹא וֶלֶד; הִפִּילָה נֵפֶל, וְאַחַר כָּךְ הִפִּילָה שִׁלְיָה--חוֹשְׁשִׁין לַשִּׁלְיָה, וַהֲרֵי הִיא כְּוֶלֶד אַחֵר, וְאֵין אוֹמְרִין זוֹ שִׁלְיַת הַנֵּפֶל, שְׁאֵין תּוֹלִין אֶת הַשִּׁלְיָה אֵלָא בְּוֶלֶד שֶׁלְּקַיָּמָה.&nbsp; לְפִיכָּךְ אִם יָלְדָה וֶלֶד שֶׁלְּקַיָּמָה, וְהִפִּילָה שִׁלְיָה אַפִלּוּ אַחַר שְׁלוֹשָׁה וְעֶשְׂרִים יוֹם--תּוֹלִין אוֹתָהּ בַּוֶּלֶד; וְאֵין חוֹשְׁשִׁין לְוֶלֶד אַחֵר, שֶׁהַוֶּלֶד קָרַע הַשִּׁלְיָה וְיָצָא.</p>

<p><b>י,טז</b>&nbsp;&nbsp;[טו] הִפִּילָה שִׁלְיָה תְּחִלָּה, וְאַחַר כָּךְ יָלְדָה וֶלֶד שֶׁלְּקַיָּמָה--חוֹשְׁשִׁין לַשִּׁלְיָה שְׁהִיא וֶלֶד אַחֵר, וְאֵין תּוֹלִין אוֹתָהּ בַּוֶּלֶד הַבָּא אַחֲרֶיהָ:&nbsp; שְׁאֵין דַּרְכָּהּ שֶׁלְּשִׁלְיָה, לָצֵאת לִפְנֵי הַוֶּלֶד.&nbsp; יָצַאת מִקְצַת הַשִּׁלְיָה בְּיוֹם רִאשׁוֹן, וּמִקְצָתָהּ בַּשֵּׁנִי--מוֹנִין לָהּ מִיּוֹם רִאשׁוֹן, וְאֵין נוֹתְנִין לָהּ יְמֵי טַהְרָה אֵלָא מִיּוֹם שֵׁנִי לְהַחְמִיר.</p>

<p><b>י,יז</b>&nbsp;&nbsp;[טז] הִפִּילָה דְּמוּת בְּהֵמָה חַיָּה וָעוֹף, וְשִׁלְיָה קְשׁוּרָה בּוֹ--אֵין חוֹשְׁשִׁין לְוֶלֶד.&nbsp; וְאִם אֵינָהּ קְשׁוּרָה בּוֹ, מַטִּילִין עֲלֵיהֶן חֹמֶר שְׁנֵי וְלָדוֹת:&nbsp; שֶׁאֲנִי אוֹמֵר, שֶׁמֶּא נִמּוֹחַ שָׁפִיר מְרֻקָּם שֶׁהָיָה בְּשִׁלְיָה זוֹ, וְשֶׁמֶּא נִמּוֹחָה הַשִּׁלְיָה שֶׁלְּשָׁפִיר זֶה, שְׁהוּא דְּמוּת בְּהֵמָה וְחַיָּה.</p>

<p><b>י,יח</b>&nbsp;&nbsp;[יז] כָּל אֵלּוּ שֶׁחוֹשְׁשִׁין לְשִׁלְיָה, אֵין נוֹתְנִין לָהֶן יְמֵי טֹהַר; וְכָל מִי שֶׁהִפִּילָה דָּבָר שְׁאֵינוּ וֶלֶד, אוֹ שָׁפִיר, בְּתוֹךְ אַרְבָּעִים יוֹם, שֶׁעֲדַיִן לֹא נִגְמְרָה צוּרָתוֹ--וְאִם יָצָא עִמּוֹ דָּם, הֲרֵי זוֹ נִדָּה אוֹ זָבָה; וְאִם יָצָא יָבֵשׁ בְּלֹא דָּם, הֲרֵי זוֹ טְהוֹרָה.</p>

<p><b>י,יט</b>&nbsp;&nbsp;[יח] מִי שֶׁיָּלְדָה זָכָר וּנְקֵבָה תְּאוֹמִים, תֵּשֵׁב לַנְּקֵבָה; יָלְדָה טֻמְטוֹם אוֹ אַנְדְּרֻגִּינוֹס, תֵּשֵׁב לַזָּכָר וְלַנְּקֵבָה.&nbsp; יָלְדָה תְּאוֹמִים--אֶחָד זָכָר וְהַשֵּׁנִי טֻמְטוֹם אוֹ אַנְדְּרֻגִּינוֹס, תֵּשֵׁב לַזָּכָר וְלַנְּקֵבָה; הָאֶחָד נְקֵבָה וְהַשֵּׁנִי טֻמְטוֹם אוֹ אַנְדְּרֻגִּינוֹס, תֵּשֵׁב לַנְּקֵבָה בִּלְבָד:&nbsp; שֶׁהַטֻּמְטוֹם וְהָאַנְדְּרֻגִּינוֹס סָפֵק הֶן, שֶׁמֶּא זָכָר הֶן אוֹ שֶׁמֶּא נְקֵבָה.</p>

<p><b>י,כ</b>&nbsp;&nbsp;[יט] הָאִשָּׁה שֶׁהֻחְזְקָה מְעֻבֶּרֶת, וְיָלְדָה, וְאֵין יָדוּעַ מַה יָלְדָה--כְּגוֹן שֶׁעָבְרָה בְּנָהָר וְהִפִּילָה שָׁם, אוֹ שֶׁהִפִּילָה לְבוֹר, אוֹ שֶׁהִפִּילָה וּגְרָרַתּוּ חַיָּה--הֲרֵי זוֹ בְּחֶזְקַת שֶׁהִפִּילָה וֶלֶד, וְתֵשֵׁב לַזָּכָר וְלַנְּקֵבָה; אֲבָל אִם לֹא הֻחְזְקָה מְעֻבֶּרֶת, וְהִפִּילָה, וְאֵין יָדוּעַ מַה הִפִּילָה--הֲרֵי זוֹ סְפֵק יוֹלֶדֶת, וְתֵשֵׁב לַזָּכָר וְלַנְּקֵבָה וְלַנִּדָּה.</p>

<p><b>י,כא</b>&nbsp;&nbsp;[כ] כָּל מָקוֹם שֶׁאָמַרְנוּ תֵּשֵׁב לַזָּכָר וְלַנְּקֵבָה, כֵּיצַד דִּינָהּ:&nbsp; תִּהְיֶה אֲסוּרָה לְבַעְלָהּ אַרְבָּעָה עָשָׂר יוֹם, כְּיוֹלֶדֶת נְקֵבָה, שִׁבְעָה הָרִאשׁוֹנִים וַדַּאי, וְהַשִּׁבְעָה הַשְּׁנִיִּים סָפֵק; וְאֵין נוֹתְנִין לָהּ יְמֵי טֹהַר אֵלָא עַד אַרְבָּעִים יוֹם, כְּיוֹלֶדֶת זָכָר.&nbsp; וְאִם רָאֲתָה דָּם אַחַר הָאַרְבָּעִים עַד שְׁמוֹנִים--אֵינוּ דַּם טֹהַר, אֵלָא סְפֵק דָּם נִדָּה, אוֹ סְפֵק דָּם זִיבָה אִם בָּא בִּימֵי הַזִּיבָה, כְּמוֹ שֶׁבֵּאַרְנוּ.&nbsp; וְכֵן אִם רָאֲתָה דָּם בְּיוֹם אֶחָד וּשְׁמוֹנִים בִּלְבָד--הֲרֵי זוֹ סְפֵק נִדָּה, וְתֵשֵׁב שִׁבְעַת יְמֵי נִדָּה, שֶׁמֶּא נְקֵבָה יָלְדָה, שְׁאֵין לָהּ וֶסֶת נִדּוּת עַד אַחַר מְלֹאת, כְּמוֹ שֶׁבֵּאַרְנוּ.</p>

<p><b>י,כב</b>&nbsp;&nbsp;[כא] כָּל מָקוֹם שֶׁאָמַרְנוּ תֵּשֵׁב לַזָּכָר וְלַנְּקֵבָה וּלְנִדָּה, כֵּיצַד דִּינָהּ:&nbsp; תִּהְיֶה אֲסוּרָה לְבַעְלָהּ אַרְבָּעָה עָשָׂר יוֹם, כְּיוֹלֶדֶת נְקֵבָה.&nbsp; וְאִם רָאֲתָה דָּם בְּיוֹם אֶחָד וּשְׁמוֹנִים, הֲרֵי זוֹ סְפֵק נִדָּה; וְכֵן אִם רָאֲתָה דָּם בְּיוֹם אַרְבָּעָה וְשִׁבְעִים וּבְיוֹם אֶחָד וּשְׁמוֹנִים, הֲרֵי זוֹ סְפֵק נִדָּה; וְכֵן אִם רָאֲתָה דָּם בְּיוֹם אֶחָד וְאַרְבָּעִים--אַף עַל פִּי שֶׁרָאָת בְּיוֹם אַרְבָּעָה וּשְׁלוֹשִׁים, הֲרֵי זוֹ סְפֵק נִדָּה, וַאֲסוּרָה לְבַעְלָהּ עַד לֵיל שְׁמוֹנָה וְאַרְבָּעִים, כְּיוֹלֶדֶת זָכָר.&nbsp; וְאֵין נוֹתְנִין לָהּ יְמֵי טֹהַר כְּלָל, כַּנִּדָּה; וַהֲרֵי הִיא כְּמִי שֶׁלֹּא יָלְדָה.</p>

<p><b>י,כג</b>&nbsp;&nbsp;וְכָל דָּם שֶׁתִּרְאֶה מִיּוֹם שֶׁהִפִּילָה עַד שְׁמוֹנִים יוֹם--אִם בָּא בִּימֵי נִדָּתָהּ, הֲרֵי זוֹ סְפֵק נִדָּה מֵאַחַר הַשִּׁבְעָה מִיּוֹם שֶׁהִפִּילָה; וְאִם בָּא בִּימֵי זִיבָתָהּ, הֲרֵי זוֹ סְפֵק זָבָה:&nbsp; שֶׁכָּל יְמֵי מְלֹאת, אֵין בָּהֶן וֶסֶת.&nbsp; וְכֵן אִם רָאֲתָה בְּיוֹם אֶחָד וּשְׁמוֹנִים--עֲדַיִן הִיא מְקֻלְקֶלֶת, וְתִהְיֶה סְפֵק נִדָּה, כְּמוֹ שֶׁבֵּאַרְנוּ, אַף עַל פִּי שֶׁלֹּא רָאָת אֵלָא יוֹם אֶחָד.&nbsp; וּכְשֶׁיִּקָּבַע לָהּ הַוֶּסֶת אַחַר הַשְּׁמוֹנִים, יָסוּר קִלְקוּלָהּ, וְתַחְזֹר לִהְיוֹת נִדָּה וַדָּאִית, אוֹ זָבָה וַדָּאִית.&nbsp; וְכֵן מִיּוֹם שֶׁהִפִּילָה עַד שִׁבְעָה יָמִים; וְתִהְיֶה נִדָּה וַדָּאִית, אִם הִפִּילָה בְּתוֹךְ יְמֵי נִדָּתָהּ, כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יא</h2>

<p><b>יא,א</b>&nbsp;&nbsp;כָּל שֶׁאָמַרְנוּ בְּנִדָּה וְזָבָה וְיוֹלֶדֶת, הוּא דִּין תּוֹרָה.&nbsp; וּבְמִשְׁפָּטִים אֵלּוּ הָיוּ עוֹשִׂין, כְּשֶׁהָיוּ בֵּית דִּין הַגָּדוֹל מְצוּיִין, וְהָיוּ שָׁם חֲכָמִים גְּדוֹלִים שֶׁמַּכִּירִים הַדָּמִים.&nbsp; וְאִם נֻלַּד לָהֶם סָפֵק בָּרְאִיּוֹת, אוֹ בִּימֵי נִדָּה אוֹ זִיבָה--יַעֲלוּ לְבֵית דִּין וְיִשְׁאֲלוּ, כְּמוֹ שֶׁהִבְטִיחָה תּוֹרָה עֲלֵיהֶן, שֶׁנֶּאֱמָר "כִּי יִפָּלֵא מִמְּךָ דָבָר .&nbsp;.&nbsp;. בֵּין-דָּם לְדָם" (דברים יז,ח), בֵּין דַּם נִדָּה לְדַם זִיבָה.&nbsp; וּבְאוֹתָן הַיָּמִים, הָיוּ בְּנוֹת יִשְׂרָאֵל נִזְהָרוֹת מִדָּבָר זֶה, וּמְשַׁמְּרוֹת וֶסְתוֹתֵיהֶן, וְסוֹפְרוֹת תָּמִיד יְמֵי הַנִּדָּה וִימֵי הַזִּיבָה.</p>

<p><b>יא,ב</b>&nbsp;&nbsp;וְטֹרַח גָּדוֹל יֵשׁ בְּמִנְיַן הַיָּמִים, וּפְעָמִים רַבּוֹת יָבוֹאוּ לִידֵי סָפֵק--שֶׁאַפִלּוּ רָאָת הַבַּת דָּם בְּיוֹם הַלִּידָה, מֵאוֹתוֹ הַיּוֹם מַתְחִילִין לִמְנוֹת לָהּ יְמֵי נִדָּה וִימֵי זִיבָה כְּמוֹ שֶׁבֵּאַרְנוּ; לְפִיכָּךְ לֹא תִטַּמֵּא הַבַּת בְּזִיבָה אֵלָא בַּת עֲשָׂרָה יָמִים--שְׁאִם רָאָת בְּיוֹם שֶׁתִּוָּלֵד, הֲרֵי זוֹ נִדָּה שִׁבְעַת יָמִים, וּשְׁלֹשֶׁת יָמִים סָמוּךְ לְנִדָּתָהּ, הֲרֵי עֲשָׂרָה יָמִים.&nbsp; הִנֵּה לָמַדְתָּ שֶׁמִּתְּחִלַּת רְאִיָּה, מַתְחֶלֶת לִמְנוֹת יְמֵי נִדָּה וִימֵי זִיבָה כָּל יָמֶיהָ, וְאַפִלּוּ רָאֲתָה וְהִיא קְטַנָּה.</p>

<p><b>יא,ג</b>&nbsp;&nbsp;וּבִימֵי חַכְמֵי תַּלְמוּד, נִסְתַּפַּק הַדָּבָר הַרְבֵּה בִּרְאִיּוֹת הַדָּמִים, וְנִתְקַלְקְלוּ הַוְּסָתוֹת, לְפִי שֶׁלֹּא הָיָה כּוֹחַ בְּכָל הַנָּשִׁים לִמְנוֹת יְמֵי נִדָּה וִימֵי זִיבָה; וּלְפִיכָּךְ הִחְמִירוּ חֲכָמִים בַּדָּבָר, וְגָזְרוּ שֶׁיִּהְיוּ כָּל יְמֵי הָאִשָּׁה כִּימֵי זִיבָתָהּ, וְיִהְיֶה כָּל דָּם שֶׁתִּרְאֶה סְפֵק דַּם זִיבוּת.</p>

<p><b>יא,ד</b>&nbsp;&nbsp;וְעוֹד הִחְמִירוּ בְּנוֹת יִשְׂרָאֵל עַל עַצְמָן חֻמְרָה יְתֵרָה עַל זוֹ, וְנָהֲגוּ כֻלָּם בְּכָל מָקוֹם שֶׁיֵּשׁ יִשְׂרָאֵל:&nbsp; שֶׁכָּל בַּת יִשְׂרָאֵל שֶׁתִּרְאֶה דָּם--אַפִלּוּ לֹא רָאָת אֵלָא טִפָּה כַּחַרְדָּל בִּלְבָד וּפָסַק הַדָּם--סוֹפֶרֶת לָהּ שִׁבְעַת יְמֵי נְקִיִּים, וְאַפִלּוּ רָאָת בְּעֵת נִדָּתָהּ.&nbsp; בֵּין שֶׁרָאָת יוֹם אֶחָד, אוֹ שְׁנַיִם, אוֹ הַשִּׁבְעָה כֻּלָּן, אוֹ יָתֵר--מִשֶּׁיִּפְסֹק הַדָּם, סוֹפֶרֶת שִׁבְעַת יְמֵי נְקִיִּים כְּזָבָה גְּדוֹלָה.&nbsp; וְטוֹבֶלֶת בְּלֵיל שְׁמִינִי, אַף עַל פִּי שְׁהִיא סְפֵק זָבָה, אוֹ בְּיוֹם שְׁמִינִי אִם הָיָה שָׁם דֹּחַק, כְּמוֹ שֶׁאָמַרְנוּ--וְאַחַר כָּךְ תִּהְיֶה מֻתֶּרֶת לְבַעְלָהּ.</p>

<p><b>יא,ה</b>&nbsp;&nbsp;וְכֵן כָּל יוֹלֶדֶת בַּזְּמָן הַזֶּה--הֲרֵי הִיא כְּיוֹלֶדֶת בְּזוֹב, וּצְרִיכָה שִׁבְעַת יְמֵי נְקִיִּים כְּמוֹ שֶׁבֵּאַרְנוּ.&nbsp; וּמִנְהָג פָּשׁוּט בְּשִׁנְעָר וּבְאֶרֶץ הַצְּבִי וּבִסְפָרַד וּבַמַּעְרָב, שְׁאִם רָאָת דָּם בְּתוֹךְ יְמֵי מְלֹאת--אַף עַל פִּי שֶׁרָאָת אַחַר שֶׁסָּפְרָה שִׁבְעַת יְמֵי נְקִיִּים וְטָבְלָה--הֲרֵי זוֹ סוֹפֶרֶת שִׁבְעַת יְמֵי נְקִיִּים אַחַר שֶׁיִּפְסֹק הַדָּם, וְאֵין נוֹתְנִין לָהּ יְמֵי טֹהַר כְּלָל:&nbsp; אֵלָא כָּל דָּם שֶׁתִּרְאֶה הָאִשָּׁה--בֵּין דַּם קֹשִׁי, בֵּין דַּם טֹהַר--סוֹפֶרֶת שִׁבְעַת יְמֵי נְקִיִּים, אַחַר שֶׁיִּפְסֹק הַדָּם.</p>

<p><b>יא,ו</b>&nbsp;&nbsp;וְדִין זֶה, בִּימֵי הַגְּאוֹנִים נִתְחַדַּשׁ, וְהֶם גָּזְרוּ שֶׁלֹּא יִהְיֶה שָׁם דַּם טֹהַר כְּלָל--שֶׁזֶּה שֶׁהִחְמִירוּ בְּנוֹת יִשְׂרָאֵל עַל עַצְמָן בִּימֵי חַכְמֵי תַּלְמוּד, אֵינוּ אֵלָא בְּרוֹאָה דָּם שְׁהוּא טָמֵא, שֶׁיּוֹשֶׁבֶת עָלָיו שִׁבְעַת יְמֵי נְקִיִּים; אֲבָל דָּם שֶׁתִּרְאֶה בִּימֵי טֹהַר אַחַר סְפִירָה וּטְבִילָה, אֵין לָחוּשׁ לוֹ--שְׁאֵין יְמֵי טֹהַר רְאוּיִין לֹא לְנִדָּה וְלֹא לְזִיבָה, כְּמוֹ שֶׁבֵּאַרְנוּ.&nbsp; [ז] וְשָׁמַעְנוּ שֶׁבְּצָרְפַת בּוֹעֲלִים עַל דַּם טֹהַר כְּדִין הַתַּלְמוּד עַד הַיּוֹם, אַחַר סְפִירָה וּטְבִילָה מִטֻּמְאַת יוֹלֶדֶת בְּזוֹב; וְדָבָר זֶה, תָּלוּי בַּמִּנְהָג.</p>

<p><b>יא,ז</b>&nbsp;&nbsp;[ח] וְכֵן דִּין דַּם בְּתוּלִים בַּזְּמָן הַזֶּה, שֶׁאַפִלּוּ הָיְתָה קְטַנָּה שֶׁלֹּא הִגִּיעַ זְמַנָּהּ לִרְאוֹת, וְלֹא רָאָת דָּם מִיָּמֶיהָ--הֲרֵי זֶה בּוֹעֵל בְּעִילַת מִצְוָה, וּפוֹרֵשׁ.&nbsp; וְכָל זְמָן שֶׁתִּרְאֶה דָּם מֵחֲמַת הַמַּכָּה, הֲרֵי הִיא טְמֵאָה; וְאַחַר שֶׁיִּפְסֹק הַדָּם, סוֹפֶרֶת שִׁבְעַת יְמֵי נְקִיִּים.</p>

<p><b>יא,ח</b>&nbsp;&nbsp;[ט] יָתֵר עַל זֶה, כָּל בַּת שֶׁתְּבָעוּהָ לְהִנָּשֵׂא וְרָצָת--שׁוֹהָה שִׁבְעַת יְמֵי נְקִיִּים מֵאַחַר שֶׁרָצָת, וְאַחַר כָּךְ תִּהְיֶה מֻתֶּרֶת לְהִבָּעֵל:&nbsp; שֶׁמֶּא מֵחִמּוּדָהּ לָאִישׁ, רָאָת דָּם טִפָּה אַחַת, וְלֹא הִרְגִּישָׁה בָּהּ; בֵּין שֶׁהָיְתָה הָאִשָּׁה גְּדוֹלָה, בֵּין שֶׁהָיְתָה קְטַנָּה--צְרִיכָה לֵישֵׁב שִׁבְעַת יְמֵי נְקִיִּים מֵאַחַר שֶׁרָצָת, וְאַחַר כָּךְ תִטְבֹּל וְתִבָּעֵל.</p>

<p><b>יא,ט</b>&nbsp;&nbsp;[י] וְכָל הַדְּבָרִים הָאֵלּוּ, חֻמְרָה יְתֵרָה שֶׁנָּהֲגוּ בָּהּ בְּנוֹת יִשְׂרָאֵל מִיְּמֵי חַכְמֵי תַּלְמוּד; וְאֵין לָסוּר מִמֶּנָּה, לְעוֹלָם.</p>

<p><b>יא,י</b>&nbsp;&nbsp;לְפִיכָּךְ כָּל אִשָּׁה שֶׁרָצָת כְּשֶׁתְּבָעוּהָ לְהִנָּשֵׂא--לֹא תִנָּשֵׂא, עַד שֶׁתִּסְפֹּר וְתִטְבֹּל.&nbsp; וְאִם נִשֵּׂאת לְתַלְמִיד חֲכָמִים--מֻתֶּרֶת לְהִנָּשֵׂא מִיָּד, וְתִסְפֹּר מֵאַחַר שֶׁנִּשֵּׂאת וְתִטְבֹּל:&nbsp; שֶׁתַּלְמִיד חֲכָמִים יוֹדֵעַ שְׁהִיא אֲסוּרָה, וְנִזְהָר מִזֶּה; וְלֹא יִקְרַב לָהּ, עַד שֶׁתִּטְבֹּל.</p>

<p><b>יא,יא</b>&nbsp;&nbsp;דִּין הַכְּתָמִים בַּזְּמָן הַזֶּה, כְּמוֹ שֶׁבֵּאַרְנוּ; וְאֵין בַּדָּבָר חִדּוּשׁ, וְלֹא מִנְהָג--אֵלָא כָּל כֶּתֶם שֶׁאָמַרְנוּ שְׁהִיא טְהוֹרָה, הֲרֵי הִיא טְהוֹרָה, וְכָל שֶׁאָמַרְנוּ שְׁהִיא טְמֵאָה, סוֹפֶרֶת שִׁבְעַת יָמִים מִיּוֹם שֶׁנִּמְצָא בּוֹ הַכֶּתֶם.&nbsp; וְאִם הָיָה שֵׁעוּר הַכֶּתֶם כְּדֵי לָחוּשׁ לְזִיבוּת, סוֹפֶרֶת שִׁבְעַת יָמִים מֵאַחַר יוֹם שֶׁנִּמְצָא בּוֹ הַכֶּתֶם--שְׁאֵין הָרוֹאָה דָּם, כְּרוֹאָה כֶּתֶם.</p>

<p><b>יא,יב</b>&nbsp;&nbsp;וְכֵן כָּל שֶׁאָמַרְנוּ בַּיּוֹלֶדֶת שֶׁאִמּוֹ טְהוֹרָה, הֲרֵי הִיא טְהוֹרָה בַּזְּמָן הַזֶּה; וְכֵן הָאִשָּׁה שֶׁרָאָת לֹבֶן, אוֹ דַּם יָרֹק, אוֹ שֶׁהִשְׁלִיכָה חֲתִכָּה אֲדֻמָּה שְׁאֵין עִמָּהּ דָּם--הֲרֵי הִיא טְהוֹרָה, אַף בַּזְּמָן הַזֶּה:&nbsp; שֶׁלֹּא הִחְמִירוּ אֵלָא בְּרוֹאָה דָּם טָמֵא, וְאֵין זוֹ רוֹאָה דָּם טָמֵא.&nbsp; [יג] וְכֵן אִם הָיְתָה בָּהּ מַכָּה וְהָיָה הַדָּם שׁוֹתֵת מִמֶּנָּה, אוֹ שֶׁבָּא הַדָּם עִם מֵימֵי רַגְלַיִם--הֲרֵי זוֹ טְהוֹרָה.&nbsp; וְלֹא נִתְחַדַּשׁ דָּבָר, אֵלָא סְפִירַת שִׁבְעַת יְמֵי נְקִיִּים לְכָל רוֹאָה דָּם טָמֵא, כְּמוֹ שֶׂאָמַרְנוּ; וְשֶׁיִּהְיוּ כָּל מַרְאֵה דָּמִים, טְמֵאִים.</p>

<p><b>יא,יג</b>&nbsp;&nbsp;[יד] זֶה שֶׁתִּמְצָא בְּמִקְצַת מְקוֹמוֹת, שֶׁהַנִּדָּה יוֹשֶׁבֶת שִׁבְעַת יָמִים בְּנִדָּתָהּ, וְאַף עַל פִּי שֶׁלֹּא רָאָת דָּם אֵלָא יוֹם אֶחָד, וְאַחַר הַשִּׁבְעָה תֵּשֵׁב שִׁבְעַת יְמֵי נְקִיִּים--אֵין זֶה מִנְהָג, אֵלָא טְעוּת הִיא מִמִּי שֶׁהוֹרָה לָהֶם כָּךְ; וְאֵין רָאוּי לִפְנוֹת לְדָבָר זֶה כְּלָל--אֵלָא אִם רָאֲתָה יוֹם אֶחָד, סוֹפֶרֶת אַחֲרָיו שִׁבְעָה, וְטוֹבֶלֶת בְּלֵיל שְׁמִינִי שְׁהוּא לֵיל שֵׁנִי שֶׁלְּאַחַר יְמֵי נִדָּתָהּ, וּמֻתֶּרֶת לְבַעְלָהּ.</p>

<p><b>יא,יד</b>&nbsp;&nbsp;[טו] וְכֵן זֶה שֶׁתִּמְצָא בְּמִקְצַת מְקוֹמוֹת, וְתִמְצָא תְּשׁוּבוֹת לְמִקְצַת גְּאוֹנִים, שֶׁיּוֹלֶדֶת זָכָר לֹא תְשַׁמַּשׁ מִטָּתָהּ עַד סוֹף אַרְבָּעִים, וְיוֹלֶדֶת נְקֵבָה אַחַר שְׁמוֹנִים, וְאַף עַל פִּי שֶׁלֹּא רָאֲתָה דָּם אֵלָא בְּתוֹךְ הַשִּׁבְעָה--אֵין זֶה מִנְהָג, אֵלָא טְעוּת הִיא בְּאוֹתָן הַתְּשׁוּבוֹת.&nbsp; וְדֶרֶךְ מִינוּת בְּאוֹתָן הַמְּקוֹמוֹת, וּמִן הַצַּדּוּקִיִּין לָמְדוּ דָּבָר זֶה; וּמִצְוָה לְכוֹפָן כְּדֵי לְהוֹצִיא מִלִּבָּן, וּלְהַחְזִירָן לְדִבְרֵי חֲכָמִים--שֶׁתִּסְפֹּר שִׁבְעַת יְמֵי נְקִיִּים בִּלְבָד, כְּמוֹ שֶׁבֵּאַרְנוּ.</p>

<p><b>יא,טו</b>&nbsp;&nbsp;[טז] אֵין הָאִשָּׁה עוֹלָה מִטֻּמְאָתָהּ וְיוֹצְאָה מִידֵי עֶרְוָה, עַד שֶׁתִּטְבֹּל בְּמֵי מִקְוָה כָּשֵׁר; וְלֹא יִהְיֶה דָּבָר חוֹצֵץ בֵּין בְּשָׂרָהּ, וּבֵין הַמָּיִם.&nbsp; וּבְהִלְכּוֹת מִקְווֹת יִתְבָּאַר הַמִּקְוָה הַכָּשֵׁר וְהַפָּסוּל, וְדֶרֶךְ הַטְּבִילָה, וּמִשְׁפְּטֵי הַחֲצִיצָה.</p>

<p><b>יא,טז</b>&nbsp;&nbsp;אֲבָל אִם רָחֲצָה בַּמֶּרְחֵץ--אַפִלּוּ נָפְלוּ עָלֶיהָ כָּל מֵימוֹת שֶׁבָּעוֹלָם--הֲרֵי הִיא אַחַר הָרְחִיצָה כְּמוֹת שֶׁהָיְתָה קֹדֶם הָרְחִיצָה, בְּכָרֵת:&nbsp; שְׁאֵין לָךְ דָּבָר שֶׁמַּעֲלֶה מִטֻּמְאָה לְטַהְרָה אֵלָא טְבִילָה בְּמֵי מִקְוָה, אוֹ בְּמַעְיָן, אוֹ בְּיַמִּים שְׁהֶם כְּמַעְיָן, כְּמוֹ שֶׁיִּתְבָּאַר בְּהִלְכּוֹת מִקְווֹת.</p>

<p><b>יא,יז</b>&nbsp;&nbsp;כָּל שִׁבְעַת יְמֵי נְקִיִּים שֶׁבַּזְּמָן הַזֶּה--אַף עַל פִּי שְׁהֶן סָפֵק--אִם טָבְלָה בָּהֶן, כְּאִלּוּ לֹא טָבְלָה.&nbsp; וְאִם טָבְלָה בַּשְּׁבִיעִי--אַף עַל פִּי שֶׁאָסוּר לַעֲשׂוֹת כֵּן לְכַתְּחִלָּה, שֶׁמֶּא יָבוֹא לִבְעֹל בַּשְּׁבִיעִי אַחַר הַטְּבִילָה--הוֹאִיל וְטָבְלָה בִּזְמַנָּהּ אַפִלּוּ הָיְתָה זָבָה וַדָּאִית, הֲרֵי זוֹ עָלְתָה לָהּ טְבִילָה.</p>

<p><b>יא,יח</b>&nbsp;&nbsp;וְאָסוּר לוֹ לָאָדָם שֶׁיִּדְבַּק בְּאִשְׁתּוֹ בְּשִׁבְעַת יְמֵי נְקִיִּים, וְאַף עַל פִּי שְׁהִיא בִּכְסוּתָהּ וְהוּא בִּכְסוּתוֹ.&nbsp; וְלֹא יִקְרַב לָהּ, וְלֹא יִגַּע בָּהּ אַפִלּוּ בְּאֶצְבָּע קְטַנָּה; וְלֹא יֹאכַל עִמָּהּ, בִּקְעָרָה אַחַת.&nbsp; כְּלָלוֹ שֶׁלַּדָּבָר:&nbsp; יִנְהֹג עִמָּהּ בִּימֵי סְפִירָה, כְּמוֹ שֶׁיִּנְהֹג עִמָּהּ בִּימֵי נִדָּה--שֶׁעֲדַיִן הִיא בְּכָרֵת עַד שֶׁתִּטְבֹּל, כְּמוֹ שֶׁבֵּאַרְנוּ.</p>

<p><b>יא,יט</b>&nbsp;&nbsp;כָּל מְלָאכוֹת שֶׁהָאִשָּׁה עוֹשָׂה לְבַעְלָהּ, נִדָּה עוֹשָׂה לְבַעְלָהּ--חוּץ מֵהַרְחָצַת פָּנָיו יָדָיו וְרַגְלָיו, וּמְזִיגַת הַכּוֹס, וְהַצָּעַת הַמִּטָּה בְּפָנָיו:&nbsp; גְּזֵרָה, שֶׁמֶּא יָבוֹא לִידֵי עֲבֵרָה.&nbsp; וּמִפְּנֵי זֶה לֹא תֹאכַל עִמּוֹ, בִּקְעָרָה אַחַת; וְלֹא יִגַּע בִּבְשָׂרָהּ, מִפְּנֵי הֶרְגֵּל עֲבֵרָה.&nbsp; וְכֵן בְּשִׁבְעַת יְמֵי נְקִיִּים, לֹא תַעֲשֶׂה לוֹ שָׁלוֹשׁ מְלָאכוֹת אֵלּוּ.&nbsp; וּמֻתָּר לָאִשָּׁה לְהִתְקַשַּׁט בִּימֵי נִדָּתָהּ, כְּדֵי שֶׁלֹּא תִתְגַּנֶּה עַל בַּעְלָהּ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יב</h2>

<p><b>יב,א</b>&nbsp;&nbsp;יִשְׂרָאֵל שֶׁבָּעַל גּוֹיָה מִשְּׁאָר הָאֻמּוֹת, דֶּרֶךְ אִישׁוּת, אוֹ יִשְׂרְאֵלִית שֶׁנִּבְעֲלָה לְגוֹי, דֶּרֶךְ אִישׁוּת--הֲרֵי אֵלּוּ לוֹקִין מִן הַתּוֹרָה, שֶׁנֶּאֱמָר "לֹא תִתְחַתֵּן, בָּם" (דברים ז,ג):&nbsp; אֶחָד שִׁבְעָה עֲמָמִין, וְאֶחָד כָּל הָאֻמּוֹת בְּאִסּוּר זֶה.&nbsp; וְכֵן מְפֹרָשׁ עַל יְדֵי עֶזְרָא "וַאֲשֶׁר לֹא-נִתֵּן בְּנֹתֵינוּ, לְעַמֵּי הָאָרֶץ; וְאֶת-בְּנֹתֵיהֶם, לֹא נִקַּח לְבָנֵינוּ" (נחמיה י,לא).&nbsp; [ב] וְלֹא אָסְרָה תּוֹרָה, אֵלָא דֶּרֶךְ חַתְנוּת.</p>

<p><b>יב,ב</b>&nbsp;&nbsp;אֲבָל הַבָּא עַל הַגּוֹיָה דֶּרֶךְ זְנוּת--מַכִּין אוֹתוֹ מַכַּת מַרְדּוּת מִדִּבְרֵי סוֹפְרִים, גְּזֵרָה שֶׁמֶּא יָבוֹא לְהִתְחַתַּן.&nbsp; וְאִם יֵחֲדָהּ לוֹ בִּזְנוּת--חַיָּב עָלֶיהָ מִשּׁוֹם נִדָּה, וּמִשּׁוֹם שִׁפְחָה, וּמִשּׁוֹם גּוֹיָה, וּמִשּׁוֹם זוֹנָה; וְאִם לֹא יֵחֲדָהּ לוֹ אֵלָא נִקְרֵית נִקְרֹה, אֵינוּ חַיָּב אֵלָא מִשּׁוֹם גּוֹיָה.&nbsp; וְכָל חִיּוּבִין אֵלּוּ מִדִּבְרֵיהֶן.</p>

<p><b>יב,ג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַבּוֹעֵל יִשְׂרָאֵל.&nbsp; אֲבָל כּוֹהֵן הַבָּא עַל הַגּוֹיָה--לוֹקֶה מִן הַתּוֹרָה מִשּׁוֹם זוֹנָה, וְאֶחָד זוֹנָה גּוֹיָה וְאֶחָד זוֹנָה יִשְׂרְאֵלִית; וּבִבְעִילָה בִּלְבָד לוֹקֶה, שֶׁהֲרֵי אֵינָהּ בַּת קִדּוּשִׁין.</p>

<p><b>יב,ד</b>&nbsp;&nbsp;כָּל הַבּוֹעֵל גּוֹיָה, בֵּין דֶּרֶךְ חַתְנוּת בֵּין דֶּרֶךְ זְנוּת--אִם בְּעָלָהּ בְּפַרְהֶסְיָה, וְהוּא שֶׁיִּבְעֹל לְעֵינֵי עֲשָׂרָה מִיִּשְׂרָאֵל אוֹ יָתֵר--אִם פָּגְעוּ בּוֹ קַנָּאִין וַהֲרָגוּהוּ, הֲרֵי אֵלּוּ מְשֻׁבָּחִין וּזְרִיזִין; וְדָבָר זֶה הֲלָכָה לְמֹשֶׁה מִסִּינַי הוּא, וּרְאָיָה לְדָבָר זֶה מַעֲשֵׂה פִּינְחָס בְּזִמְרִי.</p>

<p><b>יב,ה</b>&nbsp;&nbsp;וְאֵין הַקַּנָּאי רַשָּׁאי לִפְגֹּעַ בָּהֶן, אֵלָא בְּשָׁעַת מַעֲשֵׂה כְּזִמְרִי, שֶׁנֶּאֱמָר "וְאֶת-הָאִשָּׁה אֶל-קֳבָתָהּ" (במדבר כה,ח); אֲבָל אִם פֵּרַשׁ, אֵין הוֹרְגִין אוֹתוֹ, וְאִם הֲרָגוֹ, נֶהְרָג עָלָיו.&nbsp; וְאִם בָּא הַקַּנָּאי לִטֹּל רְשׁוּת מִבֵּית דִּין לְהָרְגוֹ--אֵין מוֹרִין לוֹ, וְאַף עַל פִּי שְׁהוּא בְּשָׁעַת מַעֲשֵׂה; וְלֹא עוֹד, אֵלָא אִם בָּא הַקַּנָּאי לַהְרֹג אֶת הַבּוֹעֵל, וְנִשְׁמַט הַבּוֹעֵל וְהָרַג הַקַּנָּאי כְּדֵי לְהַצִּיל עַצְמוֹ מִיָּדוֹ--אֵין הַבּוֹעֵל נֶהְרָג עָלָיו.&nbsp; וְהַבָּא עַל בַּת גֵּר תּוֹשָׁב, אֵין הַקַּנָּאִין פּוֹגְעִים בּוֹ; אֲבָל מַכִּין אוֹתוֹ מַכַּת מַרְדּוּת.</p>

<p><b>יב,ו</b>&nbsp;&nbsp;לֹא פָגְעוּ בּוֹ קַנָּאִים, וְלֹא הִלְקוּהוּ בֵּית דִּין--הֲרֵי עָנְשׁוֹ מְפֹרָשׁ בְּדִבְרֵי קַבָּלָה שְׁהוּא נִכְרָת, שֶׁנֶּאֱמָר "כִּי חִלֵּל יְהוּדָה, אֶת קֹדֶשׁ ה' אֲשֶׁר אָהֵב, וּבָעַל, בַּת-אֵל נֵכָר.&nbsp; יַכְרֵת ה' לָאִישׁ אֲשֶׁר יַעֲשֶׂנָּה, עֵר וְעֹנֶה" (ראה מלאכי ב,יא-יב):&nbsp; אִם יִשְׂרָאֵל הוּא, לֹא יִהְיֶה לוֹ "עֵר" בַּחֲכָמִים "וְעֹנֶה" בַּתַּלְמִידִים; וְאִם כּוֹהֵן הוּא, לֹא יִהְיֶה לוֹ מַגִּישׁ מִנְחָה לַה' צְבָאוֹת.&nbsp; הִנֵּה לָמַדְתָּ שֶׁהַבּוֹעֵל גּוֹיָה כְּאִלּוּ נִתְחַתַּן לַעֲבוֹדָה זָרָה, שֶׁנֶּאֱמָר "וּבָעַל, בַּת-אֵל נֵכָר", וְנִקְרָא מְחַלֵּל קֹדֶשׁ.</p>

<p><b>יב,ז</b>&nbsp;&nbsp;עָווֹן זֶה--אַף עַל פִּי שְׁאֵין בּוֹ מִיתַת בֵּית דִּין, אַל יְהִי קַל בְּעֵינֶיךָ; אֵלָא יֵשׁ בּוֹ הֶפְסֵד, שְׁאֵין בְּכָל הָעֲרָיוֹת כְּמוֹתוֹ:&nbsp; שֶׁהַבֵּן מִן הָעֶרְוָה, בְּנוֹ הוּא לְכָל דָּבָר; וּבִכְלַל יִשְׂרָאֵל יֵחָשֵׁב, וְאַף עַל פִּי שְׁהוּא מַמְזֵר.&nbsp; וְהַבֵּן מִן הַגּוֹיָה, אֵינוּ בְּנוֹ--שֶׁנֶּאֱמָר "כִּי-יָסִיר אֶת-בִּנְךָ מֵאַחֲרַי" (דברים ז,ד), מֵסִיר אוֹתוֹ מִלִּהְיוֹת אַחֲרֵי ה'.&nbsp; [ח] וְדָבָר זֶה גּוֹרֵם לְהִדָּבֵּק בַּגּוֹיִים, שֶׁהִבְדִּילָנוּ הַקָּדוֹשׁ בָּרוּךְ הוּא מֵהֶם, וְלָשׁוּב מֵאַחֲרֵי ה', וְלִמְעֹל בּוֹ.</p>

<p><b>יב,ח</b>&nbsp;&nbsp;[ט] גּוֹי הַבָּא עַל בַּת יִשְׂרָאֵל--אִם אֵשֶׁת אִישׁ הִיא, נֶהְרָג עָלֶיהָ; וְאִם פְּנוּיָה הִיא, אֵינוּ נֶהְרָג.&nbsp; [י] אֲבָל יִשְׂרָאֵל שֶׁבָּא עַל הַגּוֹיָה--בֵּין קְטַנָּה בַּת שָׁלוֹשׁ שָׁנִים וְיוֹם אֶחָד בֵּין גְּדוֹלָה, בֵּין פְּנוּיָה בֵּין אֵשֶׁת אִישׁ, וְאַפִלּוּ הָיָה קָטָן בֶּן תֵּשַׁע שָׁנִים וְיוֹם אֶחָד--כֵּיוָן שֶׁבָּא עַל הַגּוֹיָה בְּזָדוֹן, הֲרֵי זוֹ נֶהְרֶגֶת:&nbsp; מִפְּנֵי שֶׁבָּאת לְיִשְׂרָאֵל תַּקְלָה עַל יָדֶיהָ, כַּבְּהֵמָה.&nbsp; וְדָבָר זֶה מְפֹרָשׁ בַּתּוֹרָה, שֶׁנֶּאֱמָר "הֵן הֵנָּה הָיוּ לִבְנֵי יִשְׂרָאֵל .&nbsp;.&nbsp;. וְכָל-אִשָּׁה, יֹדַעַת אִישׁ לְמִשְׁכַּב זָכָר--הֲרֹגוּ" (במדבר לא,טז-יז).</p>

<p><b>יב,ט</b>&nbsp;&nbsp;[יא] הָעֲבָדִים שֶׁהִטְבִּילוּ אוֹתָם לְשֵׁם עַבְדוּת, וְקִבְּלוּ עֲלֵיהֶם מִצְווֹת שֶׁהָעֲבָדִים חַיָּבִים בָּהֶם--יָצְאוּ מִכְּלַל הַגּוֹיִים, וְלִכְלַל יִשְׂרָאֵל לֹא בָאוּ.&nbsp; לְפִיכָּךְ הַשִּׁפְחָה אֲסוּרָה לְבֶן חוֹרִין, אֶחָד שִׁפְחָתוֹ וְאֶחָד שִׁפְחַת חֲבֵרוֹ; וְהַבָּא עַל הַשִּׁפְחָה, מַכִּין אוֹתוֹ מַכַּת מַרְדּוּת מִדִּבְרֵי סוֹפְרִים.&nbsp; שֶׁהֲרֵי מְפֹרָשׁ בַּתּוֹרָה שֶׁהָאָדוֹן נוֹתֵן שִׁפְחָה כְּנַעֲנִית לְעַבְדּוֹ הָעִבְרִי, וְהִיא מֻתֶּרֶת לוֹ, שֶׁנֶּאֱמָר "אִם-אֲדֹנָיו יִתֶּן-לוֹ אִשָּׁה" (שמות כא,ד).&nbsp; [יב] וְלֹא גָזְרוּ חֲכָמִים בְּדָבָר זֶה, וְלֹא חִיְּבָה תּוֹרָה מַלְקוּת בַּשִּׁפְחָה, אֵלָא אִם כֵּן הָיְתָה נֶחֱרֶפֶת לְאִישׁ, כְּמוֹ שֶׁבֵּאַרְנוּ.</p>

<p><b>יב,י</b>&nbsp;&nbsp;[יג] אַל יְהִי עָווֹן זֶה קַל בְּעֵינֶיךָ, מִפְּנֵי שְׁאֵין בּוֹ מַלְקוּת מִן הַתּוֹרָה--שֶׁגַּם זֶה גּוֹרֵם לַבֵּן לָסוּר מֵאַחֲרֵי ה', שֶׁהַבֵּן מִן הַשִּׁפְחָה עֶבֶד וְאֵינוּ מִיִּשְׂרָאֵל; וְנִמְצָא גּוֹרֵם לְזֶרַע הַקֹּדֶשׁ לְהִתְחַלַּל, וְלִהְיוֹתָם עֲבָדִים.&nbsp; וַהֲרֵי אֻנְקֳלוֹס הַמְּתַרְגֵּם כָּלַל בְּעִילַת עֶבֶד וְשִׁפְחָה בִּכְלַל "לֹא-יִהְיֶה קָדֵשׁ, וְלֹא-תִהְיֶה קְדֵשָׁה" (ראה דברים כג,יח).</p>

<p><b>יב,יא</b>&nbsp;&nbsp;[יד] הַבָּא עַל הַשִּׁפְחָה, וְאַפִלּוּ בְּפַרְהֶסְיָה וּבְשָׁעַת עֲבֵרָה--אֵין הַקַּנָּאִין פּוֹגְעִין בּוֹ; וְכֵן אִם לָקַח שִׁפְחָה דֶּרֶךְ חַתְנוּת, אֵינוּ לוֹקֶה מִן הַתּוֹרָה, שֶׁמֵּעֵת שֶׁטָּבְלָה וְקִבְּלָה מִצְווֹת, יָצַאת מִכְּלַל הַגּוֹיִים.</p>

<p><b>יב,יב</b>&nbsp;&nbsp;[טו] נִתְעָרַב וֶלֶד יִשְׂרְאֵלִית בְּוֶלֶד שִׁפְחָה--הֲרֵי שְׁנֵיהֶן סָפֵק, וְכָל אֶחָד מֵהֶן סְפֵק עֶבֶד; וְכוֹפִין בַּעַל הַשִּׁפְחָה, וּמְשַׁחְרֵר אֶת שְׁנֵיהֶם.&nbsp; וְאִם הָיָה הַבֵּן הוּא אָדוֹן שֶׁלְּעֶבֶד--כְּשֶׁיִּגְדְּלוּ יְשַׁחְרְרוּ זֶה אֶת זֶה, וְיִהְיוּ מֻתָּרִין לָבוֹא בַּקָּהָל.&nbsp; [טז] הָיוּ הַתַּעֲרֹבֶת בָּנוֹת, הֲרֵי שְׁתֵּיהֶן סְפֵק שְׁפָחוֹת; וְהַבָּא עַל אַחַת מֵהֶן, הַוֶּלֶד סְפֵק עֶבֶד.&nbsp; וְכֵן אִם נִתְעָרַב וֶלֶד גּוֹיָה בְּוֶלֶד יִשְׂרְאֵלִית--מַטְבִּילִים אֶת שְׁנֵיהֶן לְשֵׁם גֵּרוּת, וְכָל אַחַת מֵהֶן סְפֵק גִּיּוֹרֶת.</p>

<p><b>יב,יג</b>&nbsp;&nbsp;[יז] כָּל הַגּוֹיִים כֻּלָּם, כְּשֶׁיִּתְגַּיְּרוּ וִיקַבְּלוּ עֲלֵיהֶן כָּל הַמִּצְווֹת שֶׁלַּתּוֹרָה, וְהָעֲבָדִים, כְּשֶׁיִּשְׁתַּחְרְרוּ--הֲרֵי הֶן כְּיִשְׂרָאֵל לְכָל דָּבָר, שֶׁנֶּאֱמָר "הַקָּהָל, חֻקָּה אַחַת לָכֶם" (במדבר טו,טו); וּמֻתָּרִין לְהִכָּנֵס בִּקְהַל ה' מִיָּד--וְהוּא שֶׁיִּשָּׂא הַגֵּר אוֹ הַמְּשֻׁחְרָר בַּת יִשְׂרָאֵל, וְיִשָּׂא הַיִּשְׂרְאֵלִי גִּיּוֹרֶת וּמְשֻׁחְרֶרֶת:&nbsp; חוּץ מֵאַרְבָּעָה עֲמָמִין בִּלְבָד, וְהֶם עַמּוֹן וּמוֹאָב וּמִצְרַיִם וֶאֱדוֹם--שֶׁהָאֻמּוֹת הָאֵלּוּ, כְּשֶׁיִּתְגַּיַּר מֵהֶן אָדָם--הֲרֵי הוּא כְּיִשְׂרָאֵל לְכָל דָּבָר, אֵלָא לְעִנְיַן בִּיאָה בַּקָּהָל.</p>

<p><b>יב,יד</b>&nbsp;&nbsp;[יח] וְכֵיצַד דִּינָן:&nbsp; עַמּוֹן וּמוֹאָב--אִסּוּרָן אִסּוּר עוֹלָם, זְכָרִים וְלֹא נְקֵבוֹת:&nbsp; שֶׁנֶּאֱמָר "לֹא-יָבֹא עַמּוֹנִי וּמוֹאָבִי .&nbsp;.&nbsp;." (דברים כג,ד).&nbsp; וַהֲלָכָה לְמֹשֶׁה מִסִּינַי, שֶׁהָעַמּוֹנִי הַזָּכָר וְהַמּוֹאָבִי הַזָּכָר--הוּא שֶׁאָסוּר לְעוֹלָם לִשָּׂא בַּת יִשְׂרָאֵל, אַפִלּוּ בֶּן בֶּן בְּנוֹ עַד סוֹף הָעוֹלָם; אֲבָל עַמּוֹנִית וּמוֹאָבִית, מֻתֶּרֶת מִיָּד כִּשְׁאָר הָאֻמּוֹת.</p>

<p><b>יב,טו</b>&nbsp;&nbsp;[יט] מִצְרִי וַאֲדוֹמִי, אֶחָד זְכָרִים וְאֶחָד נְקֵבוֹת--דּוֹר רִאשׁוֹן וְדוֹר שֵׁנִי, אֲסוּרִין לָבוֹא בְּיִשְׂרָאֵל; וְדוֹר שְׁלִישִׁי מֻתָּר, שֶׁנֶּאֱמָר "בָּנִים אֲשֶׁר-יִוָּלְדוּ לָהֶם, דּוֹר שְׁלִישִׁי" (דברים כג,ט).&nbsp; [כ] מִצְרִית מְעֻבֶּרֶת שֶׁנִּתְגַּיְּרָה, בְּנָהּ שֵׁנִי; מִצְרִי שֵׁנִי שֶׁנָּשָׂא מִצְרִית רִאשׁוֹנָה, אוֹ מִצְרִי רִאשׁוֹן שֶׁנָּשָׂא מִצְרִית שְׁנִיָּה--הַוֶּלֶד שֵׁנִי:&nbsp; שֶׁנֶּאֱמָר "בָּנִים אֲשֶׁר-יִוָּלְדוּ לָהֶם", הַכָּתוּב תְּלָאוֹ בְּלִידָה.</p>

<p><b>יב,טז</b>&nbsp;&nbsp;[כא] גֵּר עַמּוֹנִי שֶׁנָּשָׂא מִצְרִית, הַוֶּלֶד עַמּוֹנִי; וְגֵר מִצְרִי שֶׁנָּשָׂא עַמּוֹנִית, הַוֶּלֶד מִצְרִי:&nbsp; זֶה הַכְּלָל--הַוֶּלֶד בָּאֻמּוֹת, הוֹלֵךְ אַחַר הַזָּכָר; נִתְגַּיְּרוּ, הוֹלֵךְ אַחַר הַפָּחוּת.</p>

<p><b>יב,יז</b>&nbsp;&nbsp;[כב] מִי שֶׁנִּתְגַּיַּר מִשִּׁבְעָה עֲמָמִין, אֵינָן אֲסוּרִין מִן הַתּוֹרָה לָבוֹא בַּקָּהָל; וְהַדָּבָר יָדוּעַ, שֶׁלֹּא נִתְגַּיַּר מֵהֶן אֵלָא הַגִּבְעוֹנִים.&nbsp; וִיהוֹשׁוּעַ גָּזַר עֲלֵיהֶם שֶׁיִּהְיוּ אֲסוּרִים לָבוֹא בַּקָּהָל, אֶחָד זְכָרִים וְאֶחָד נְקֵבוֹת; וְלֹא אָסַר אוֹתָם, אֵלָא בִּזְמָן שֶׁיֵּשׁ מִקְדָּשׁ--שֶׁנֶּאֱמָר "וְחֹטְבֵי עֵצִים וְשֹׁאֲבֵי-מַיִם--לְבֵית אֱלֹהָי" (יהושוע ט,כג), תָּלָה הַרְחָקָתָם בַּמִּקְדָּשׁ.&nbsp; [כג] וְהֶם הַנִּקְרָאִים נְתִינִים, לְפִי שֶׁנְּתָנָם לַעֲבוֹדַת הַמִּקְדָּשׁ.</p>

<p><b>יב,יח</b>&nbsp;&nbsp;בָּא דָּוִיד וְגָזַר עֲלֵיהֶם שֶׁלֹּא יִכָּנְסוּ בַּקָּהָל לְעוֹלָם, וְאַפִלּוּ בִּזְמָן שְׁאֵין מִקְדָּשׁ; וְכֵן מְפֹרָשׁ בְּעֶזְרָא, "וּמִן-הַנְּתִינִים, שֶׁנָּתַן דָּוִיד וְהַשָּׂרִים לַעֲבֹדַת הַלְוִיִּם" (עזרא ח,כ).&nbsp; הַא לָמַדְתָּ, שֶׁלֹּא תָלָה אוֹתָם בַּמִּקְדָּשׁ.&nbsp; [כד] וְלָמָּה גָּזַר עֲלֵיהֶם הוּא וּבֵית דִּינוֹ--לְפִי שֶׁרָאָה עַזּוּת וְאַכְזָרִיּוּת שֶׁהָיְתָה בָּהֶם, בְּעֵת שֶׁבִּקְּשׁוּ שִׁבְעַת בְּנֵי שָׁאוּל בְּחִיר ה' לִתְלוֹתָם, וַהֲרָגוּם וְלֹא רִחֲמוּ עֲלֵיהֶם.</p>

<p><b>יב,יט</b>&nbsp;&nbsp;[כה] כְּשֶׁעָלָה סַנְחֵרִיב מֶלֶךְ אַשּׁוּר, בִּלְבַּל כָּל הָאֻמּוֹת וְעֵרְבָם זֶה בְּזֶה וְהֶגְלָה אוֹתָם מִמְּקוֹמָם.&nbsp; וְאֵלּוּ הַמִּצְרִיִּים שֶׁבְּאֶרֶץ מִצְרַיִם עַתָּה, אֲנָשִׁים אֲחֵרִים הֶם; וְכֵן הָאֲדוֹמִיִּים שֶׁבִּשְׂדֵה אֱדוֹם.&nbsp; וְהוֹאִיל וְנִתְעָרְבוּ אַרְבַּע אֻמּוֹת הָאֲסוּרִים בְּכָל אֻמּוֹת הָעוֹלָם שְׁהֶן מֻתָּרִים, הֻתַּר הַכֹּל--שֶׁכָּל הַפּוֹרֵשׁ מֵהֶן לְהִתְגַּיַר, חֶזְקָתוֹ שֶׁפֵּרַשׁ מִן הָרֹב.</p>

<p><b>יב,כ</b>&nbsp;&nbsp;לְפִיכָּךְ כְּשֶׁיִּתְגַּיַּר הַגֵּר בַּזְּמָן הַזֶּה בְּכָל מָקוֹם--בֵּין אֲדוֹמִי, בֵּין מִצְרִי, בֵּין עַמּוֹנִי, בֵּין מוֹאָבִי, בֵּין כּוּשִׁי, בֵּין שְׁאָר הָאֻמּוֹת--אֶחָד הַזְּכָרִים וְאֶחָד הַנְּקֵבוֹת, מֻתָּרִין לָבוֹא בַּקָּהָל מִיָּד.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יג</h2>

<p><b>יג,א</b>&nbsp;&nbsp;בִּשְׁלוֹשָׁה דְּבָרִים נִכְנְסוּ יִשְׂרָאֵל לַבְּרִית--בְּמִילָה, וּטְבִילָה, וְקָרְבָּן.&nbsp; [ב] מִילָה--הָיְתָה בְּמִצְרַיִם, כְּשֶׁנֶּאֱמָר "כָּל-עָרֵל, לֹא-יֹאכַל בּוֹ" (שמות יב,מח).&nbsp; מָל אוֹתָם מֹשֶׁה רַבֵּנוּ, שֶׁכֻּלָּם בִּטְּלוּ בְּרִית מִילָה בְּמִצְרַיִם, חוּץ מִשֵּׁבֶט לֵוִי; וְעַל זֶה נֶאֱמָר "וּבְרִיתְךָ יִנְצֹרוּ" (דברים לג,ט).&nbsp; [ג] וּטְבִילָה--הָיְתָה בַּמִּדְבָּר, קֹדֶם מַתַּן תּוֹרָה:&nbsp; כְּשֶׁנֶּאֱמָר "וְקִדַּשְׁתָּם הַיּוֹם וּמָחָר; וְכִבְּסוּ, שִׂמְלֹתָם" (שמות יט,י).&nbsp; וְקָרְבָּן--כְּשֶׁנֶּאֱמָר "וַיִּשְׁלַח, אֶת-נַעֲרֵי בְּנֵי יִשְׂרָאֵל, וַיַּעֲלוּ, עֹלֹת" (שמות כד,ה), עַל יְדֵי כָּל יִשְׂרָאֵל הִקְרִיבוּם.</p>

<p><b>יג,ב</b>&nbsp;&nbsp;[ד] וְכֵן לְדוֹרוֹת, כְּשֶׁיִּרְצֶה הַגּוֹי לְהִכָּנֵס לַבְּרִית, וּלְהִסְתּוֹפֵף תַּחַת כַּנְפֵי הַשְּׁכִינָה, וִיקַבַּל עָלָיו עֹל תּוֹרָה--צָרִיךְ מִילָה, וּטְבִילָה, וְהַרְצָאַת קָרְבָּן; וְאִם נְקֵבָה הִיא, טְבִילָה וְקָרְבָּן:&nbsp; שֶׁנֶּאֱמָר "כָּכֶם כַּגֵּר" (במדבר טו,טו)--מַה אַתֶּם בְּמִילָה וּטְבִילָה וְהַרְצָאַת קָרְבָּן, אַף הַגֵּר לְדוֹרוֹת בְּמִילָה וּטְבִילָה וְהַרְצָאַת קָרְבָּן.&nbsp; [ה] וּמַה הוּא קָרְבַּן הַגֵּר--עוֹלַת בְּהֵמָה, אוֹ שְׁתֵּי תּוֹרִים אוֹ שְׁנֵי בְּנֵי יוֹנָה, וּשְׁנֵיהֶם עוֹלָה.&nbsp; וּבַזְּמָן הַזֶּה שְׁאֵין שָׁם קָרְבָּן, צָרִיךְ מִילָה וּטְבִילָה; וּכְשֶׁיִּבָּנֶה הַמִּקְדָּשׁ, יָבִיא קָרְבָּנוֹ.</p>

<p><b>יג,ג</b>&nbsp;&nbsp;[ו] גֵּר שֶׁמָּל וְלֹא טָבַל, אוֹ שֶׁטָּבַל וְלֹא מָל--אֵינוּ גֵּר:&nbsp; עַד שֶׁיָּמוּל, וְיִטְבֹּל.&nbsp; וְצָרִיךְ לִטְבֹּל, בִּפְנֵי שְׁלוֹשָׁה.&nbsp; וְהוֹאִיל וְהַדָּבָר צָרִיךְ בֵּית דִּין, אֵין מַטְבִּילִין אוֹתוֹ בַּשַּׁבָּת, וְלֹא בְּיוֹם טוֹב, וְלֹא בַּלַּיְלָה; וְאִם הִטְבִּילוּהוּ, הֲרֵי זֶה גֵּר.&nbsp; [ז] גֵּר קָטָן--מַטְבִּילִין אוֹתוֹ עַל דַּעַת בֵּית דִּין, שֶׁזְּכוּת הִיא לוֹ; מְעֻבֶּרֶת שֶׁנִּתְגַּיְּרָה וְטָבְלָה, אֵין בְּנָהּ צָרִיךְ טְבִילָה.</p>

<p><b>יג,ד</b>&nbsp;&nbsp;טָבַל בֵּינוֹ לְבֵין עַצְמוֹ, וְנִתְגַיַּר בֵּינוֹ לְבֵין עַצְמוֹ, וְאַפִלּוּ בִּפְנֵי שְׁנַיִם--אֵינוּ גֵּר.&nbsp; בָּא וְאָמַר נִתְגַּיַּרְתִּי בְּבֵית דִּינוֹ שֶׁלִּפְלוֹנִי, וְהִטְבִּילוּנִי--אֵינוּ נֶאֱמָן לָבוֹא בַּקָּהָל, עַד שֶׁיָּבִיא עֵדִים.&nbsp; [ח] הָיָה נָשׂוּי לְיִשְׂרְאֵלִית, אוֹ לְגִיּוֹרֶת, וְיֵשׁ לוֹ בָּנִים, וְאָמַר נִתְגַּיַּרְתִּי בֵּינִי לְבֵין עַצְמִי--נֶאֱמָן לִפְסֹל אֶת עַצְמוֹ, וְאֵינוּ נֶאֱמָן לִפְסֹל אֶת הַבָּנִים; וְחוֹזֵר וְטוֹבֵל בְּבֵית דִּין.</p>

<p><b>יג,ה</b>&nbsp;&nbsp;[ט] גִּיּוֹרֶת שֶׁרְאִינוּהָ נוֹהֶגֶת בְּדַרְכֵי יִשְׂרָאֵל תָּמִיד, כְּגוֹן שֶׁתִּטְבֹּל לְנִדָּתָהּ וְתָפְרִישׁ תְּרוּמָה מֵעִיסָתָהּ וְכַיּוֹצֶא בְּזֶה, וְכֵן גֵּר שֶׁנָּהַג בְּדַרְכֵי יִשְׂרָאֵל, שֶׁטּוֹבֵל לְקִרְיוֹ וְעוֹשֶׂה כָּל הַמִּצְווֹת--הֲרֵי אֵלּוּ בְּחֶזְקַת גֵּרֵי צֶדֶק, וְאַף עַל פִּי שְׁאֵין שָׁם עֵדִים שֶׁמְּעִידִין בִּפְנֵי מִי נִתְגַיְּרוּ.&nbsp; וְאַף עַל פִּי כֵן, אִם בָּאוּ לְהִתְעָרַב בְּיִשְׂרָאֵל--אֵין מַשִּׂיאִין אוֹתָם עַד שֶׁיָּבוֹאוּ עֵדִים, אוֹ עַד שֶׁיִּטְבְּלוּ בְּפָנֵינוּ, הוֹאִיל וְהֻחְזְקוּ גּוֹיִים.</p>

<p><b>יג,ו</b>&nbsp;&nbsp;[י] אֲבָל מִי שֶׁבָּא וְאָמַר שֶׁהָיָה גּוֹי, וְנִתְגַּיַּר בְּבֵית דִּין--נֶאֱמָן, שֶׁהַפֶּה שֶׁאָסַר הוּא הַפֶּה שֶׁהִתִּיר.&nbsp; בַּמֶּה דְּבָרִים אֲמוּרִים, בְּאֶרֶץ יִשְׂרָאֵל וּבְאוֹתָן הַיָּמִים, שֶׁחֶזְקַת הַכֹּל שָׁם, בְּחֶזְקַת יִשְׂרָאֵל.&nbsp; אֲבָל בְּחוּצָה לָאָרֶץ--צָרִיךְ לְהָבִיא רְאָיָה, וְאַחַר כָּךְ יִשָּׂא יִשְׂרְאֵלִית; וַאֲנִי אוֹמֵר, שֶׁזּוֹ מַעֲלָה בְּיֵחוּסִין.</p>

<p><b>יג,ז</b>&nbsp;&nbsp;[יא] כְּשֵׁם שֶׁמּוֹלִין וּמַטְבִּילִין אֶת הַגֵּרִים, כָּךְ מוֹלִין וּמַטְבִּילִין אֶת הָעֲבָדִים הַנִּלְקָחִים מִן הַגּוֹיִים לְשֵׁם עַבְדוּת.&nbsp; הַלּוֹקֵחַ עֶבֶד מִן הַגּוֹי, וְקָדַם הָעֶבֶד וְטָבַל לְשֵׁם בֶּן חוֹרִין--קָנָה עַצְמוֹ:&nbsp; וְהוּא שֶׁיֹּאמַר בְּעֵת טְבִילָה, הֲרֵינִי טוֹבֵל בִּפְנֵיכֶם לְשֵׁם גֵּרוּת; וְאִם טָבַל בִּפְנֵי רִבּוֹ, אֵינוּ צָרִיךְ לְפָרַשׁ, אֵלָא כֵּיוָן שֶׁטָּבַל, נִשְׁתַּחְרַר.</p>

<p><b>יג,ח</b>&nbsp;&nbsp;לְפִיכָּךְ צָרִיךְ רִבּוֹ לְתָקְפוֹ בַּמַּיִם, עַד שֶׁיַּעֲלֶה וְהוּא תַּחַת שִׁעְבּוּדוֹ, וּמוֹדִיעוֹ בִּפְנֵי הַדַּיָּנִין, שֶׁלְּשֵׁם עַבְדוּת מַטְבִּילוֹ; וְאֵין הָעֶבֶד טוֹבֵל אֵלָא בִּפְנֵי שְׁלוֹשָׁה וּבַיּוֹם כַּגֵּר, שֶׁמִּקְצַת גֵּרוּת הִיא.</p>

<p><b>יג,ט</b>&nbsp;&nbsp;[יב] כְּשֶׁיִּשְׁתַּחְרַר הָעֶבֶד, צָרִיךְ טְבִילָה אַחֶרֶת בִּפְנֵי שְׁלוֹשָׁה בַּיּוֹם, שֶׁבָּהּ תִּגָּמֵר גֵּרוּתוֹ, וְיִהְיֶה כְּיִשְׂרָאֵל; וְאֵין צָרִיךְ לְקַבַּל עָלָיו מִצְווֹת, וּלְהוֹדִיעוֹ עִיקָרֵי הַדָּת, שֶׁכְּבָר הוֹדִיעוּהוּ, כְּשֶׁטָּבַל לְשֵׁם עַבְדוּת.&nbsp; [יג] וּבְמִקְוָה הַכָּשֵׁר לִטְבִילַת נִדָּה, שָׁם מַטְבִּילִין אֶת הַגֵּרִים וְאֶת הָעֲבָדִים וְאֶת הַמְּשֻׁחְרָרִים; וְכָל דָּבָר שֶׁחוֹצֵץ בַּנִּדָּה, חוֹצֵץ בַּגֵּרִים וּבָעֲבָדִים וּבַמְּשֻׁחְרָרִים.</p>

<p><b>יג,י</b>&nbsp;&nbsp;[יד] אַל יַעֲלֶה עַל דַּעְתָּךְ שֶׁשִּׁמְשׁוֹן הַמּוֹשִׁיעַ אֶת יִשְׂרָאֵל, אוֹ שְׁלֹמֹה מֶלֶךְ יִשְׂרָאֵל שֶׁנִּקְרָא יְדִידְיָהּ, נָשְׂאוּ נָשִׁים נָכְרִיּוֹת, בְּגֵיוּתָן--אֵלָא סוֹד הַדָּבָר, כָּךְ הוּא:&nbsp; שֶׁהַמִּצְוָה הַנְּכוֹנָה כְּשֶׁיָּבוֹא הַגֵּר אוֹ הַגִּיּוֹרֶת לְהִתְגַּיַר, בּוֹדְקִין אַחֲרָיו--שֶׁמֶּא בִּגְלַל מָמוֹן שֶׁיִּטֹּל, אוֹ בִּשְׁבִיל שְׂרָרָה שֶׁיִּזְכֶּה לָהּ, אוֹ מִפְּנֵי הַפַּחַד, בָּא לְהִכָּנֵס לַדָּת; וְאִם אִישׁ הוּא, בּוֹדְקִין אַחֲרָיו שֶׁמֶּא עֵינָיו נָתַן בְּאִשָּׁה יְהוּדִית, וְאִם אִשָּׁה הִיא, שֶׁמֶּא עֵינֶיהָ נָתְנָה בְּבָחוּר מִבַּחוּרֵי יִשְׂרָאֵל.</p>

<p><b>יג,יא</b>&nbsp;&nbsp;אִם לֹא נִמְצָא לָהֶם עִלָּה--מוֹדִיעִין אוֹתָן כֹּבֶד עֹל הַתּוֹרָה וְטֹרַח שֶׁיֵּשׁ בַּעֲשִׂיָּתָהּ עַל עַמֵּי הָאֲרָצוֹת, כְּדֵי שֶׁיִּפְרֹשׁוּ; אִם קִבְּלוּ וְלֹא פֵרְשׁוּ, וְרָאוּ אוֹתָן שֶׁחָזְרוּ מֵאַהֲבָה--מְקַבְּלִים אוֹתָן, שֶׁנֶּאֱמָר "וַתֵּרֶא, כִּי-מִתְאַמֶּצֶת הִיא לָלֶכֶת אִתָּהּ; וַתֶּחְדַּל, לְדַבֵּר אֵלֶיהָ" (רות א,יח).</p>

<p><b>יג,יב</b>&nbsp;&nbsp;[טו] לְפִיכָּךְ לֹא קִבְּלוּ בֵית דִּין גֵּרִים, כָּל יְמֵי דָּוִיד וּשְׁלֹמֹה--בִּימֵי דָּוִיד, שֶׁמֶּא מִן הַפַּחַד חָזְרוּ, וּבִימֵי שְׁלֹמֹה, שֶׁמֶּא בִּשְׁבִיל הַמַּלְכוּת וְהַטּוֹבָה הַגְּדוֹלָה שֶׁהָיוּ בָּהּ יִשְׂרָאֵל חָזְרוּ:&nbsp; שֶׁכָּל הַחוֹזֵר מִן הַגּוֹיִים בִּשְׁבִיל דָּבָר מֵהַבְלֵי הָעוֹלָם, אֵינוּ מִגֵּרֵי הַצֶּדֶק.&nbsp; וְאַף עַל פִּי כֵן הָיוּ גֵּרִים הַרְבֵּה מִתְגַּיְּרִים בִּימֵי דָּוִיד וּשְׁלֹמֹה, בִּפְנֵי הִדְיוֹטוֹת.&nbsp; וְהָיוּ בֵּית דִּין הַגָּדוֹל חוֹשְׁשִׁין לָהֶם, לֹא דוֹחִין אוֹתָן, אַחַר שֶׁטָּבְלוּ מִכָּל מָקוֹם; וְלֹא מְקָרְבִין אוֹתָן, עַד שֶׁתֵּרָאֶה אַחֲרִיתָם.</p>

<p><b>יג,יג</b>&nbsp;&nbsp;[טז] וּלְפִי שֶׁגִּיַּר שְׁלֹמֹה נָשִׁים וּנְשָׂאָן, וְכֵן שִׁמְשׁוֹן גִּיַּר וְנָשָׂא, וְהַדָּבָר יָדוּעַ שֶׁלֹּא חָזְרוּ אֵלּוּ אֵלָא בִּשְׁבִיל דָּבָר, וְלֹא עַל פִּי בֵּית דִּין גִּיְּרוּם--חֲשָׁבָן הַכָּתוּב כְּאִלּוּ הֶן גּוֹיוֹת, וּבְאִסּוּרָן עוֹמְדִין.&nbsp; וְעוֹד שֶׁהוֹכִיחַ סוֹפָן עַל תְּחִלָּתָן, שְׁהֶן עוֹבְדוֹת עֲבוֹדָה זָרָה שֶׁלָּהֶן, וּבָנוּ לָהֶן בָּמוֹת; וְהֶעֱלָה עָלָיו הַכָּתוּב כְּאִלּוּ הוּא בְּנָאָן, שֶׁנֶּאֱמָר "אָז יִבְנֶה שְׁלֹמֹה בָּמָה" (מלכים&nbsp;א יא,ז).</p>

<p><b>יג,יד</b>&nbsp;&nbsp;[יז] גֵּר שֶׁלֹּא בָדְקוּ אַחֲרָיו, אוֹ שֶׁלֹּא הוֹדִיעוּהוּ הַמִּצְווֹת וְעָנְשָׁן, וּמָל וְטָבַל בִּפְנֵי שְׁלוֹשָׁה הִדְיוֹטוֹת--הֲרֵי זֶה גֵּר:&nbsp; וְאַפִלּוּ נוֹדַע שֶׁבִּשְׁבִיל דָּבָר הוּא מִתְגַּיֵּר--הוֹאִיל וּמָל וְטָבַל, יָצָא מִכְּלָל הַגּוֹיִים; וְחוֹשְׁשִׁין לוֹ, עַד שֶׁיִּתְבָּאַר צִדְקוּתוֹ.&nbsp; אַפִלּוּ חָזַר וְעָבַד עֲבוֹדָה זָרָה--הֲרֵי הוּא כְּיִשְׂרָאֵל מְשֻׁמָּד, שֶׁקִּדּוּשָׁיו קִדּוּשִׁין; וּמִצְוָה לְהַחְזִיר אֲבֵדָתוֹ, מֵאַחַר שֶׁטָּבַל נַעֲשָׂה כְּיִשְׂרָאֵל.&nbsp; וּלְפִיכָּךְ קִיַּם שִׁמְשׁוֹן וּשְׁלֹמֹה נְשׁוֹתֵיהֶן, וְאַף עַל פִּי שֶׁנִּגְלָה סוֹדָן.</p>

<p><b>יג,טו</b>&nbsp;&nbsp;[יח] וּמִפְּנֵי זֶה אָמְרוּ חֲכָמִים, קָשִׁים לָהֶם גֵּרִים לְיִשְׂרָאֵל כְּנֶגַע צָרַעַת--שֶׁרֻבָּן חוֹזֵר בִּשְׁבִיל דָּבָר, וּמַטְעִין אֶת יִשְׂרָאֵל; וְקָשֶׁה הַדָּבָר לִפְרֹשׁ מֵהֶם, אַחַר שֶׁנִּתְגַּיְּרוּ.&nbsp; צֵא וּלְמַד מַה אֵרַע בַּמִּדְבָּר בְּמַעֲשֵׂה הָעֵגֶל, וּבְקִבְרוֹת הַתַּאֲוָה; וְכֵן רֹב הַנִּסְיוֹנוֹת, הָאסַפְסוּף הָיוּ בָּהֶן תְּחִלָּה.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יד</h2>

<p><b>יד,א</b>&nbsp;&nbsp;כֵּיצַד מְקַבְּלִין גֵּרֵי הַצֶּדֶק:&nbsp; כְּשֶׁיָּבוֹא לְהִתְגַּיַר, וְיִבְדְּקוּ אַחֲרָיו וְלֹא יִמְצְאוּ עִלָּה--אוֹמְרִים לוֹ, מַה רָאִיתָ שֶׁבָּאתָ לְהִתְגַּיַר, אֵי אַתָּה יוֹדֵעַ שֶׁיִּשְׂרָאֵל בַּזְּמָן הַזֶּה דּוֹוִים דְּחוּפִים וּמְסֻחָפִין וּמְטֹרָפִין, וְיִסּוּרִין בָּאִין עֲלֵיהֶן; אָמַר אֲנִי יוֹדֵעַ, וַאֲנִי כְּדַאי--מְקַבְּלִין אוֹתוֹ מִיָּד.</p>

<p><b>יד,ב</b>&nbsp;&nbsp;וּמוֹדִיעִין אוֹתוֹ עִיקָרֵי הַדָּת, שְׁהוּא יֵחוּד הַשֵּׁם וְאִסּוּר עֲבוֹדָה זָרָה; וּמַאֲרִיכִין, בְּדָבָר זֶה.&nbsp; וּמוֹדִיעִין אוֹתוֹ מִקְצַת מִצְווֹת קַלּוֹת, וּמִקְצַת מִצְווֹת חֲמוּרוֹת; וְאֵין מַאֲרִיכִין, בְּדָבָר זֶה.&nbsp; וּמוֹדִיעִין אוֹתוֹ עָווֹן לֶקֶט שִׁכְחָה וּפֵאָה, וּמַעְשַׂר עָנִי.&nbsp; וּמוֹדִיעִין אוֹתוֹ עָנְשָׁן שֶׁלַּמִּצְווֹת.</p>

<p><b>יד,ג</b>&nbsp;&nbsp;כֵּיצַד:&nbsp; אוֹמְרִים לוֹ, הֱוֵי יוֹדֵעַ שֶׁעַד שֶׁלֹּא בָאתָ לְדָת זוֹ--אִם אָכַלְתָּ חֵלֶב, אֵי אַתָּה עָנוּשׁ כָּרֵת, אִם חִלַּלְתָּ שַׁבָּת, אֵי אַתָּה עָנוּשׁ סְקֵלָה; וְעַכְשָׁו אַחַר שֶׁתִּתְגַּיַּר--אִם אָכַלְתָּ חֵלֶב, אַתָּה עָנוּשׁ כָּרֵת, אִם חִלַּלְתָּ שַׁבָּת, אַתָּה עָנוּשׁ סְקֵלָה.&nbsp; וְאֵין מַרְבִּין עָלָיו, וְאֵין מְדַקְדְּקִין עָלָיו--שֶׁמֶּא יִגְרֹם לְטָרְדוֹ וּלְהַטּוֹתוֹ מִדֶּרֶךְ טוֹבָה, לְדֶרֶךְ רָעָה:&nbsp; שֶׁבַּתְּחִלָּה, אֵין מוֹשְׁכִין אֶת הָאָדָם אֵלָא בְּדִבְרֵי רָצוֹן רַכִּים; וְכֵן הוּא אוֹמֵר "בְּחַבְלֵי אָדָם אֶמְשְׁכֵם" (הושע יא,ד), וְאַחַר כָּךְ "בַּעֲבֹתוֹת אַהֲבָה" (שם).</p>

<p><b>יד,ד</b>&nbsp;&nbsp;[ג] וּכְשֵׁם שֶׁמּוֹדִיעִין אוֹתוֹ עָנְשָׁן שֶׁלַּמִּצְווֹת, כָּךְ מוֹדִיעִין אוֹתוֹ שְׂכָרָן שֶׁלַּמִּצְווֹת; וּמוֹדִיעִין אוֹתוֹ שֶׁבַּעֲשִׂיַּת מִצְווֹת אֵלּוּ, יִזְכֶּה לְחַיֵּי הָעוֹלָם הַבָּא, וּשְׁאֵין שָׁם צַדִּיק גָּמוּר אֵלָא בַּעַל חָכְמָה שֶׁעוֹשֶׂה מִצְווֹת אֵלּוּ, וְיוֹדְעָן.&nbsp; [ד] וְאוֹמְרִים לוֹ, הֱוֵי יוֹדֵעַ שֶׁהָעוֹלָם הַבָּא אֵינוּ צָפוֹן אֵלָא לַצַּדִּיקִים, וְהֶם יִשְׂרָאֵל; וְזֶה שֶׁתִּרְאֶה יִשְׂרָאֵל בְּצַעַר בָּעוֹלָם הַזֶּה, טוֹבָה צְפוּנָה הִיא לָהֶם, שְׁאֵינָן יְכוּלִין לְקַבַּל רֹב טוֹבָה בָּעוֹלָם הַזֶּה, כָּאֻמּוֹת--שֶׁמֶּא יָרוּם לִבָּם וְיִתְעוּ וְיַפְסִידוּ שְׂכַר הָעוֹלָם הַבָּא, כְּעִנְיַן שֶׁנֶּאֱמָר "וַיִּשְׁמַן יְשֻׁרוּן וַיִּבְעָט" (דברים לב,טו).&nbsp; [ה] וְאֵין הַקָּדוֹשׁ בָּרוּךְ הוּא מֵבִיא עֲלֵיהֶן רֹב פֻּרְעָנוּת, כְּדֵי שֶׁלֹּא יֹאבְדוּ, אֵלָא כָּל הָאֻמּוֹת כָּלִין, וְהֶן עוֹמְדִין; וּמַאֲרִיכִין בְּדָבָר זֶה, כְּדֵי לְחַבְּבוֹ.</p>

<p><b>יד,ה</b>&nbsp;&nbsp;אִם חָזַר בּוֹ, וְלֹא רָצָה לְקַבַּל--הוֹלֵךְ לְדַרְכּוֹ.&nbsp; וְאִם קִבַּל--אֵין מַשְׁהִין אוֹתוֹ, אֵלָא מָלִין אוֹתוֹ מִיָּד; וְאִם הָיָה מָהוּל, מַטִּיפִין מִמֶּנּוּ דַּם בְּרִית.&nbsp; וּמַשְׁהִים אוֹתוֹ עַד שֶׁיִּתְרַפָּא רְפוּאָה שְׁלֵמָה, וְאַחַר כָּךְ מַטְבִּילִין אוֹתוֹ.&nbsp; [ו] וּשְׁלוֹשָׁה עוֹמְדִין עַל גַּבָּיו; וּמוֹדִיעִין אוֹתוֹ מִקְצַת מִצְווֹת קַלּוֹת וּמִקְצַת מִצְווֹת חֲמוּרוֹת פַּעַם שְׁנִיָּה, וְהוּא עוֹמֵד בַּמָּיִם.</p>

<p><b>יד,ו</b>&nbsp;&nbsp;וְאִם הָיְתָה אִשָּׁה--נָשִׁים מוֹשִׁיבוֹת אוֹתָהּ בַּמַּיִם עַד צַוָּארָהּ, וְהַדַּיָּנִין מִבַּחוּץ.&nbsp; וּמוֹדִיעִין אוֹתָהּ מִקְצַת מִצְווֹת קַלּוֹת וּמִקְצַת מִצְווֹת חֲמוּרוֹת, וְהִיא יוֹשֶׁבֶת בַּמָּיִם; וְאַחַר כָּךְ טוֹבֶלֶת בִּפְנֵיהֶם, וְהֶן מַחְזִירִין פְּנֵיהֶן וְיוֹצְאִין, כְּדֵי שֶׁלֹּא יִרְאוּ אוֹתָהּ, כְּשֶׁתַּעֲלֶה מִן הַמָּיִם.</p>

<p><b>יד,ז</b>&nbsp;&nbsp;אֵיזֶה הוּא גֵּר תּוֹשָׁב:&nbsp; זֶה גּוֹי שֶׁקִּבַּל עָלָיו שֶׁלֹּא יַעֲבֹד עֲבוֹדָה זָרָה, עִם שְׁאָר הַמִּצְווֹת שֶׁנִּצְטַוּוּ בְּנֵי נוֹחַ, וְלֹא מָל וְלֹא טָבַל--הֲרֵי זֶה מְקַבְּלִין אוֹתוֹ, וַהֲרֵי הוּא מֵחֲסִידֵי אֻמּוֹת הָעוֹלָם; וְלָמָּה נִקְרָא שְׁמוֹ תּוֹשָׁב, לְפִי שֶׁמֻּתָּר לָנוּ לְהוֹשִׁיבוֹ בֵּינֵינוּ בְּאֶרֶץ יִשְׂרָאֵל, כְּמוֹ שֶׁבֵּאַרְנוּ בְּהִלְכּוֹת עֲבוֹדָה זָרָה.&nbsp; [ח] וְאֵין מְקַבְּלִין גֵּר תּוֹשָׁב, אֵלָא בִּזְמָן שֶׁהַיּוֹבֵל נוֹהֵג; אֲבָל בַּזְּמָן הַזֶּה, אַפִלּוּ קִבַּל כָּל הַתּוֹרָה כֻּלָּהּ חוּץ מִדִּקְדּוּק אֶחָד--אֵין מְקַבְּלִין אוֹתוֹ.</p>

<p><b>יד,ח</b>&nbsp;&nbsp;[ט] הָעֶבֶד הַנִּלְקָח מִן הַגּוֹיִים--אֵין אוֹמְרִין לוֹ, מַה רָאִיתָ שֶׁבָּאתָ; אֵלָא אוֹמְרִים לוֹ, רְצוֹנָךְ שֶׁתִּכָּנֵס בִּכְלַל עַבְדֵי יִשְׂרָאֵל וְתִהְיֶה מִן הַכְּשֵׁרִים אוֹ לֹא.&nbsp; אִם רָצָה, מוֹדִיעִין אוֹתוֹ עִיקָרֵי הַדָּת וּמִקְצַת מִצְווֹת קַלּוֹת וַחֲמוּרוֹת וְעָנְשָׁן וּשְׂכָרָן, כְּמוֹ שֶׁמּוֹדִיעִין אֶת הַגֵּר; וּמַטְבִּילִין אוֹתוֹ כַּגֵּר, וּמוֹדִיעִין אוֹתוֹ כִּשְׁהוּא בַּמָּיִם.</p>

<p><b>יד,ט</b>&nbsp;&nbsp;וְאִם לֹא רָצָה לְקַבַּל, מְגַלְגְּלִין עִמּוֹ כָּל שְׁנֵים עָשָׂר חֹדֶשׁ, וּמוֹכְרוֹ לַגּוֹיִים; וְאָסוּר לְקַיְּמוֹ יָתֵר עַל כֵּן.&nbsp; וְאִם הִתְנָה עִמּוֹ מִתְּחִלָּה שֶׁלֹּא יִמּוֹל וְלֹא יִטְבֹּל, אֵלָא יִהְיֶה כְּגֵר תּוֹשָׁב--מֻתָּר לְקַיְּמוֹ בַּעֲבְדוּתוֹ, כִּשְׁהוּא גֵּר תּוֹשָׁב; וְאֵין מְקַיְּמִין עֶבֶד כְּזֶה, אֵלָא בִּזְמָן הַיּוֹבֵל.</p>

<p><b>יד,י</b>&nbsp;&nbsp;הַגּוֹיִים--אֵין אָסוּר עֲלֵיהֶם מִשּׁוֹם עֶרְוָה אֵלָא אִמּוֹ, וְאֵשֶׁת אָבִיו, וַאֲחוֹתוֹ מֵאִמּוֹ, וְאֵשֶׁת אִישׁ, וְזָכוּר, וּבְהֵמָה, כְּמוֹ שֶׁיִּתְבָּאַר בְּהִלְכּוֹת מְלָכִים וּמִלְחָמוֹת; אֲבָל שְׁאָר עֲרָיוֹת, מֻתָּרוֹת לָהֶן.</p>

<p><b>יד,יא</b>&nbsp;&nbsp;גֵּר שֶׁנִּתְגַּיַּר וְעֶבֶד שֶׁנִּשְׁתַּחְרַר, הֲרֵי הוּא כְּקָטָן שֶׁנֻּלַּד, וְכָל שְׁאֵר בָּשָׂר שֶׁהָיוּ לוֹ כִּשְׁהוּא גּוֹי אוֹ כִּשְׁהוּא עֶבֶד, אֵינָן שְׁאֵר בָּשָׂר; וְאִם נִתְגַּיַּר הוּא וְהֶם, אֵינוּ חַיָּב עַל אַחַת מֵהֶם מִשּׁוֹם עֶרְוָה כְּלָל.</p>

<p><b>יד,יב</b>&nbsp;&nbsp;דִּין תּוֹרָה, שֶׁמֻּתָּר לַגֵּר שֶׁיִּשָּׂא אִמּוֹ אוֹ אֲחוֹתוֹ מֵאִמּוֹ שֶׁנִּתְגַּיְּרוּ; אֲבָל חֲכָמִים אָסְרוּ דָּבָר זֶה, כְּדֵי שֶׁלֹּא יֹאמְרוּ בָּאוּ מִקְּדֻשָּׁה חֲמוּרָה לִקְדֻשָּׁה קַלָּה, שֶׁאֶמֶשׁ הָיְתָה זוֹ אֲסוּרָה לוֹ, וְהַיּוֹם מֻתֶּרֶת.&nbsp; וְכֵן גֵּר שֶׁבָּא עַל אִמּוֹ אוֹ אֲחוֹתוֹ וְהִיא בְּגֵיוּתָהּ, הֲרֵי זֶה כְּבָא עַל הַנָּכְרִית.</p>

<p><b>יד,יג</b>&nbsp;&nbsp;כֵּיצַד דִּין הַגֵּרִים בָּעֲרָיוֹת שֶׁלִּשְׁאֵר בָּשָׂר:&nbsp; אִם הָיָה נָשׂוּי כִּשְׁהוּא גּוֹי לְאִמּוֹ אוֹ לַאֲחוֹתוֹ, וְנִתְגַּיְּרוּ--מַפְרִישִׁין אוֹתָן, כְּמוֹ שֶׁבֵּאַרְנוּ; וְאִם הָיָה נָשׂוּי לִשְׁאָר עֲרָיוֹת, וְנִתְגַיַּר הוּא וְאִשְׁתּוֹ--אֵין מַפְרִישִׁין אוֹתָן.</p>

<p><b>יד,יד</b>&nbsp;&nbsp;גֵּר אָסוּר בִּשְׁאֵר הָאֵם אַחַר שֶׁנִּתְגַּיַּר, מִדִּבְרֵי סוֹפְרִים.&nbsp; וּמֻתָּר בִּשְׁאֵר הָאָב, אַף עַל פִּי שֶׁיּוֹדֵעַ בַּוַּדַּאי שֶׁזֶּה שְׁאֵרוֹ מֵאָבִיו, כְּגוֹן תְּאוֹמִים, שֶׁדָּבָר בָּרוּר שֶׁאָבִיו שֶׁלְּזֶה הוּא אָבִיו שֶׁלְּזֶה; וְאַף עַל פִּי כֵן, לֹא גָזְרוּ עַל שְׁאֵר אָבִיו.</p>

<p><b>יד,טו</b>&nbsp;&nbsp;לְפִיכָּךְ נוֹשֵׂא הַגֵּר אֵשֶׁת אָחִיו מֵאָבִיו, וְאֵשֶׁת אֲחִי אָבִיו, וְאֵשֶׁת אָבִיו, וְאֵשֶׁת בְּנוֹ, אַף עַל פִּי שֶׁנִּשֵּׂאת לְאָחִיו אוֹ לְאָבִיו אוֹ לַאֲחִי אָבִיו אוֹ לִבְנוֹ אַחַר שֶׁנִּתְגַּיְּרוּ; וְכֵן אֲחוֹת אִמּוֹ מֵאָבִיהָ, וַאֲחוֹתוֹ מֵאָבִיו, וּבִתּוֹ שֶׁנִּתְגַּיְּרָה--מֻתֶּרֶת לוֹ.&nbsp; אֲבָל אֵינוּ נוֹשֵׂא לֹא אֲחוֹתוֹ מֵאִמּוֹ, וְלֹא אֲחוֹת אִמּוֹ מֵאִמָּהּ, וְלֹא אֵשֶׁת אָחִיו מֵאִמּוֹ שֶׁנְּשָׂאָהּ אָחִיו מֵאִמּוֹ אַחַר שֶׁנִּתְגַּיַּר; אֲבָל אִם נְשָׂאָהּ אָחִיו כִּשְׁהוּא גּוֹי, הֲרֵי זוֹ מֻתֶּרֶת לוֹ.</p>

<p><b>יד,טז</b>&nbsp;&nbsp;[יד] שְׁנֵי אַחִים תְּאוֹמִים שֶׁהָיְתָה הוֹרָתָן שֶׁלֹּא בִּקְדֻשָּׁה, וְלִידָתָן בִּקְדֻשָּׁה--חַיָּבִין מִשּׁוֹם אֵשֶׁת אָח.</p>

<p><b>יד,יז</b>&nbsp;&nbsp;[טו] הַנּוֹשֵׂא גִּיּוֹרֶת וּבִתָּהּ הַגִּיּוֹרֶת, אוֹ שְׁתֵּי אֲחָיוֹת מִן הָאֵם--יֵשֵׁב עִם אַחַת מֵהֶן, וּמְגָרֵשׁ הַשְּׁנִיָּה; נָשָׂא גִּיּוֹרֶת וּמֵתָה--הֲרֵי זֶה מֻתָּר לִשָּׂא אִמָּהּ אוֹ בִּתָּהּ, שֶׁלֹּא גָזְרוּ אֵלָא בְּחַיֵּיהֶן.&nbsp; וּמֻתָּר אָדָם לִשָּׂא שְׁתֵּי אֲחָיוֹת גִּיּוֹרוֹת מִן הָאָב, שֶׁלֹּא גָזְרוּ בִּשְׁאֵר הָאָב, כְּמוֹ שֶׁבֵּאַרְנוּ.</p>

<p><b>יד,יח</b>&nbsp;&nbsp;[טז] הַשְּׁנִיּוֹת כֻּלָּן, לֹא גָזְרוּ עֲלֵיהֶן בַּגֵּרִים.&nbsp; לְפִיכָּךְ מֻתָּר הַגֵּר לִשָּׂא אֵם אִמּוֹ; וְנוֹשֵׂא אָדָם גִּיּוֹרֶת וְאֵם אֵם אִמָּהּ, אוֹ בַּת בַּת בִּתָּהּ.&nbsp; וְכֵן שְׁאָר הַשְּׁנִיּוֹת.</p>

<p><b>יד,יט</b>&nbsp;&nbsp;[יז] הָעֶבֶד מֻתָּר לִשָּׂא אִמּוֹ כִּשְׁהוּא עֶבֶד, וְאֵין צָרִיךְ לוֹמַר בִּתּוֹ וַאֲחוֹתוֹ וְכַיּוֹצֶא בָּהֶן--שֶׁכְּבָר יָצָא מִכְּלַל גּוֹיִים, וְאֵין הָעֲרָיוֹת הָאֲסוּרוֹת עַל הַגּוֹיִים אֲסוּרוֹת עָלָיו, וְלֹא בָא לִכְלַל יִשְׂרָאֵל, כְּדֵי שֶׁיֵּאָסְרוּ עָלָיו עֲרָיוֹת הָאֲסוּרוֹת עַל הַגֵּרִים.&nbsp; [יח] וְיֵרָאֶה לִי, שְׁאִם בָּא הָעֶבֶד עַל זָכוּר וּבְהֵמָה, יֵהָרֵגוּ, וְשֶׁאִסּוּר שְׁתֵּי עֲרָיוֹת אֵלּוּ שׁוֹוֶה בְּכָל הָאָדָם.</p>

<p><b>יד,כ</b>&nbsp;&nbsp;[יט] עֲבָדִים שֶׁנִּשְׁתַּחְרְרוּ, הֲרֵי הֶן כְּגֵרִים:&nbsp; כָּל שֶׁאָסוּר לַגֵּרִים, אָסוּר לָהֶן; וְכָל הַמֻּתָּר לַגֵּרִים, מֻתָּר לָהֶן.</p>

<p><b>יד,כא</b>&nbsp;&nbsp;נוֹתֵן אָדָם שִׁפְחָתוֹ לְעַבְדּוֹ, אוֹ לְעֶבֶד חֲבֵרוֹ; וּמוֹסֵר שִׁפְחָה אַחַת לִשְׁנֵי עֲבָדִים לְכַתְּחִלָּה, וְאֵינָן צְרִיכִין שׁוּם דָּבָר אֵלָא הֲרֵי הֶן כַּבְּהֵמוֹת.&nbsp; וְשִׁפְחָה שְׁהִיא מְיֻחֶדֶת לְעֶבֶד זֶה אוֹ שְׁאֵינָהּ מְיֻחֶדֶת, אַחַת הִיא--לְפִי שְׁאֵין אִישׁוּת אֵלָא לְיִשְׂרָאֵל, אוֹ לַגּוֹיִים עַל הַגּוֹיִים; אֲבָל לֹא לַעֲבָדִים עַל הָעֲבָדִים, וְלֹא לַעֲבָדִים עַל יִשְׂרָאֵל.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק טו</h2>

<p><b>טו,א</b>&nbsp;&nbsp;אֵיזֶה הוּא "מַמְזֵר" (דברים כג,ג) הָאָמוּר בַּתּוֹרָה:&nbsp; זֶה הַבָּא מֵעֶרְוָה מִן הָעֲרָיוֹת--חוּץ מִן הַנִּדָּה, שֶׁהַבֵּן מִמֶּנָּה פָּגוּם וְאֵינוּ מַמְזֵר; אֲבָל הַבָּא עַל שְׁאָר הָעֲרָיוֹת--בֵּין בְּאֹנֶס בֵּין בְּרָצוֹן, בֵּין בְּזָדוֹן בֵּין בִּשְׁגָגָה--הַוֶּלֶד מַמְזֵר.&nbsp; וְאֶחָד זְכָרִים וְאֶחָד נְקֵבוֹת, אֲסוּרִין לְעוֹלָם--שֶׁנֶּאֱמָר "גַּם דּוֹר עֲשִׂירִי, לֹא-יָבֹא" (שם), כְּלוֹמַר לְעוֹלָם.</p>

<p><b>טו,ב</b>&nbsp;&nbsp;אֶחָד מַמְזֵר שֶׁנָּשָׂא יִשְׂרְאֵלִית, אוֹ יִשְׂרְאֵלִי שֶׁנָּשָׂא מַמְזֶרֶת--כֵּיוָן שֶׁבָּעֲלוּ אַחַר הַקִּדּוּשִׁין, לוֹקִין; קִדַּשׁ וְלֹא בָעַל, אֵינוּ לוֹקֶה.&nbsp; בָּעַל וְלֹא קִדַּשׁ, אֵינָן לוֹקִין מִשּׁוֹם מַמְזֶרֶת--שְׁאֵין לָךְ בְּכָל חַיָּבֵי לָאוִין מִי שֶׁלּוֹקֶה עַל בְּעִילָה בְּלֹא קִדּוּשִׁין, אֵלָא כּוֹהֵן גָּדוֹל בְּאַלְמָנָה כְּמוֹ שֶׁיִּתְבָּאַר.</p>

<p><b>טו,ג</b>&nbsp;&nbsp;הַמַּחְזִיר גְּרוּשָׁתוֹ מִשֶּׁנִּשֵּׂאת--הַוֶּלֶד כָּשֵׁר, שֶׁהֲרֵי אֵינָהּ עֶרְוָה.&nbsp; [ג] גּוֹי וְעֶבֶד הַבָּא עַל בַּת יִשְׂרָאֵל, הַוֶּלֶד כָּשֵׁר--בֵּין בִּפְנוּיָה בֵּין בְּאֵשֶׁת אִישׁ, בֵּין בְּאֹנֶס בֵּין בְּרָצוֹן; וְגוֹי וְעֶבֶד הַבָּאִים עַל הַמַּמְזֶרֶת, הַוֶּלֶד מַמְזֵר.&nbsp; וּמַמְזֵר הַבָּא עַל הַגּוֹיָה, הַוֶּלֶד גּוֹי; נִתְגַּיַּר, הֲרֵי הוּא כָּשֵׁר כִּשְׁאָר גֵּרִים.&nbsp; וְאִם בָּא עַל הַשִּׁפְחָה, הַוֶּלֶד עֶבֶד; שִׁחְרְרוֹ, הַוֶּלֶד כָּשֵׁר כִּשְׁאָר עֲבָדִים מְשֻׁחְרָרִין, וּמֻתָּר בְּבַת יִשְׂרָאֵל.&nbsp; [ד] זֶה הַכְּלָל:&nbsp; בֶּן הַבָּא מִן הָעֶבֶד, אוֹ מִן הַגּוֹי, אוֹ מִן הַשִּׁפְחָה, אוֹ מִן הַגּוֹיָה--הֲרֵי הוּא כְּאִמּוֹ, וְאֵין מַשְׁגִּיחִין עַל הָאָב.</p>

<p><b>טו,ד</b>&nbsp;&nbsp;לְפִי דָּבָר זֶה, הִתִּירוּ לְמַמְזֵר לִשָּׂא שִׁפְחָה כְּדֵי לְטַהַר אֶת בָּנָיו--שֶׁהֲרֵי הוּא מְשַׁחְרֵר אוֹתָם, וְנִמְצְאוּ בְּנֵי חוֹרִין; וְלֹא גָזְרוּ עַל הַשִּׁפְחָה לְמַמְזֵר, מִפְּנֵי תַּקָּנַת בָּנִים.</p>

<p><b>טו,ה</b>&nbsp;&nbsp;מִי שֶׁחֶצְיוֹ עֶבֶד וְחֶצְיוֹ בֶּן חוֹרִין, הַבָּא עַל אֵשֶׁת אִישׁ--אוֹתוֹ הַבֵּן--אֵין לוֹ תַּקָּנָה, מִפְּנֵי שֶׁצַּד מַמְזְרוּת וְצַד עַבְדוּת מְעֹרָבִין בּוֹ; לְפִיכָּךְ אָסוּר בְּשִׁפְחָה, וְנִמְצְאוּ בָנָיו כְּמוֹתוֹ לְעוֹלָם.</p>

<p><b>טו,ו</b>&nbsp;&nbsp;גּוֹי הַבָּא עַל הַשִּׁפְחָה שֶׁטָּבְלָה, הֲרֵי זֶה עֶבֶד, וְעֶבֶד שֶׁטָּבַל שֶׁבָּא עַל הַגּוֹיָה, הַוֶּלֶד גּוֹי--הַלַּךְ אַחַר הָאֵם; אֲבָל גּוֹי הַבָּא עַל שִׁפְחָה גּוֹיָה, אוֹ עֶבֶד גּוֹי שֶׁבָּא עַל גּוֹיָה בַּת חוֹרִין--הַלַּךְ אַחַר הַזָּכָר.</p>

<p><b>טו,ז</b>&nbsp;&nbsp;מַמְזֵר מֻתָּר לִשָּׂא גִּיּוֹרֶת, וְכֵן הַמַּמְזֶרֶת מֻתֶּרֶת לַגֵּר; וְהַבָּנִים מִשְּׁנֵיהֶם מַמְזְרִים, שֶׁהַוֶּלֶד הוֹלֵךְ אַחַר הַפָּגוּם:&nbsp; שֶׁנֶּאֱמָר "בִּקְהַל ה'" (דברים כג,ג), וּקְהַל גֵּרִים אֵינוּ קָרוּי קְהַל ה'.&nbsp; [ח] גִּיּוֹרֶת שֶׁנִּשֵּׂאת לְגֵר, וְהוֹלִידוּ בֵּן--אַף עַל פִּי שֶׁהוֹרָתוֹ וְלִידָתוֹ בִּקְדֻשָּׁה, הֲרֵי זֶה מֻתָּר בְּמַמְזֶרֶת.&nbsp; וְכֵן בֶּן בֶּן בְּנוֹ עַד שֶׁיִּשְׁתַּקַּע שֵׁם גֵּיוּתוֹ מִמֶּנּוּ, וְלֹא יִוָּדַע שְׁהוּא גֵּר; וְאַחַר כָּךְ יֵאָסֵר בְּמַמְזֶרֶת.&nbsp; וְאֶחָד הַגֵּרִים וְאֶחָד עֲבָדִים מְשֻׁחְרָרִין, דִּין אֶחָד לְכֻלָּן.&nbsp; [ט] גֵּר שֶׁנָּשָׂא בַּת יִשְׂרָאֵל, אוֹ יִשְׂרָאֵל שֶׁנָּשָׂא גִּיּוֹרֶת--הַוֶּלֶד יִשְׂרְאֵלִי לְכָל דָּבָר, וְאָסוּר בְּמַמְזֶרֶת.</p>

<p><b>טו,ח</b>&nbsp;&nbsp;[י] שְׁלוֹשָׁה מַמְזְרִים הֶם--מַמְזֵר וַדַּאי, וּמַמְזֵר סָפֵק, וּמַמְזֵר מִדִּבְרֵי סוֹפְרִים.&nbsp; אֵיזֶה הוּא מַמְזֵר וַדַּאי--זֶה שֶׁבָּא מִן הָעֶרְוָה הַוַּדָּאִית, כְּמוֹ שֶׁבֵּאַרְנוּ; וּמַמְזֵר סָפֵק--זֶה שֶׁבָּא מִסְּפֵק עֶרְוָה, כְּגוֹן הַבָּא עַל אִשָּׁה שֶׁנִּתְקַדְּשָׁה סְפֵק קִדּוּשִׁין, אוֹ נִתְגָּרְשָׁה סְפֵק גֵּרוּשִׁין, וְכַיּוֹצֶא בָּהֶן.&nbsp; הָאִשָּׁה שֶׁשָּׁמְעָה שֶׁמֵּת בַּעְלָהּ, וְנִשֵּׂאת, וַהֲרֵי בַּעְלָהּ קַיָּם, וּבָא בַּעְלָהּ עָלֶיהָ וְהִיא תַּחַת הַשֵּׁנִי--הֲרֵי הַבֵּן מַמְזֵר מִדִּבְרֵי סוֹפְרִים.</p>

<p><b>טו,ט</b>&nbsp;&nbsp;[יא] פְּנוּיָה שֶׁנִּתְעַבְּרָה מִזְּנוּת, אָמְרוּ לָהּ מַה הוּא הָעֹבֶר הַזֶּה אוֹ הַיִּלּוֹד הַזֶּה--אִם אָמְרָה בֶּן כָּשֵׁר הוּא, וּלְיִשְׂרָאֵל נִבְעַלְתִּי--הֲרֵי זוֹ נֶאֱמֶנֶת, וְהַבֵּן כָּשֵׁר:&nbsp; וְאַף עַל פִּי שֶׁרֹב הָעִיר שֶׁזִּנְּתָה בָּהּ פְּסוּלִים.</p>

<p><b>טו,י</b>&nbsp;&nbsp;[יב] וְאִם לֹא נִבְדְּקָה אִמּוֹ עַד שֶׁמֵּתָה, אוֹ שֶׁהָיְתָה חֵרֶשֶׁת אוֹ אִלֶּמֶת אוֹ שׁוֹטָה, אוֹ שֶׁאָמְרָה לִפְלוֹנִי הַמַּמְזֵר נִבְעַלְתִּי, אוֹ לִפְלוֹנִי הַנָּתִין, אַפִלּוּ אוֹתוֹ פְּלוֹנִי מוֹדֶה שְׁהוּא מִמֶּנּוּ--הֲרֵי זֶה הַוֶּלֶד סְפֵק מַמְזֵר:&nbsp; כְּשֵׁם שֶׁזִּנָּת עִם זֶה שֶׁהוֹדָה לָהּ, כָּךְ זִנְּתָה עִם אַחֵר.&nbsp; וְזֶה הוּא הַנִּקְרָא שְׁתוּקִי--שֶׁמַּכִּיר אֶת אִמּוֹ, וְאֵינוּ מַכִּיר אֶת אָבִיו וַדַּאי.</p>

<p><b>טו,יא</b>&nbsp;&nbsp;[יג] וְכֵן הַבֵּן הַנִּמְצָא בַּשּׁוּק, וְהוּא הַנִּקְרָא אֲסוּפִי--הֲרֵי הוּא סְפֵק מַמְזֵר, שְׁאֵין אָנוּ יוֹדְעִים מַה הוּא.</p>

<p><b>טו,יב</b>&nbsp;&nbsp;[יד] פְּנוּיָה שֶׁזִּנְּתָה וְאָמְרָה, בֵּן זֶה בֶּן פְּלוֹנִי הוּא--אִם אוֹתוֹ פְּלוֹנִי כָּשֵׁר, הֲרֵי הַבֵּן כָּשֵׁר; וְאֵינָהּ נֶאֱמֶנֶת, לִהְיוֹת זֶה בְּנוֹ שֶׁלִּפְלוֹנִי.&nbsp; וְיֵרָאֶה לִי, שֶׁחוֹשְׁשִׁין לִדְבָרֶיהָ, וְיִהְיֶה הַבֵּן אָסוּר בִּקְרוֹבוֹת אוֹתוֹ פְּלוֹנִי, מִסָּפֵק.&nbsp; וְאִם אוֹתוֹ פְּלוֹנִי מַמְזֵר--אֵינָהּ נֶאֱמֶנֶת לִהְיוֹת הַבֵּן מַמְזֵר וַדַּאי עַל פִּיהָ, כְּמוֹ שֶׁבֵּאַרְנוּ, אֵלָא יִהְיֶה סְפֵק מַמְזֵר.</p>

<p><b>טו,יג</b>&nbsp;&nbsp;[טו] אֲבָל הָאָב שֶׁהֻחְזַק שֶׁזֶּה בְּנוֹ, וְאָמַר בְּנִי זֶה מַמְזֵר הוּא--נֶאֱמָן; וְאִם יֵשׁ לַבֵּן בָּנִים--אֵינוּ נֶאֱמָן, שֶׁלֹּא הֶאֱמִינָה אוֹתוֹ תּוֹרָה אֵלָא עַל בְּנוֹ:&nbsp; שֶׁנֶּאֱמָר "כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,יז), יַכִּירֶנּוּ לַאֲחֵרִים; [טז] וּכְשֵׁם שֶׁנֶּאֱמָן לוֹמַר, בְּנִי זֶה בְּכוֹר--כָּךְ נֶאֱמָן לוֹמַר שְׁהוּא מַמְזֵר, אוֹ בֶּן גְּרוּשָׁה, אוֹ בֶּן חֲלוּצָה.</p>

<p><b>טו,יד</b>&nbsp;&nbsp;וְכֵן אִם הָיְתָה אִשְׁתּוֹ מְעֻבֶּרֶת--נֶאֱמָן לוֹמַר עֹבֶר זֶה אֵינוּ בְּנִי, וּמַמְזֵר הוּא; וְיִהְיֶה מַמְזֵר וַדַּאי.&nbsp; וְהָאוֹמֵר עַל עַצְמוֹ שְׁהוּא מַמְזֵר, נֶאֱמָן לֶאֱסֹר עַצְמוֹ בְּבַת יִשְׂרָאֵל; וְאָסוּר בְּמַמְזֶרֶת, עַד שֶׁיִּוָּדַע שְׁהוּא מַמְזֵר.&nbsp; וּבְנוֹ כָּמוֹהוּ; וְאִם יֵשׁ לוֹ בְּנֵי בָּנִים--אֵינוּ נֶאֱמָן לִפְסֹל בְּנֵי בָּנָיו, וְלֹא יִפְסֹל אֵלָא עַצְמוֹ.</p>

<p><b>טו,טו</b>&nbsp;&nbsp;[יז] אֲרוּסָה שֶׁנִּתְעַבְּרָה, וְהִיא בְּבֵית אָבִיהָ--הֲרֵי הַוֶּלֶד בְּחֶזְקַת מַמְזֵר; וְאָסוּר בְּבַת יִשְׂרָאֵל, וְאָסוּר בְּמַמְזֶרֶת.&nbsp; וְאִם נִבְדְּקָה אִמּוֹ וְאָמְרָה, מֵאֲרוּסִי נִתְעַבַּרְתִּי--נֶאֱמֶנֶת, וְהַוֶּלֶד כָּשֵׁר.&nbsp; וְאִם הִכְחִישָׁהּ הָאָרוּס וְאָמַר, מֵעוֹלָם לֹא בָאתִי עָלֶיהָ--הֲרֵי הַוֶּלֶד מַמְזֵר:&nbsp; שֶׁאַפִלּוּ הָיָה בְּחֶזְקַת בְּנוֹ וְאָמַר, בְּנִי זֶה מַמְזֵר--נֶאֱמָן.&nbsp; וְהָאִשָּׁה אֵינָהּ בְּחֶזְקַת זוֹנָה, אֵלָא נֶאֱמֶנֶת לוֹמַר, לָאֲרוּסִי נִבְעַלְתִּי, וְאֵינָהּ זוֹנָה; וְאִם נִשֵּׂאת לְכוֹהֵן--לֹא תֵצֵא, וּוַלְדָהּ מִמֶּנּוּ כָּשֵׁר.</p>

<p><b>טו,טז</b>&nbsp;&nbsp;[יח] הָיוּ הָעָם מְרַנְּנִים אַחֲרֶיהָ, וְהִיא אֲרוּסָה, עִם אֲרוּסָהּ וְעִם אֲנָשִׁים אֲחֵרִים--אַף עַל פִּי שֶׁבָּא עָלֶיהָ אֲרוּסָהּ בְּבֵית חָמִיו, הֲרֵי זֶה סְפֵק מַמְזֵר:&nbsp; כְּשֵׁם שֶׁהִפְקִירָה עַצְמָהּ לַאֲרוּסָהּ, הִפְקִירָה לַאֲחֵרִים.&nbsp; וְאִם נִבְדְּקָה וְאָמְרָה, עֹבֶר זֶה מֵאֲרוּסִי--הֲרֵי זֶה כָּשֵׁר, כְּמוֹ שֶׁבֵּאַרְנוּ.</p>

<p><b>טו,יז</b>&nbsp;&nbsp;[יט] אֵשֶׁת אִישׁ שֶׁהָיְתָה מְעֻבֶּרֶת וְאָמְרָה, עֹבֶר זֶה אֵינוּ מִבַּעְלִי--אֵינָהּ נֶאֱמֶנֶת לְפָסְלוֹ, וַהֲרֵי הַבֵּן בְּחֶזְקַת כַּשְׁרוּת:&nbsp; שֶׁלֹּא הֶאֱמִינָה תּוֹרָה אֵלָא הָאָב.&nbsp; אָמַר הָאָב אֵינוּ בְּנִי, אוֹ שֶׁהָיָה בַּעְלָהּ בִּמְדִינַת הַיָּם--הֲרֵי זֶה בְּחֶזְקַת מַמְזֵר; וְאִם אָמְרָה מִגּוֹי וְעֶבֶד נִתְעַבַּרְתִּי--הֲרֵי הַוֶּלֶד כָּשֵׁר, שְׁאֵין הַבַּעַל יָכוֹל לְהַכְחִישָׁהּ בְּדָבָר זֶה.&nbsp; וְאֵין הָעֹבֶר מִשְׁתַּהֶה בִּמְעֵי אִמּוֹ, יָתֵר עַל שְׁנֵים עָשָׂר חֹדֶשׁ.</p>

<p><b>טו,יח</b>&nbsp;&nbsp;[כ] אֵשֶׁת אִישׁ שֶׁיָּצָא עָלֶיהָ קוֹל שְׁהִיא מְזַנָּה תַּחַת בַּעְלָהּ, וְהַכֹּל מְרַנְּנִין אַחֲרֶיהָ--אֵין חוֹשְׁשִׁין לְבָנֶיהָ, שֶׁמֶּא מַמְזְרִים הֶם, שֶׁרֹב בְּעִילוֹת, אֵצֶל הַבַּעַל; וּמֻתָּר לִשָּׂא בִּתָּהּ, לְכַתְּחִלָּה.&nbsp; אֲבָל הִיא עַצְמָהּ, חוֹשְׁשִׁין לָהּ מִשּׁוֹם זוֹנָה; וְאִם הָיְתָה פְּרוּצָה יָתֵר מִדַּי, אַף לְבָנֶיהָ חוֹשְׁשִׁין.</p>

<p><b>טו,יט</b>&nbsp;&nbsp;[כא] דִּין תּוֹרָה שֶׁסְּפֵק מַמְזֵר מֻתָּר לָבוֹא בַּקָּהָל, שֶׁנֶּאֱמָר "לֹא-יָבֹא מַמְזֵר, בִּקְהַל ה'" (דברים כג,ג)--מַמְזֵר וַדַּאי אָסוּר לָבוֹא בַּקָּהָל, וְלֹא סָפֵק; אֲבָל חֲכָמִים עָשׂוּ מַעֲלָה בְּיֵחוּסִין, וְאָסְרוּ כָּל הַסְּפֵקוֹת לָבוֹא בַּקָּהָל.&nbsp; לְפִיכָּךְ מַמְזֵר וַדַּאי, מֻתָּר לִשָּׂא מַמְזֶרֶת וַדָּאִית.&nbsp; אֲבָל מַמְזֵר סָפֵק, אוֹ שְׁתוּקִי, אוֹ אֲסוּפִי--אָסוּר לִשָּׂא בַּת יִשְׂרָאֵל, [כב] וְאָסוּר לִשָּׂא מַמְזֶרֶת; וְאַפִלּוּ מַמְזֶרֶת מִסָּפֵק, אֲסוּרָה לוֹ--שֶׁמֶּא אֶחָד מֵהֶן אֵינוּ מַמְזֵר, וְהַשֵּׁנִי מַמְזֵר וַדַּאי.&nbsp; וּמַמְזֵר שֶׁלְּדִבְרֵיהֶם, מֻתָּר לִשָּׂא מַמְזֶרֶת שֶׁלְּדִבְרֵיהֶם.</p>

<p><b>טו,כ</b>&nbsp;&nbsp;וְכֵן שְׁאָר הַסְּפֵקוֹת, אֲסוּרִין לִשָּׂא זֶה מִזֶּה.&nbsp; [כג] כֵּיצַד:&nbsp; שְׁתוּקִים וַאֲסוּפִים וּסְפֵק מַמְזְרִים, אֲסוּרִים לָבוֹא זֶה בְּזֶה; וְאִם נָשְׂאוּ--לֹא יְקַיְּמוּ אֵלָא יוֹצִיאוּ בְּגֶט, וְהַוֶּלֶד סָפֵק כַּאֲבוֹתָיו.&nbsp; וְאֵין לִסְפֵקוֹת אֵלּוּ תַּקָּנָה, אֵלָא שֶׁיִּשְּׂאוּ מִן הַגֵּרִים; וְהַוֶּלֶד הוֹלֵךְ אַחַר הַפָּגוּם.&nbsp; [כד] כֵּיצַד:&nbsp; שְׁתוּקִי אוֹ אֲסוּפִי שֶׁנָּשָׂא גִּיּוֹרֶת אוֹ מְשֻׁחְרֶרֶת, אוֹ גֵּר וּמְשֻׁחְרָר שֶׁנָּשָׂא שְׁתוּקִית אוֹ אֲסוּפִית--הַוֶּלֶד שְׁתוּקִי אוֹ אֲסוּפִי.</p>

<p><b>טו,כא</b>&nbsp;&nbsp;[כה] הָאֲסוּפִי שֶׁנִּמְצָא בְּעִיר שֶׁיֵּשׁ בָּהּ גּוֹיִים, בֵּין שֶׁהָיָה רֹב גּוֹיִים אוֹ רֹב יִשְׂרָאֵל--הֲרֵי זֶה סְפֵק גּוֹי לְעִנְיַן יֵחוּסִין; קִדַּשׁ אִשָּׁה, צְרִיכָה גֶּט מִסָּפֵק.&nbsp; מִי שֶׁהֲרָגוֹ, אֵינוּ נֶהְרָג עָלָיו.&nbsp; [כו] הִטְבִּילוּהוּ בֵּית דִּין לְשֵׁם גֵּרוּת, אוֹ שֶׁטָּבַל מִשֶּׁהִגְדִּיל--הֲרֵי הוּא כִּשְׁאָר אֲסוּפִים הַנִּמְצָאִים בְּעָרֵי יִשְׂרָאֵל.</p>

<p><b>טו,כב</b>&nbsp;&nbsp;הָיוּ רֹב הָעִיר גּוֹיִים, מֻתָּר לְהַאֲכִילוֹ נְבֵלוֹת וּטְרֵפוֹת; הָיָה רֻבָּן יִשְׂרָאֵל, מַחְזִירִין לוֹ אֲבֵדָתוֹ כְּיִשְׂרָאֵל.&nbsp; מֶחְצָה לְמֶחְצָה--מִצְוָה לְהַחֲיוֹתוֹ כְּיִשְׂרָאֵל, וּמְפַקְּחִין עָלָיו אֶת הַגַּל בַּשַּׁבָּת; וַהֲרֵי הוּא לְעִנְיַן נְזָקִין, כְּכָל סְפֵק מָמוֹן--הַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>טו,כג</b>&nbsp;&nbsp;[כז] יֵרָאֶה לִי, שֶׁכָּל מְדִינָה שֶׁיֵּשׁ בָּהּ שִׁפְחָה אוֹ גּוֹיָה הָרְאוּיָה לְוֶלֶד--הוֹאִיל וְהָאֲסוּפִי הַנִּמְצָא שָׁם סְפֵק גּוֹי אוֹ סְפֵק עֶבֶד, כְּשֶׁיִּשָּׂא הַגִּיּוֹרֶת כְּמוֹ שֶׁבֵּאַרְנוּ, הֲרֵי זוֹ סְפֵק אֵשֶׁת אִישׁ, וְהַבָּא עָלֶיהָ פָּטוּר:&nbsp; שְׁאֵין הוֹרְגִין מִסָּפֵק.</p>

<p><b>טו,כד</b>&nbsp;&nbsp;וְכֵן יֵרָאֶה לִי, שֶׁהַשְּׁתוּקִי שֶׁנָּשָׂא אִשָּׁה שֶׁאִפְשָׁר שְׁהִיא עֶרְוָה עָלָיו--הֲרֵי הִיא סְפֵק אֵשֶׁת אִישׁ, שְׁאֵין קִדּוּשִׁין תּוֹפְסִין בָּעֲרָיוֹת.&nbsp; [כח] וְאֵיזוֹ הִיא הָאִשָּׁה שֶׁאִפְשָׁר שֶׁתִּהְיֶה עֶרְוָה עָלָיו--כָּל אִשָּׁה שֶׁהָיָה אָבִיהָ אוֹ אָחִיהָ קַיָּם, כְּשֶׁנִּתְעַבְּרָה בּוֹ אִמּוֹ; וְכָל אִשָּׁה שֶׁנִּתְגָּרְשָׁה אוֹ נִתְאַלְמְנָה, שֶׁמֶּא אֵשֶׁת אָבִיו הִיא אוֹ אֵשֶׁת אֲחִי אָבִיו.</p>

<p><b>טו,כה</b>&nbsp;&nbsp;[כט] וּמְנַיִן אֲנִי אוֹמֵר שְׁאֵין הַשְּׁתוּקִי וְהָאֲסוּפִי אָסוּר בְּכָל אִשָּׁה שֶׁאִפְשָׁר שֶׁתִּהְיֶה עֶרְוָה עָלָיו--שֶׁהֲרֵי הַכָּשֵׁר שֶׁנִּבְדְּקָה אִמּוֹ, אֵינוּ אָסוּר בְּכָל אִשָּׁה שֶׁאִפְשָׁר שֶׁתִּהְיֶה עֶרְוָה עָלָיו.&nbsp; וַהֲרֵי נֶאֱמָר בַּתּוֹרָה "אַל-תְּחַלֵּל אֶת-בִּתְּךָ, לְהַזְנוֹתָהּ" (ויקרא יט,כט); וְאָמְרוּ חֲכָמִים שְׁאִם יַעֲשֶׂה זֶה, נִמְצָא אָב נוֹשֵׂא בִּתּוֹ וְאָח נוֹשֵׂא אֲחוֹתוֹ.&nbsp; וְאִלּוּ הָיָה הַדִּין שֶׁכָּל מִי שְׁאֵינוּ יוֹדֵעַ אָבִיו בַּוַּדַּאי, אָסוּר בְּכָל אִשָּׁה שֶׁאִפְשָׁר שֶׁתִּהְיֶה עֶרְוָה עָלָיו--לֹא הָיִינוּ בָּאִים לַמִּדָּה הַזֹּאת לְעוֹלָם, וְלֹא הָיְתָה הָאָרֶץ מְלֵאָה זִמָּה.</p>

<p><b>טו,כו</b>&nbsp;&nbsp;הַא לָמַדְתָּ, שְׁאֵין אוֹסְרִין עֲרָיוֹת וּמַחְזִיקִין אוֹתָן בִּשְׁאֵר בָּשָׂר בְּסָפֵק, עַד שֶׁיִּוָּדַע בַּוַּדַּאי שֶׁזּוֹ עֶרְוָה עָלָיו:&nbsp; שְׁאִם אַתָּה אוֹמֵר כֵּן--כָּל הַיְּתוֹמִים שֶׁבָּעוֹלָם שֶׁלֹּא הִכִּירוּ אֲבוֹתֵיהֶם, הָיוּ אֲסוּרִין לְהִנָּשֵׂא בְּכָל מָקוֹם:&nbsp; שֶׁמֶּא יִפְגְּעוּ בְּעֶרְוָה.</p>

<p><b>טו,כז</b>&nbsp;&nbsp;[ל] הַוֶּלֶד שֶׁהָיָה מֻשְׁלָךְ בַּדֶּרֶךְ, וּבָא אֶחָד וְאָמַר בְּנִי הוּא וַאֲנִי הִשְׁלַכְתִּיו--נֶאֱמָן; וְכֵן אִמּוֹ, נֶאֱמֶנֶת.&nbsp; נֶאֱסַף מִן הַשּׁוּק, וּבָאוּ אָבִיו וְאִמּוֹ אַחַר כָּךְ וְאָמְרוּ בְּנֵנוּ הוּא--אֵין נֶאֱמָנִין, הוֹאִיל וְיָצָא עָלָיו שֵׁם אֲסוּפִי; וּבִשְׁנֵי רְעָבוֹן, נֶאֱמָנִין--שֶׁמִּפְּנֵי הָרָעָב הִשְׁלִיכוּהוּ, וְהֶן רוֹצִין שֶׁיָּזוּנוּ אוֹתוֹ אֲחֵרִים, וּלְפִיכָּךְ שָׁתְקוּ, עַד שֶׁנֶּאֱסַף.</p>

<p><b>טו,כח</b>&nbsp;&nbsp;[לא] נִמְצָא הַוֶּלֶד מָהוּל, אוֹ שֶׁהֻמְלַח, אוֹ שֶׁהֻחְתַּל, אוֹ שֶׁהָיָה הַכֹּחַל בְּעֵינָיו, אוֹ הַקְּמִיעִין בְּצַוָּארוֹ, אוֹ שֶׁנִּמְצָא תַּחַת אִילָן מְסֻבָּךְ שְׁאֵין חַיָּה נִכְנֶסֶת לוֹ וְהָיָה סָמוּךְ לָעִיר, אוֹ שֶׁנִּמְצָא בְּבֵית הַכְּנֶסֶת הַסָּמוּךְ לָעִיר, אוֹ בְּצִדֵּי רְשׁוּת הָרַבִּים--אֵין בּוֹ מִשּׁוֹם אֲסוּפִי:&nbsp; מֵאַחַר שְׁהֶן מְשַׁמְּרִין אוֹתוֹ שֶׁלֹּא יָמוּת, בְּחֶזְקַת כָּשֵׁר הוּא.&nbsp; אֲבָל אִם נִמְצָא מֻשְׁלָךְ בְּאֶמְצַע הַדֶּרֶךְ, אוֹ רָחוֹק מִן הָעִיר--אַפִלּוּ תַּחַת אִילָן אוֹ בְּבֵית הַכְּנֶסֶת, אוֹ שֶׁנִּמְצָא תָּלוּי בָּאִילָן מְקוֹם שֶׁהַיָּד מַגַּעַת לוֹ--הֲרֵי זֶה אֲסוּפִי.</p>

<p><b>טו,כט</b>&nbsp;&nbsp;[לב] נֶאֱמֶנֶת חָיָה לוֹמַר זֶה הַבֵּן כּוֹהֵן הוּא, אוֹ לֵוִי, אוֹ נָתִין, אוֹ מַמְזֵר--מִפְּנֵי שֶׁלֹּא הֻחְזַק, וְאֵין אָנוּ יוֹדְעִין יֵחוּסוֹ.&nbsp; בַּמֶּה דְּבָרִים אֲמוּרִים, בְּשֶׁהֻחְזְקָה בְּנֶאֱמָנוּת, וְלֹא עִרְעַר עָלֶיהָ אָדָם.&nbsp; אֲבָל אִם עִרְעַר עָלֶיהָ אַפִלּוּ אֶחָד, וְאָמַר בְּשֶׁקֶר מְעִידָה--אֵינָהּ נֶאֱמֶנֶת; וַהֲרֵי הַבֵּן בְּחֶזְקַת כָּשֵׁר, וְאֵין לוֹ יֵחוּס.</p>

<p><b>טו,ל</b>&nbsp;&nbsp;[לג] דָּבָר בָּרוּר שֶׁהַשְּׁתוּקִי אָסוּר לִשָּׂא שְׁתוּקִית, וְהָאֲסוּפִי אָסוּר בַּאֲסוּפִית, מִפְּנֵי שְׁהֶן סְפֵקוֹת; אֲבָל מַמְזְרִים וַדָּאִיִּים וּנְתִינִים, מֻתָּרִים לָבוֹא זֶה בְּזֶה, וְהַוֶּלֶד מַמְזֵר.&nbsp; וּשְׁתוּקִי וַאֲסוּפִי מֻתָּר בִּנְתִינִים כִּשְׁאָר גֵּרִים, וְהַוֶּלֶד סְפֵק מַמְזֵר.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק טז</h2>

<p><b>טז,א</b>&nbsp;&nbsp;פְּצוּעַ דַּכָּא וּכְרוּת שָׁפְכָה שֶׁנָּשְׂאוּ בַּת יִשְׂרָאֵל, וּבָעֲלוּ--לוֹקִין, שֶׁנֶּאֱמָר "לֹא-יָבֹא פְצוּעַ-דַּכָּא וּכְרוּת שָׁפְכָה" (דברים כג,ב); וּמֻתָּרִין לִשָּׂא גִּיּוֹרֶת וּמְשֻׁחְרֶרֶת.&nbsp; וְאַפִלּוּ כּוֹהֵן שְׁהוּא פְּצוּעַ דַּכָּא--מֻתָּר לִשָּׂא גִּיּוֹרֶת וּמְשֻׁחְרֶרֶת, שְׁאֵינוּ בִּקְדֻשָּׁתוֹ; וְאַפִלּוּ נְתִינָה אוֹ אַחַת מִן הַסְּפֵקוֹת, מֻתֶּרֶת לוֹ:&nbsp; [ב] הוֹאִיל וּפְצוּעַ דַּכָּא אָסוּר לָבוֹא בַּקָּהָל, לֹא גָזְרוּ בּוֹ עַל הַנְּתִינִים וְלֹא עַל הַסְּפֵקוֹת.&nbsp; אֲבָל פְּצוּעַ דַּכָּא וּכְרוּת שָׁפְכָה אָסוּר בְּמַמְזֶרֶת וַדָּאִית, שֶׁהֲרֵי אִסּוּרָהּ מִן הַתּוֹרָה.</p>

<p><b>טז,ב</b>&nbsp;&nbsp;[ג] וְאֵיזֶה הוּא פְּצוּעַ דַּכָּא, כָּל שֶׁנִּפְצְעוּ הַבֵּיצִים שֶׁלּוֹ; וּכְרוּת שָׁפְכָה, כָּל שֶׁנִּכְרַת הַגִּיד שֶׁלּוֹ.&nbsp; וּבִשְׁלוֹשָׁה אֵבָרִין אִפְשָׁר שֶׁיּוֹלִיד הַזָּכָר--בַּגִּיד, וּבַבֵּיצִים, וּבַשָּׁבִילִין שֶׁבָּהֶן תִּתְבַּשַׁל שִׁכְבַת זֶרַע, וְהֶן הַנִּקְרָאִין חוּטֵי בֵּיצִים; וְכֵיוָן שֶׁנִּפְצַע אֶחָד מִשְּׁלוֹשָׁה אֵבָרִין אֵלּוּ, אוֹ נִכְרַת, אוֹ נִדּוֹךְ--הֲרֵי זֶה פָּסוּל.</p>

<p><b>טז,ג</b>&nbsp;&nbsp;[ד] כֵּיצַד:&nbsp; נִפְצַע הַגִּיד אוֹ נִדּוֹךְ, אוֹ שֶׁנִּכְרְתָה הָעֲטָרָה אוֹ לְמַעְלָה מֵעֲטָרָה--פָּסוּל.&nbsp; וְאִם נִכְרַת מֵרֹאשׁ הָעֲטָרָה, וְנִשְׁתַּיַּר מִמֶּנָּה אַפִלּוּ כְּחוּט הַשַּׂעֲרָה מֻקָּף לְכָל הַגִּיד--הֲרֵי זֶה כָּשֵׁר; נִכְרַת הַגִּיד לְמַעְלָה מֵעֲטָרָה כְּקֻלְמוֹס, אוֹ כְּמַרְזֵב--כָּשֵׁר.</p>

<p><b>טז,ד</b>&nbsp;&nbsp;[ה] נִקַּב לְמַטָּה מֵעֲטָרָה, כָּשֵׁר.&nbsp; נִקְּבָה הָעֲטָרָה עַצְמָהּ--אִם כְּשֶׁיִּרְאֶה קֶרִי תֵּצֵא שִׁכְבַת זֶרַע מִן הַנֶּקֶב, פָּסוּל; נִסְתַּם הַנֶּקֶב, חָזַר לְהֶכְשֵׁרוֹ.&nbsp; נִקַּב לְמַטָּה מֵעֲטָרָה שֶׁכְּנֶגְדּוֹ לְמַעְלָה בְּתוֹךְ הָעֲטָרָה, פָּסוּל--שֶׁהָעֲטָרָה כֻּלָּהּ, מְעַכֶּבֶת.&nbsp; [ו] נִסְתַּם שָׁבִיל שִׁכְבַת זֶרַע, וְחָזַר לִרְאוֹת שִׁכְבַת זֶרַע מִשָּׁבִיל שֶׁמַּשְׁתִּין בּוֹ--הֲרֵי זֶה פָּסוּל.</p>

<p><b>טז,ה</b>&nbsp;&nbsp;[ז] נִכְרְתוּ הַבֵּיצִים, אוֹ אֶחָד מֵהֶן, אוֹ שֶׁנִּפְצְעָה אַחַת מֵהֶן, אוֹ שֶׁנִּדּוֹכָה, אוֹ שֶׁחָסְרָה, אוֹ שֶׁנִּקְּבָה--הֲרֵי זֶה פָּסוּל; נִכְרְתוּ חוּטֵי הַבֵּיצִים, אוֹ אֶחָד מֵהֶן, אוֹ שֶׁנִּדּוֹךְ, אוֹ נִפְצַע--הֲרֵי זֶה פָּסוּל.&nbsp; [ח] נִקַּב חוּט מֵחוּטֵי הַבֵּיצִים לְשָׁבִיל מֵי רַגְלַיִם, וַהֲרֵי הוּא מַטִּיל מַיִם מִשְּׁנֵי מְקוֹמוֹת, מִשָּׁבִיל הַמַּיִם וּמִשָּׁבִיל שִׁכְבַת זֶרַע--הֲרֵי זֶה כָּשֵׁר.</p>

<p><b>טז,ו</b>&nbsp;&nbsp;[ט] כָּל פְּסוּל שֶׁאָמַרְנוּ בְּעִנְיָן זֶה, בְּשֶׁלֹּא הָיוּ בִּידֵי שָׁמַיִם--כְּגוֹן שֶׁכְּרָתוֹ אָדָם אוֹ כֶּלֶב, אוֹ הִכָּהוּ קוֹץ, וְכַיּוֹצֶא בִּדְבָרִים אֵלּוּ; אֲבָל אִם נֻלַּד כְּרוּת שָׁפְכָה, אוֹ פְּצוּעַ דַּכָּא, אוֹ שֶׁנֻּלַּד בְּלֹא בֵּיצִים, אוֹ שֶׁחָלָה מֵחֲמַת גּוּפוֹ וּבָטְלוּ מִמֶּנּוּ אֵבָרִים אֵלּוּ, אוֹ שֶׁנֻּלַּד בָּהֶם שְׁחִין וְהִמְסָה אוֹתָן אוֹ כְּרָתָן--הֲרֵי זֶה כָּשֵׁר לָבוֹא בַּקָּהָל, שֶׁכָּל אֵלּוּ בִּידֵי שָׁמַיִם.</p>

<p><b>טז,ז</b>&nbsp;&nbsp;[י] אָסוּר לְהַפְסִיד אֵבַרֵי הַזֶּרַע--בֵּין בָּאָדָם בֵּין בִּבְהֵמָה חַיָּה וָעוֹף, אֶחָד טְמֵאִים וְאֶחָד טְהוֹרִים, בֵּין בָּאָרֶץ בֵּין בְּחוּצָה לָאָרֶץ:&nbsp; אַף עַל פִּי שֶׁנֶּאֱמָר "וּבְאַרְצְכֶם, לֹא תַעֲשׂוּ" (ויקרא כב,כד), מִפִּי הַשְּׁמוּעָה לָמְדוּ שֶׁדָּבָר זֶה נוֹהֵג בְּכָל מָקוֹם; וְעִנְיַן הַכָּתוּב, כְּלוֹמַר לֹא יֵעָשֶׂה זֹאת בְּיִשְׂרָאֵל, בֵּין בְּגוּפָן בֵּין בְּגוּפוֹת אֲחֵרִים.</p>

<p><b>טז,ח</b>&nbsp;&nbsp;וְכָל הַמְּסָרֵס--לוֹקֶה מִן הַתּוֹרָה, בְּכָל מָקוֹם; וְאַפִלּוּ מְסָרֵס אַחַר הַמְּסָרֵס, לוֹקֶה.&nbsp; [יא] כֵּיצַד:&nbsp; הֲרֵי שֶׁבָּא וְכָרַת אֶת הַגִּיד, וּבָא אַחֵר וְכָרַת אֶת הַבֵּיצִים אוֹ נִתְּקָן, וּבָא אַחֵר וְכָרַת אֶת חוּטֵי הַבֵּיצִים, אוֹ שֶׁבָּא אַחֵר וּמִעַךְ אֶת הַגִּיד, וּבָא אַחֵר וְנִתְּקוֹ, וּבָא אַחֵר וּכְרָתוֹ--כֻּלָּן לוֹקִין, וְאַף עַל פִּי שֶׁלֹּא סֵרַס הָאַחֲרוֹן אֵלָא מְסֹרָס:&nbsp; בֵּין בָּאָדָם, בֵּין בִּבְהֵמָה חַיָּה וָעוֹף.&nbsp; וְהַמְּסָרֵס אֶת הַנְּקֵבָה, בֵּין בָּאָדָם בֵּין בִּשְׁאָר מִינִים--פָּטוּר.</p>

<p><b>טז,ט</b>&nbsp;&nbsp;[יב] הַמַּשְׁקֶה עִיקָרִין לָאָדָם, אוֹ לִשְׁאָר מִינִים, כְּדֵי לְסָרְסוֹ--הֲרֵי זֶה אָסוּר, וְאֵין לוֹקִין עָלָיו; וְאִשָּׁה מֻתֶּרֶת לִשְׁתּוֹת עִיקָרִין שֶׁמְּסָרְסִין אוֹתָהּ עַד שֶׁלֹּא תֵלֵד.&nbsp; הֲרֵי שֶׁכָּפַת אֶת הָאָדָם וְשִׁסָּה בּוֹ כֶּלֶב אוֹ שְׁאָר חַיּוֹת, עַד שֶׁעָשָׂהוּ כְּרוּת שָׁפְכָה, אוֹ שֶׁהוֹשִׁיבוֹ בַּמַּיִם אוֹ בַּשֶּׁלֶג, עַד שֶׁבִּטַּל מִמֶּנּוּ אֵבַרֵי תַּשְׁמִישׁ--אֵינוּ לוֹקֶה:&nbsp; עַד שֶׁיְּסָרֵס בְּיָדוֹ.&nbsp; וְרָאוּי לְהַכּוֹתוֹ מַכַּת מַרְדּוּת.</p>

<p><b>טז,י</b>&nbsp;&nbsp;[יג] אָסוּר לוֹמַר לַגּוֹי לְסָרַס בְּהֵמָה שֶׁלָּנּוּ; וְאִם לְקָחָהּ הַגּוֹי מֵעַצְמוֹ לְסָרַס אוֹתָהּ, מֻתָּר.&nbsp; וְאִם הִעְרִים יִשְׂרָאֵל בְּדָבָר זֶה, קוֹנְסִין אוֹתוֹ וּמוֹכְרָהּ לְיִשְׂרָאֵל אַחֵר:&nbsp; וְאַפִלּוּ לִבְנוֹ הַגָּדוֹל, מֻתָּר לְמָכְרָהּ; אֲבָל לִבְנוֹ הַקָּטָן, אֵינוּ מוֹכְרָהּ וְלֹא נוֹתְנָהּ לוֹ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יז</h2>

<p><b>יז,א</b>&nbsp;&nbsp;שָׁלוֹשׁ נָשִׁים נֶאְסְרוּ עַל כָּל הַכּוֹהֲנִים--גְּרוּשָׁה, וְזוֹנָה, וַחֲלָלָה; וְעַל כּוֹהֵן גָּדוֹל אַרְבַּע--אֵלּוּ הַשָּׁלוֹשׁ, וְהָאַלְמָנָה.&nbsp; אֶחָד כּוֹהֵן גָּדוֹל הַמָּשׁוּחַ בְּשֶׁמֶן הַמִּשְׁחָה אוֹ הַמְּרֻבֶּה בִּבְגָדִים, וְאֶחָד כּוֹהֵן הָעוֹבֵד אוֹ כּוֹהֵן גָּדוֹל שֶׁמִּנּוּהוּ וְעָבַר, וְכֵן כּוֹהֵן מְשׁוּחַ מִלְחָמָה--כֻּלָּן מְצֻוִּין עַל הַבְּתוּלָה, וַאֲסוּרִין בָּאַלְמָנָה.</p>

<p><b>יז,ב</b>&nbsp;&nbsp;כָּל כּוֹהֵן שֶׁנָּשָׂא אַחַת מֵהַשָּׁלוֹשׁ נָשִׁים, בֵּין כּוֹהֵן גָּדוֹל בֵּין כּוֹהֵן הִדְיוֹט, וּבָעַל--לוֹקֶה.&nbsp; וְאִם בָּא עָלֶיהָ דֶרֶךְ זְנוּת--אֵינוּ לוֹקֶה מִשּׁוֹם זוֹנָה, אוֹ גְּרוּשָׁה, אוֹ חֲלָלָה:&nbsp; שֶׁנֶּאֱמָר "לֹא יִקָּחוּ" (ויקרא כא,ז)--עַד שֶׁיִּקַּח, וְיִבְעֹל.&nbsp; [ג] אֲבָל כּוֹהֵן גָּדוֹל שֶׁבָּעַל אַלְמָנָה--לוֹקֶה אַחַת, אַף עַל פִּי שֶׁלֹּא קִדַּשׁ:&nbsp; מִשּׁוֹם "לֹא-יְחַלֵּל" (ויקרא כא,טו)--כֵּיוָן שֶׁבְּעָלָהּ, חִלְּלָהּ וּפְסָלָהּ לַכְּהֻנָּה; אֲבָל זוֹנָה וַחֲלָלָה וּגְרוּשָׁה--הֲרֵי הֶן מְחֻלָּלוֹת וְעוֹמְדוֹת, קֹדֶם בְּעִילָתוֹ.&nbsp; לְפִיכָּךְ לוֹקֶה כּוֹהֵן גָּדוֹל, עַל בְּעִילַת אַלְמָנָה--אַף עַל פִּי שְׁאֵין שָׁם קִדּוּשִׁין:&nbsp; שֶׁהֲרֵי חִלְּלָהּ, וְהוּא מֻזְהָר שֶׁלֹּא יְחַלַּל כְּשֵׁרִים--לֹא אִשָּׁה, וְלֹא זַרְעוֹ.</p>

<p><b>יז,ג</b>&nbsp;&nbsp;[ד] קִדַּשׁ כּוֹהֵן גָּדוֹל אַלְמָנָה, וּבְעָלָהּ--לוֹקֶה שְׁתַּיִם:&nbsp; אַחַת מִשּׁוֹם "אַלְמָנָה .&nbsp;.&nbsp;. לֹא יִקָּח" (ויקרא כא,יד), וְאַחַת מִשּׁוֹם "לֹא-יְחַלֵּל" (ויקרא כא,טו).&nbsp; וּבֵין כּוֹהֵן גָּדוֹל וּבֵין כּוֹהֵן הִדְיוֹט שֶׁנָּשָׂא אִשָּׁה מִן הָאַרְבַּע, וְלֹא בָעַל--אֵינוּ לוֹקֶה.&nbsp; [ה] וְכָל מָקוֹם שְׁהוּא לוֹקֶה, הִיא לוֹקָה; וְכָל מָקוֹם שְׁאֵינוּ לוֹקֶה, הִיא אֵינָהּ לוֹקָה:&nbsp; שְׁאֵין הֶפְרֵשׁ בֵּין אִשָּׁה לְאִישׁ לָעֻנְשִׁין, אֵלָא בְּשִׁפְחָה חֲרוּפָה בִּלְבָד, כְּמוֹ שֶׁבֵּאַרְנוּ.</p>

<p><b>יז,ד</b>&nbsp;&nbsp;[ו] כָּל כּוֹהֵן הַבָּא עַל הַגּוֹיָה, בֵּין גָּדוֹל בֵּין הִדְיוֹט--לוֹקֶה מִשּׁוֹם זוֹנָה:&nbsp; שֶׁהֲרֵי אֵינָהּ בַּת קִדּוּשִׁין; וְהוּא אָסוּר בִּבְעִילַת זוֹנָה, בֵּין יִשְׂרְאֵלִית בֵּין גּוֹיָה.</p>

<p><b>יז,ה</b>&nbsp;&nbsp;[ז] הַחֲלוּצָה אֲסוּרָה לַכּוֹהֵן מִדִּבְרֵי סוֹפְרִים, מִפְּנֵי שְׁהִיא כִּגְרוּשָׁה; וּמַכִּין אוֹתוֹ, מַכַּת מַרְדּוּת מִדִּבְרֵיהֶם.&nbsp; כּוֹהֵן שֶׁנָּשָׂא סְפֵק חֲלוּצָה--אֵין מוֹצִיאִין אוֹתָהּ מִתַּחְתָּיו, וְהִיא כְּשֵׁרָה וּוַלְדָהּ כָּשֵׁר:&nbsp; מִפְּנֵי שֶׁלֹּא גָזְרוּ עַל סְפֵק חֲלוּצָה, אֵלָא עַל חֲלוּצָה וַדָּאִית.&nbsp; וְכֵן מִי שֶׁהָיְתָה סְפֵק גְּרוּשָׁה, אוֹ סְפֵק זוֹנָה, אוֹ סְפֵק חֲלָלָה--מַכִּין אוֹתוֹ מַכַּת מַרְדּוּת, וּמוֹצִיא בְּגֶט.</p>

<p><b>יז,ו</b>&nbsp;&nbsp;[ח] כְּלָל גָּדוֹל הוּא בְּכָל אִסּוּרִים שֶׁבַּתּוֹרָה, שְׁאֵין אִסּוּר חָל עַל אִסּוּר אֵלָא אִם כֵּן הָיוּ שְׁנֵי הָאִסּוּרִין בָּאִין כְּאַחַת, אוֹ שֶׁהָיָה הָאִסּוּר הָאַחֵר מוֹסִיף דְּבָרִים אֲחֵרִים עַל אוֹתוֹ הָאִסּוּר, אוֹ אִם הָיָה כּוֹלֵל דְּבָרִים אֲחֵרִים עִם אִסּוּר זֶה.</p>

<p><b>יז,ז</b>&nbsp;&nbsp;[ט-י] לְפִיכָּךְ אִשָּׁה שֶׁהָיְתָה אַלְמָנָה, וְנַעֲשָׂת גְּרוּשָׁה, וְנַעֲשָׂת חֲלָלָה, וְנַעֲשָׂת זוֹנָה, וּבָא עָלֶיהָ כּוֹהֵן גָּדוֹל אַחַר כָּךְ--לוֹקֶה אַרְבַּע מַלְקִיּוֹת עַל בִּיאָה אַחַת:&nbsp; לְפִי שֶׁהָאַלְמָנָה אֲסוּרָה לְכוֹהֵן גָּדוֹל, וּמֻתֶּרֶת לַהִדְיוֹט.&nbsp; חָזְרָה לִהְיוֹת גְּרוּשָׁה, נוֹסַף בָּהּ אִסּוּר וְנֶאְסְרָה לְכוֹהֵן הִדְיוֹט; לְפִיכָּךְ נוֹסַף בָּהּ אִסּוּר אַחֵר עַל אִסּוּר הָאַלְמָנָה, וַעֲדַיִן הִיא מֻתֶּרֶת לֶאֱכֹל תְּרוּמָה.&nbsp; נַעֲשָׂת חֲלָלָה, נוֹסַף בָּהּ אִסּוּר שֶׁהֲרֵי נֶאְסְרָה בִּתְרוּמָה; וַעֲדַיִן הִיא מֻתֶּרֶת לְיִשְׂרָאֵל.&nbsp; נַעֲשָׂת זוֹנָה, הוֹאִיל וְיֵשׁ שָׁם זְנוּת שֶׁאוֹסֶרֶת עַל יִשְׂרָאֵל אִם זִנְּתָה אִשְׁתּוֹ בְּרָצוֹן, נוֹסַף בָּהּ אִסּוּר אַחֵר.</p>

<p><b>יז,ח</b>&nbsp;&nbsp;וְהוּא הַדִּין לְכוֹהֵן הִדְיוֹט שֶׁבָּא עַל הַגְּרוּשָׁה, שֶׁנַּעֲשָׂת חֲלָלָה, וְאַחַר כָּךְ זוֹנָה--שְׁהוּא לוֹקֶה שָׁלוֹשׁ עַל בִּיאָה אַחַת; אֲבָל אִם נִשְׁתַּנָּה סֵדֶר זֶה, אֵינוּ לוֹקֶה אֵלָא אַחַת.&nbsp; [יא] מִי שֶׁנִּתְאַלְמְנָה מֵאֲנָשִׁים הַרְבֵּה, אוֹ נִתְגָּרְשָׁה מֵאֲנָשִׁים הַרְבֵּה--אֵין לוֹקִין עָלֶיהָ, אֵלָא אַחַת עַל כָּל בִּיאָה.</p>

<p><b>יז,ט</b>&nbsp;&nbsp;אַלְמָנָה, בֵּין מִן הָאֵרוּסִין בֵּין מִן הַנִּשּׂוּאִין--אֲסוּרָה.&nbsp; [יב] כּוֹהֵן גָּדוֹל שֶׁמֵּת אָחִיו--אַף עַל פִּי שְׁהוּא מִן הָאֵרוּסִין--הֲרֵי זֶה לֹא יְיַבַּם, אֵלָא חוֹלֵץ.&nbsp; נָפְלָה לוֹ יְבָמָה וְהוּא כּוֹהֵן הִדְיוֹט, וְנִתְמַנָּה לִהְיוֹת כּוֹהֵן גָּדוֹל--אַף עַל פִּי שֶׁעָשָׂה בָּהּ מַאֲמָר כִּשְׁהוּא כּוֹהֵן הִדְיוֹט, הֲרֵי זֶה לֹא יְיַבַּם אַחַר שֶׁנִּתְמַנָּה; אֲבָל אִם אֵרַס אֶת הָאַלְמָנָה, וְנִתְמַנָּה לִהְיוֹת כּוֹהֵן גָּדוֹל--הֲרֵי זֶה יִכְנֹס אַחַר שֶׁנִּתְמַנָּה.&nbsp; הָיְתָה מְקֻדֶּשֶׁת סְפֵק קִדּוּשִׁין, וּמֵת אֲרוּסָהּ--הֲרֵי זוֹ סְפֵק אַלְמָנָה.</p>

<p><b>יז,י</b>&nbsp;&nbsp;[יג] מִצְוַת עֲשֵׂה עַל כּוֹהֵן גָּדוֹל, שֶׁיִּשָּׂא נַעֲרָה בְּתוּלָה; וּמִשֶּׁתִּבְגֹּר, תֵּאָסֵר עָלָיו:&nbsp; שֶׁנֶּאֱמָר "וְהוּא, אִשָּׁה בִבְתוּלֶיהָ יִקָּח" (ויקרא כא,יג)--"אִשָּׁה", לֹא קְטַנָּה; "בִּבְתוּלֶיהָ", לֹא בוֹגֶרֶת.&nbsp; הַא כֵּיצַד:&nbsp; יָצַאת מִכְּלַל קַטְנוּת, וְלִכְלַל בַּגְרוּת לֹא בָאָה--זוֹ נַעֲרָה.&nbsp; וְאֵינוּ נוֹשֵׂא שְׁתֵּי נָשִׁים לְעוֹלָם כְּאַחַת--שֶׁנֶּאֱמָר "יִקַּח אִשָּׁה" (ויקרא כא,יד), אַחַת וְלֹא שְׁתַּיִם.</p>

<p><b>יז,יא</b>&nbsp;&nbsp;[יד] כּוֹהֵן גָּדוֹל--לֹא יִשָּׂא מֻכַּת עֵץ, אַף עַל פִּי שֶׁלֹּא נִבְעֲלָה.&nbsp; נִבְעֲלָה שֶׁלֹּא כְּדַרְכָּהּ, הֲרֵי זוֹ כְּנִבְעֶלֶת כְּדַרְכָּהּ; נִבְעֲלָה לִבְהֵמָה, הֲרֵי זוֹ מֻתֶּרֶת.&nbsp; [טו] כּוֹהֵן גָּדוֹל שֶׁנָּשָׂא בְּעוּלָה--אֵינוּ לוֹקֶה, אֲבָל מוֹצִיא בְּגֶט; נָשָׂא בּוֹגֶרֶת אוֹ מֻכַּת עֵץ, הֲרֵי זֶה יְקַיַּם.</p>

<p><b>יז,יב</b>&nbsp;&nbsp;אֵרַס בְּעוּלָה, וְנִתְמַנָּה כּוֹהֵן גָּדוֹל--הֲרֵי זֶה יִכְנֹס אַחַר שֶׁנִּתְמַנָּה.&nbsp; [טז] אָנַס נַעֲרָה בְּתוּלָה, אוֹ פִּתָּה אוֹתָהּ--אַפִלּוּ אֲנָסָהּ אוֹ פִּתָּהּ כִּשְׁהוּא הִדְיוֹט, וְנִתְמַנָּה כּוֹהֵן גָּדוֹל קֹדֶם שֶׁיִּכְנֹס--הֲרֵי זֶה לֹא יִכְנֹס; וְאִם כָּנַס, מוֹצִיא.&nbsp; [יז] אֵרַס אֶת הַקְּטַנָּה, וּבָגְרָה תַּחְתָּיו קֹדֶם נִשּׂוּאִין--הֲרֵי זֶה לֹא יִכְנֹס, מִפְּנֵי שֶׁנִּשְׁתַּנָּה גּוּפָהּ; וְאִם כָּנַס, לֹא יוֹצִיא.</p>

<p><b>יז,יג</b>&nbsp;&nbsp;[יח] אַחַת גְּרוּשָׁה מִן הָאֵרוּסִין, אוֹ מִן הַנִּשּׂוּאִין; אֲבָל הַמְּמָאֶנֶת--אַפִלּוּ גֵּרְשָׁהּ בְּגֶט, וְהִחְזִירָהּ וּמֵאֲנָה בּוֹ--הֲרֵי זוֹ מֻתֶּרֶת לְכוֹהֵן, כְּמוֹ שֶׁבֵּאַרְנוּ בְּהִלְכּוֹת גֵּרוּשִׁין.&nbsp; וְכָל מִי שְׁאֵינָהּ רְאוּיָה לַחֲלִיצָה--אִם נֶחְלְצָה, לֹא נִפְסְלָה לַכְּהֻנָּה.</p>

<p><b>יז,יד</b>&nbsp;&nbsp;[יט] יָצָא עָלָיו קוֹל, אִישׁ פְּלוֹנִי כּוֹהֵן כָּתַב גֶּט לְאִשְׁתּוֹ, אוֹ נָתַן גֶּט לְאִשְׁתּוֹ, וַהֲרֵי הִיא יוֹשֶׁבֶת תַּחְתָּיו וּמְשַׁמְּשַׁתּוּ--אֵין מוֹצִיאִין אוֹתָהּ מִתַּחַת בַּעְלָהּ; וְאִם נִשֵּׂאת לְכוֹהֵן אַחֵר, תֵּצֵא מִן הַשֵּׁנִי.&nbsp; [כ] יָצָא שְׁמָהּ בָּעִיר, שֶׁנִּתְקַדְּשָׁה וְנִתְגָּרְשָׁה מִן הַקִּדּוּשִׁין--חוֹשְׁשִׁין לָהּ, כְּמוֹ שֶׁבֵּאַרְנוּ בְּהִלְכּוֹת גֵּרוּשִׁין.</p>

<p><b>יז,טו</b>&nbsp;&nbsp;אֲבָל אִם יָצָא עָלֶיהָ קוֹל שְׁהִיא חֲלוּצָה, אֵין חוֹשְׁשִׁין לָהּ.&nbsp; [כא] יָצָא קוֹל עַל הַבְּתוּלָה שְׁהִיא בְּעוּלָה--אֵין חוֹשְׁשִׁין לָהּ, וְתִנָּשֵׂא לְכוֹהֵן גָּדוֹל; יָצָא עָלֶיהָ קוֹל שְׁהִיא שִׁפְחָה--אֵין חוֹשְׁשִׁין לָהּ, וְתִנָּשֵׂא אַפִלּוּ לְכוֹהֵן.&nbsp; יָצָא לָהּ שֵׁם שְׁהִיא מְזַנָּה בָּעִיר, אֵין חוֹשְׁשִׁין לָהּ; וְאַפִלּוּ הוֹצִיאָהּ בַּעְלָהּ מִשּׁוֹם שֶׁעָבְרָה עַל דָּת מֹשֶׁה וִיהוּדִית, אוֹ בְּעֵדֵי דָּבָר מְכֹעָר, וּמֵת קֹדֶם שֶׁיִּתֵּן לָהּ גֶּט--הֲרֵי זוֹ מֻתֶּרֶת לְכוֹהֵן:&nbsp; שְׁאֵין אוֹסְרִין אִשָּׁה מֵאֵלּוּ אֵלָא בְּעֵדוּת בְּרוּרָה, אוֹ בְּהוֹדָאַת פִּיהָ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יח</h2>

<p><b>יח,א</b>&nbsp;&nbsp;מִפִּי הַשְּׁמוּעָה לָמְדוּ שֶׂהַ"זֹּנָה" (ויקרא כא,ז; ויקרא כא,יד) הָאֲמוּרָה בַּתּוֹרָה--הִיא כָּל שְׁאֵינָהּ בַּת יִשְׂרָאֵל, אוֹ בַּת יִשְׂרָאֵל שֶׁנִּבְעֲלָה לְאָדָם שְׁהִיא אֲסוּרָה לְהִנָּשֵׂא לוֹ אִסּוּר הַשּׁוֹוֶה בַּכֹּל, אוֹ שֶׁנִּבְעֲלָה לְחָלָל אַף עַל פִּי שְׁהִיא מֻתֶּרֶת לְהִנָּשֵׂא לוֹ.</p>

<p><b>יח,ב</b>&nbsp;&nbsp;לְפִיכָּךְ הַנִּרְבַּעַת לִבְהֵמָה--אַף עַל פִּי שְׁהִיא בַּסְּקֵלָה--לֹא נַעֲשָׂת זוֹנָה, וְלֹא נִפְסְלָה לַכְּהֻנָּה:&nbsp; שֶׁהֲרֵי לֹא נִבְעֲלָה לְאָדָם.&nbsp; וְהַבָּא עַל הַנִּדָּה--אַף עַל פִּי שְׁהִיא בְּכָרֵת--לֹא נַעֲשָׂת זוֹנָה, וְלֹא נִפְסְלָה לַכְּהֻנָּה:&nbsp; שֶׁהֲרֵי אֵינָהּ אֲסוּרָה לְהִנָּשֵׂא לוֹ.&nbsp; [ב] וְכֵן הַבָּא עַל הַפְּנוּיָה--אַפִלּוּ הָיְתָה קְדֵשָׁה שֶׁהִפְקִירָה עַצְמָהּ לַכֹּל--אַף עַל פִּי שְׁהִיא בְּמַלְקוּת, לֹא נַעֲשָׂת זוֹנָה:&nbsp; שֶׁהֲרֵי אֵינָהּ אֲסוּרָה לְהִנָּשֵׂא לוֹ.</p>

<p><b>יח,ג</b>&nbsp;&nbsp;אֲבָל הַנִּבְעֶלֶת לְאֶחָד מֵאִסּוּרֵי לָאוִין הַשּׁוֹוִין בַּכֹּל, וְאֵינָן מְיֻחָדִין בַּכּוֹהֲנִים, אוֹ מֵאִסּוּרֵי עֲשֵׂה, וְאֵין צָרִיךְ לוֹמַר לְמִי שְׁהִיא אֲסוּרָה לוֹ מִשּׁוֹם עֶרְוָה, אוֹ לְגוֹי וְעֶבֶד הוֹאִיל וְהִיא אֲסוּרָה לְהִנָּשֵׂא לוֹ--הֲרֵי זוֹ זוֹנָה.&nbsp; [ג] וְכֵן הַגִּיּוֹרֶת וְהַמְּשֻׁחְרֶרֶת--אַפִלּוּ נִתְגַּיְּרָה וְנִשְׁתַּחְרְרָה פְּחוּתָה מִבַּת שָׁלוֹשׁ שָׁנִים--הוֹאִיל וְאֵינָהּ בַּת יִשְׂרָאֵל, הֲרֵי זוֹ זוֹנָה וַאֲסוּרָה לַכּוֹהֵן.</p>

<p><b>יח,ד</b>&nbsp;&nbsp;מִכָּאן אָמְרוּ, גּוֹי אוֹ עֶבֶד אוֹ נָתִין אוֹ מַמְזֵר אוֹ גֵּר עַמּוֹנִי וּמוֹאָבִי, אוֹ מִצְרִי וַאֲדוֹמִי רִאשׁוֹן וְשֵׁנִי, אוֹ פְּצוּעַ דַּכָּא וּכְרוּת שָׁפְכָה, אוֹ חָלָל, שֶׁבָּאוּ עַל הַיְּהוּדִית--עָשׂוּ אוֹתָהּ זוֹנָה, וְנִפְסְלָה לַכְּהֻנָּה; וְאִם הָיְתָה כּוֹהֶנֶת, נִפְסְלָה מִן הַתְּרוּמָה.&nbsp; וְכֵן יְבָמָה שֶׁבָּא עָלֶיהָ זָר, עֲשָׂאָהּ זוֹנָה.&nbsp; וְהָאַיְלוֹנִית מֻתֶּרֶת לַכּוֹהֵן, וְאֵינָהּ זוֹנָה.</p>

<p><b>יח,ה</b>&nbsp;&nbsp;[ד] הַבָּא עַל אַחַת מִן הַשְּׁנִיּוֹת וְכַיּוֹצֶא בָּהֶן, כְּגוֹן הַבָּא עַל קְרוֹבַת חֲלוּצָתוֹ אוֹ עַל חֲלוּצָתוֹ--לֹא עָשָׂה אוֹתָהּ זוֹנָה:&nbsp; שֶׁהֲרֵי אֵינָהּ אֲסוּרָה לְהִנָּשֵׂא לוֹ מִן הַתּוֹרָה, כְּמוֹ שֶׁבֵּאַרְנוּ בְּהִלְכּוֹת יִבּוּם.</p>

<p><b>יח,ו</b>&nbsp;&nbsp;[ה] הַא לָמַדְתָּ, שְׁאֵין הֱיוֹתָהּ זוֹנָה תָּלוּי בִּבְעִילָה שֶׁלְּאִסּוּר:&nbsp; שֶׁהֲרֵי הַבָּא עַל הַנִּדָּה וְעַל הַקְּדֵשָׁה, וְהַנִּרְבַעַת לִבְהֵמָה--נִבְעֲלָה בְּעִילָה שֶׁלְּאִסּוּר, וְלֹא נַעֲשָׂת זוֹנָה; וּמִי שֶׁנִּשֵּׂאת לְחָלָל--נִבְעֲלָה בְּעִילָה שֶׁלְּהֶתֵּר כְּמוֹ שֶׁיִּתְבָּאַר, וְנַעֲשָׂת זוֹנָה.&nbsp; וְאֵין הַדָּבָר תָּלוּי אֵלָא בַּפְּגִימָה; וּמִפִּי הַשְּׁמוּעָה לָמְדוּ, שְׁאֵינָהּ פְּגוּמָה אֵלָא מֵאָדָם הָאָסוּר לָהּ אוֹ מֵחָלָל, כְּמוֹ שֶׁבֵּאַרְנוּ.</p>

<p><b>יח,ז</b>&nbsp;&nbsp;[ו] כָּל הַנִּבְעֶלֶת לְאָדָם שֶׁעוֹשֶׂה אוֹתָהּ זוֹנָה--בֵּין בְּאֹנֶס בֵּין בְּרָצוֹן, בֵּין בְּזָדוֹן בֵּין בִּשְׁגָגָה, בֵּין כְּדַרְכָּהּ בֵּין שֶׁלֹּא כְּדַרְכָּהּ--מִשֶּׁהֶעֱרָה בָּהּ, נִפְסְלָה מִשּׁוֹם זוֹנָה:&nbsp; וּבִלְבָד שֶׁתִּהְיֶה בַּת שָׁלוֹשׁ שָׁנִים וְיוֹם אֶחָד, וְיִהְיֶה הַבּוֹעֵל בֶּן תֵּשַׁע שָׁנִים וְיוֹם אֶחָד וָמַעְלָה.</p>

<p><b>יח,ח</b>&nbsp;&nbsp;לְפִיכָּךְ אֵשֶׁת אִישׁ שֶׁנִּבְעֲלָה לְאֶחָד, בֵּין בְּאֹנֶס בֵּין בְּרָצוֹן--נִפְסְלָה לַכְּהֻנָּה.&nbsp; [ז] וְאֵשֶׁת כּוֹהֵן שֶׁנֶּאְנְסָה--בַּעְלָהּ לוֹקֶה עָלֶיהָ מִשּׁוֹם טֻמְאָה, שֶׁנֶּאֱמָר "לֹא-יוּכַל בַּעְלָהּ הָרִאשׁוֹן אֲשֶׁר-שִׁלְּחָהּ לָשׁוּב לְקַחְתָּהּ" (דברים כד,ד).&nbsp; הַכֹּל בִּכְלָל, שְׁאִם נִבְעֲלוּ נֶאְסְרוּ עַל בַּעְלֵיהֶן; פָּרַט לָךְ הַכָּתוּב בְּאֵשֶׁת יִשְׂרָאֵל שֶׁנֶּאְנְסָה שְׁהִיא מֻתֶּרֶת לְבַעְלָהּ, שֶׁנֶּאֱמָר "וְהִיא לֹא נִתְפָּשָׂה" (במדבר ה,יג); אֲבָל אֵשֶׁת כּוֹהֵן בְּאִסּוּרָהּ עוֹמֶדֶת, שֶׁהֲרֵי הִיא זוֹנָה.&nbsp; [ח] אֵשֶׁת יִשְׂרָאֵל שֶׁנֶּאְנְסָה--אַף עַל פִּי שְׁהִיא מֻתֶּרֶת לְבַעְלָהּ, הֲרֵי זוֹ אֲסוּרָה לַכְּהֻנָּה.</p>

<p><b>יח,ט</b>&nbsp;&nbsp;אֵשֶׁת כּוֹהֵן שֶׁאָמְרָה לְבַעְלָהּ, נֶאֱנַסְתִּי אוֹ שָׁגַגְתִּי וּבָא עָלַי אַחֵר, אוֹ שֶׁבָּא עֵד אֶחָד וְהֵעִיד לוֹ עָלֶיהָ שֶׁזִּנָּת, בֵּין בְּאֹנֶס בֵּין בְּרָצוֹן--הֲרֵי זוֹ אֵינָהּ אֲסוּרָה עָלָיו, שֶׁמֶּא עֵינֶיהָ נָתְנָה בְּאַחֵר; וְאִם הִיא נֶאֱמֶנֶת לוֹ, אוֹ הָעֵד נֶאֱמָן לוֹ, וְסָמְכָה דַּעְתּוֹ לְדִבְרֵיהֶם--הֲרֵי זֶה יוֹצִיא, כְּדֵי לָצֵאת יְדֵי סָפֵק.</p>

<p><b>יח,י</b>&nbsp;&nbsp;[ט] אֵשֶׁת כּוֹהֵן שֶׁאָמְרָה לְבַעְלָהּ נֶאֱנַסְתִּי--אַף עַל פִּי שְׁהִיא מֻתֶּרֶת לְבַעְלָהּ כְּמוֹ שֶׁבֵּאַרְנוּ--הֲרֵי הִיא אֲסוּרָה לְכָל כּוֹהֵן שֶׁבָּעוֹלָם, אַחַר שֶׁיָּמוּת בַּעְלָהּ:&nbsp; שֶׁהֲרֵי הוֹדָת שְׁהִיא זוֹנָה, וְאָסְרָה עַצְמָהּ וְנַעֲשָׂת כַּחֲתִכָּה הָאֲסוּרָה.</p>

<p><b>יח,יא</b>&nbsp;&nbsp;[י] כּוֹהֵן שֶׁקִּדַּשׁ אִשָּׁה גְּדוֹלָה אוֹ קְטַנָּה, וְאַחַר זְמָן בָּא עָלֶיהָ וְטָעַן שֶׁמְּצָאָהּ דְּרוּסַת אִישׁ--נֶאְסְרָה עָלָיו מִסָּפֵק:&nbsp; שֶׁמֶּא קֹדֶם קִדּוּשִׁין נִבְעֲלָה, אוֹ אַחַר קִדּוּשִׁין.&nbsp; אֲבָל יִשְׂרָאֵל שֶׁטָּעַן טְעָנָה זוֹ--לֹא נֶאְסְרָה עָלָיו, שֶׁיֵּשׁ כָּאן שְׁתֵּי סְפֵקוֹת:&nbsp; שֶׁמֶּא קֹדֶם קִדּוּשִׁין, שֶׁמֶּא אַחַר קִדּוּשִׁין; וְאַפִלּוּ נֹאמַר אַחַר קִדּוּשִׁין--שֶׁמֶּא בְּאֹנֶס שֶׁמֶּא בְּרָצוֹן, שֶׁהָאֲנוּסָה מֻתֶּרֶת לְיִשְׂרָאֵל כְּמוֹ שֶׁבֵּאַרְנוּ.</p>

<p><b>יח,יב</b>&nbsp;&nbsp;[יא] לְפִיכָּךְ אִם קִדְּשָׁהּ אָבִיהָ לְיִשְׂרָאֵל, וְהִיא פְּחוּתָה מִבַּת שָׁלוֹשׁ שָׁנִים וְיוֹם אֶחָד, וְטָעַן שֶׁמְּצָאָהּ דְּרוּסַת אִישׁ--נֶאְסְרָה עָלָיו מִסָּפֵק:&nbsp; שְׁאֵין כָּאן אֵלָא סָפֵק אֶחָד, שֶׁמֶּא בְּאֹנֶס שֶׁמֶּא בְּרָצוֹן; וּסְפֵק אִסּוּר שֶׁלַּתּוֹרָה, לְהַחְמִיר.</p>

<p><b>יח,יג</b>&nbsp;&nbsp;[יב] כָּל אִשָּׁה שֶׁקִּנֵּא לָהּ בַּעְלָהּ, וְנִסְתְּרָה וְלֹא שָׁתָת מֵי סוֹטָה--הֲרֵי זוֹ אֲסוּרָה לַכּוֹהֵן, מִפְּנֵי שְׁהִיא סְפֵק זוֹנָה:&nbsp; בֵּין שֶׁלֹּא רָצָת הִיא לִשְׁתּוֹת, בֵּין שֶׁלֹּא רָצָה הוּא לְהַשְׁקוֹתָהּ, בֵּין שֶׁהָיְתָה שָׁם עֵדוּת שֶׁמָּנְעָה אוֹתָהּ מִלִּשְׁתּוֹת, בֵּין שֶׁקִּנְּאוּ לָהּ בֵּית דִּין, בֵּין שֶׁהָיְתָה מִן הַנָּשִׁים שְׁאֵינָן רְאוּיוֹת לִשְׁתּוֹת--הוֹאִיל וְלֹא שָׁתָת מִכָּל מָקוֹם, הֲרֵי זוֹ אֲסוּרָה לַכְּהֻנָּה מִסָּפֵק.</p>

<p><b>יח,יד</b>&nbsp;&nbsp;[יג] פְּנוּיָה שֶׁרָאוּהָ נִבְעֲלָה לְאֶחָד, וְהָלַךְ לוֹ, וְאָמְרוּ לָהּ מִי הוּא זֶה שֶׁבָּא עָלַיִךְ, וְאָמְרָה אָדָם כָּשֵׁר--הֲרֵי זוֹ נֶאֱמֶנֶת; וְלֹא עוֹד, אֵלָא אַפִלּוּ רָאוּהָ מְעֻבֶּרֶת, וְאָמְרוּ לָהּ מִמִּי נִתְעַבַּרְתְּ, וְאָמְרָה מֵאָדָם כָּשֵׁר--הֲרֵי זוֹ נֶאֱמֶנֶת, וְתִהְיֶה מֻתֶּרֶת לְכוֹהֵן.</p>

<p><b>יח,טו</b>&nbsp;&nbsp;[יד] בַּמֶּה דְּבָרִים אֲמוּרִים, בְּשֶׁהָיָה הַמָּקוֹם שֶׁנִּבְעֲלָה בּוֹ פָּרָשַׁת דְּרָכִים, אוֹ בַּקְּרָנוֹת שֶׁבַּשָּׂדוֹת, שֶׁהַכֹּל עוֹבְרִין שָׁם, וְהָיוּ רֹב הָעוֹבְרִים שָׁם כְּשֵׁרִים, וְרֹב הָעִיר שֶׁמִּמֶּנָּה פֵּרְשׁוּ אֵלּוּ הָעוֹבְרִין כְּשֵׁרִים--שֶׁחֲכָמִים עָשׂוּ מַעֲלָה בְּיֵחוּסִין, וְהִצְרִיכוּ שְׁנֵי רֻבּוֹת.&nbsp; אֲבָל אִם הָיוּ רֹב הָעוֹבְרִים פּוֹסְלִים אוֹתָהּ כְּגוֹן גּוֹיִים וּמַמְזְרִים וְכַיּוֹצֶא בָּהֶם, אַף עַל פִּי שֶׁרֹב הַמָּקוֹם שֶׁבָּאוּ מִמֶּנּוּ כְּשֵׁרִים, אוֹ שֶׁהָיוּ רֹב אַנְשֵׁי הַמָּקוֹם פְּסוּלִין, אַף עַל פִּי שֶׁרֹב הָעוֹבְרִין שָׁם כְּשֵׁרִים--חוֹשְׁשִׁין לָהּ שֶׁמֶּא לְמִי שֶׁפּוֹסֵל אוֹתָהּ נִבְעֲלָה, וְלֹא תִנָּשֵׂא לְכוֹהֵן לְכַתְּחִלָּה; וְאִם נִשֵּׂאת, לֹא תֵצֵא.</p>

<p><b>יח,טז</b>&nbsp;&nbsp;[טו] רָאוּהָ שֶׁנִּבְעֲלָה בָּעִיר, אוֹ נִתְעַבְּרָה בָּעִיר--אַפִלּוּ לֹא הָיָה שׁוֹכֵן שָׁם אֵלָא גּוֹי אֶחָד אוֹ חָלָל אֶחָד וְעֶבֶד וְכַיּוֹצֶא בָּהֶן, הֲרֵי זוֹ לֹא תִנָּשֵׂא לְכַתְּחִלָּה לְכוֹהֵן:&nbsp; שֶׁכָּל הַקָּבוּעַ, כְּמֶחְצָה עַל מֶחְצָה הוּא.&nbsp; וְאִם נִשֵּׂאת--לֹא תֵצֵא, הוֹאִיל וְהִיא אוֹמֶרֶת לְכָשֵׁר נִבְעַלְתִּי.</p>

<p><b>יח,יז</b>&nbsp;&nbsp;[טז] הָיְתָה אִלֶּמֶת, אוֹ חֵרֶשֶׁת, אוֹ שֶׁאָמְרָה אֵינִי יוֹדַעַת לְמִי נִבְעַלְתִּי, אוֹ שֶׁהָיְתָה קְטַנָּה שְׁאֵינָהּ מַכֶּרֶת בֵּין כָּשֵׁר לְפָסוּל--הֲרֵי זוֹ סְפֵק זוֹנָה; וְאִם נִשֵּׂאת לְכוֹהֵן, תֵּצֵא אֵלָא אִם כֵּן הָיוּ שְׁנֵי הָרֻבִּין הַמְּצוּיִין אֶצְלָהּ כְּשֵׁרִים.</p>

<p><b>יח,יח</b>&nbsp;&nbsp;[יז] הַשְּׁבוּיָה שֶׁנִּפְדֵּית, וְהִיא בַּת שָׁלוֹשׁ שָׁנִים וְיוֹם אֶחָד אוֹ יָתֵר--אֲסוּרָה לַכְּהֻנָּה, מִפְּנֵי שְׁהִיא סְפֵק זוֹנָה שֶׁמֶּא נִבְעֲלָה לְגוֹי.&nbsp; וְאִם יֵשׁ לָהּ עֵד שֶׁלֹּא נִתְיַחַד הַגּוֹי עִמָּהּ, הֲרֵי זוֹ כְּשֵׁרָה לַכְּהֻנָּה.&nbsp; וְאַפִלּוּ עֶבֶד אוֹ שִׁפְחָה אוֹ קָרוֹב, נֶאֱמָן לְעֵדוּת זוֹ; וּשְׁתֵּי שְׁבוּיוֹת שֶׁהֵעִידָה כָּל אַחַת מֵהֶן לַחֲבִרְתָּהּ, הֲרֵי אֵלּוּ נֶאֱמָנוֹת:&nbsp; הוֹאִיל וְאִסּוּר כָּל הַסְּפֵקוֹת כֻּלָּן מִדִּבְרֵי סוֹפְרִים, לְפִיכָּךְ הֵקִילוּ בַּשְּׁבוּיָה.</p>

<p><b>יח,יט</b>&nbsp;&nbsp;[יח] וְכֵן קָטָן שֶׁהָיָה מֵסִיחַ לְפִי תֻּמּוֹ, נֶאֱמָן.&nbsp; מַעֲשֶׂה בְּאֶחָד שֶׁנִּשְׁבָּה הוּא וְאִמּוֹ, וְהָיָה מֵסִיחַ לְפִי תֻּמּוֹ וְאָמַר, נִשְׁבִּינוּ לְבֵין הַגּוֹיִים, יָצָאתִי לִשְׁאֹב מַיִם, וְדַעְתִּי עַל אִמִּי, לִלְקֹט עֵצִים, וְדַעְתִּי עַל אִמִּי; וְהִשִּׂיאוּ אוֹתָהּ חֲכָמִים לְכוֹהֵן, עַל פִּיו.</p>

<p><b>יח,כ</b>&nbsp;&nbsp;[יט] אֵין הַבַּעַל נֶאֱמָן לְהָעִיד בְּאִשְׁתּוֹ הַשְּׁבוּיָה שֶׁלֹּא נִטְמֵאת, שְׁאֵין אָדָם מֵעִיד לְעַצְמוֹ.&nbsp; וְכֵן שִׁפְחָתָהּ, לֹא תָעִיד לָהּ; אֲבָל שִׁפְחַת בַּעְלָהּ, מְעִידָה לָהּ.&nbsp; וְשִׁפְחָתָהּ שֶׁהָיְתָה מְסִיחָה לְפִי תֻּמָּהּ, נֶאֱמֶנֶת.</p>

<p><b>יח,כא</b>&nbsp;&nbsp;[כ] כּוֹהֵן שֶׁהֵעִיד לִשְׁבוּיָה שְׁהִיא טְהוֹרָה--הֲרֵי זֶה לֹא יִשָּׂאֶנָּה, שֶׁמֶּא עֵינָיו נָתַן בָּהּ; וְאִם פְּדָיָהּ וְהֵעִיד לָהּ, הֲרֵי זֶה יִשָּׂאֶנָּה, שֶׁאִלּוּ לֹא יָדַע שְׁהִיא טְהוֹרָה, לֹא הָיָה נוֹתֵן מָעוֹתָיו בָּהּ.</p>

<p><b>יח,כב</b>&nbsp;&nbsp;[כא] הָאִשָּׁה שֶׁאָמְרָה נִשְׁבֵּיתִי, וּטְהוֹרָה אֲנִי--נֶאֱמֶנֶת, שֶׁהַפֶּה שֶׁאָסַר הוּא הַפֶּה שֶׁהִתִּיר:&nbsp; וְאַפִלּוּ הָיָה שָׁם עֵד אֶחָד, שֶׁמֵּעִיד שְׁהִיא שְׁבוּיָה.&nbsp; אֲבָל אִם יֵשׁ שָׁם שְׁנֵי עֵדִים שֶׁנִּשְׁבָּת--אֵינָהּ נֶאֱמֶנֶת, עַד שֶׁיָּעִיד לָהּ אֶחָד שְׁהִיא טְהוֹרָה.</p>

<p><b>יח,כג</b>&nbsp;&nbsp;הָיוּ שָׁם שְׁנֵי עֵדִים שֶׁנִּשְׁבָּת, וְעֵד אֶחָד מֵעִיד שֶׁנִּטְמֵאת, וְאֶחָד מַכְחִישׁ אוֹתוֹ וּמֵעִיד לָהּ שְׁהִיא טְהוֹרָה וְלֹא נִתְיַחַד עִמָּהּ גּוֹי עַד שֶׁנִּפְדֵּית--אַפִלּוּ זֶה שֶׁמֵּעִיד שְׁהִיא טְהוֹרָה אִשָּׁה אוֹ שִׁפְחָה, הֲרֵי זוֹ מֻתֶּרֶת.</p>

<p><b>יח,כד</b>&nbsp;&nbsp;[כב] מִי שֶׁאָמְרָה נִשְׁבֵּיתִי, וּטְהוֹרָה אֲנִי, וְהִתִּירוּהָ בֵּית דִּין לְהִנָּשֵׂא, וְאַחַר כָּךְ בָּאוּ שְׁנֵי עֵדִים שֶׁנִּשְׁבָּת--הֲרֵי זוֹ תִּנָּשֵׂא לְכַתְּחִלָּה, וְלֹא תֵצֵא מֵהֶתֵּרָהּ.&nbsp; וְאַפִלּוּ נִכְנַס אַחֲרֶיהָ הַשַּׁבָּאי, וַהֲרֵי הִיא שְׁבוּיָה לְפָנֵינוּ בְּיַד אֲדוֹנֶיהָ--הֲרֵי זוֹ לֹא תֵצֵא מֵהֶתֵּרָהּ שֶׁהִתִּירוּהָ; וּמְשַׁמְּרִין אוֹתָהּ מֵעַתָּה, עַד שֶׁתִּפָּדֶה.</p>

<p><b>יח,כה</b>&nbsp;&nbsp;[כג] בָּאוּ לָהּ שְׁנֵי עֵדִים אַחַר כָּךְ שֶׁנִּטְמֵאת--אַפִלּוּ נִשֵּׂאת, וְאַפִלּוּ הָיוּ לָהּ בָּנִים--הֲרֵי זוֹ תֵּצֵא; וְאִם בָּא עֵד אֶחָד, אֵינוּ כְּלוּם.&nbsp; אָמְרָה נִשְׁבֵּיתִי, וּטְהוֹרָה אֲנִי, וְיֵשׁ לִי עֵדִים שֶׁאֲנִי טְהוֹרָה--אֵין אוֹמְרִין נַמְתִּין עַד שֶׁיָּבוֹאוּ עֵדִים, אֵלָא מַתִּירִין אוֹתָהּ מִיַד; וְלֹא עוֹד, אֵלָא אַפִלּוּ יָצָא עָלֶיהָ קוֹל שֶׁיֵּשׁ עָלֶיהָ עֵדֵי טֻמְאָה--מַתִּירִין אוֹתָהּ, עַד שֶׁיָּבוֹאוּ עֵדִים:&nbsp; שֶׁבַּשְּׁבוּיָה הֵקִילוּ.</p>

<p><b>יח,כו</b>&nbsp;&nbsp;[כד] הָאָב שֶׁאָמַר קִדַּשְׁתִּי אֶת בִּתִּי וְגֵרַשְׁתִּיהָ, וַהֲרֵי הִיא קְטַנָּה--נֶאֱמָן; קִדַּשְׁתִּיהָ וְגֵרַשְׁתִּיהָ כְּשֶׁהָיְתָה קְטַנָּה, וַהֲרֵי הִיא גְּדוֹלָה--אֵינוּ נֶאֱמָן לְהַחְזִיקָהּ גְּרוּשָׁה.&nbsp; נִשְׁבָּת וּפְדִיתִיהָ, בֵּין שְׁהִיא גְּדוֹלָה בֵּין שְׁהִיא קְטַנָּה--אֵינוּ נֶאֱמָן:&nbsp; שֶׁלֹּא הֶאֱמִינָה אוֹתוֹ תּוֹרָה אֵלָא לְאָסְרָהּ מִשּׁוֹם אִישׁוּת, שֶׁנֶּאֱמָר "אֶת-בִּתִּי, נָתַתִּי לָאִישׁ הַזֶּה" (דברים כב,טז); אֲבָל לֹא לְפָסְלָהּ מִשּׁוֹם זְנוּת.</p>

<p><b>יח,כז</b>&nbsp;&nbsp;[כה] אֵשֶׁת כּוֹהֵן שֶׁנֶּאְסְרָה עָלָיו מִשּׁוֹם שְׁבוּיָה--הוֹאִיל וְהַדָּבָר סָפֵק, הֲרֵי זוֹ מֻתֶּרֶת לָדוּר עִמּוֹ בְּחָצֵר אַחַת:&nbsp; וּבִלְבָד שֶׁיִּהְיוּ עִמּוֹ בָּנָיו וּבְנֵי בֵּיתוֹ תָּמִיד, לְשָׁמְרוֹ.</p>

<p><b>יח,כח</b>&nbsp;&nbsp;[כו] עִיר שֶׁבָּאָה בַּמָּצוֹר וְנִכְבְּשָׁה--אִם הָיוּ הַגּוֹיִים מַקִּיפִין אֶת הָעִיר מִכָּל רוּחוֹתֶיהָ, כְּדֵי שֶׁלֹּא תִמָּלֵט אִשָּׁה אַחַת עַד שֶׁיִּרְאוּ אוֹתָהּ וְתֵעָשֶׂה בִּרְשׁוּתָן--הֲרֵי כָּל הַנָּשִׁים שֶׁבְּתוֹכָהּ פְּסוּלוֹת לַכְּהֻנָּה כִּשְׁבוּיוֹת, שֶׁמֶּא נִבְעֲלוּ לַגּוֹיִים:&nbsp; אֵלָא מִי שֶׁהָיְתָה מִבַּת שָׁלוֹשׁ שָׁנִים וּלְמַטָּה, כְּמוֹ שֶׁבֵּאַרְנוּ.&nbsp; [כז] וְאִם הָיָה אִפְשָׁר שֶׁתִּמָּלֵט אִשָּׁה אַחַת, וְלֹא יֵדְעוּ בָּהּ, אוֹ שֶׁהָיְתָה בָּעִיר מַחְבּוֹאָה אַחַת, אַפִלּוּ אֵינָהּ מַחְזֶקֶת אֵלָא אִשָּׁה אַחַת--הֲרֵי זוֹ מַצֶּלֶת עַל הַכֹּל.</p>

<p><b>יח,כט</b>&nbsp;&nbsp;[כח] כֵּיצַד מַצֶּלֶת:&nbsp; כָּל אִשָּׁה שֶׁאָמְרָה טְהוֹרָה אֲנִי--נֶאֱמֶנֶת, וְאַף עַל פִּי שְׁאֵין לָהּ עֵד:&nbsp; מִתּוֹךְ שֶׁיְּכוּלָה לוֹמַר נִמְלַטְתִּי כְּשֶׁנִּכְבְּשָׁה הָעִיר, אוֹ בַּמַּחְבּוֹאָה הָיִיתִי וְנִצּוֹלְתִּי--נֶאֱמֶנֶת לוֹמַר לֹא נִמְלַטְתִּי וְלֹא נֶחְבֵּאתִּי, וְלֹא נִטְמֵאתִי.</p>

<p><b>יח,ל</b>&nbsp;&nbsp;[כט] בַּמֶּה דְּבָרִים אֲמוּרִים, בִּגְדוּד שֶׁלְּאוֹתָהּ מַלְכוּת, שְׁהֶם מִתְיַשְּׁבִין בָּעִיר, וְאֵינָן יְרֵאִין; לְפִיכָּךְ חוֹשְׁשִׁין לָהֶם, שֶׁמֶּא בָּעֲלוּ.&nbsp; אֲבָל גְּדוּד שֶׁלְּמַלְכוּת אַחֶרֶת שֶׁפָּשַׁט וְשָׁטַף וְעָבַר--לֹא נֶאְסְרוּ הַנָּשִׁים, מִפְּנֵי שְׁאֵין לָהֶם פְּנָאי לִבְעֹל:&nbsp; שְׁהֶן עוֹסְקִים בַּשָּׁלָל, וּבוֹרְחִין לָהֶם.&nbsp; וְאִם שָׁבוּ נָשִׁים, וְנַעֲשׂוּ בִּרְשׁוּתָן--אַף עַל פִּי שֶׁרָדְפוּ אַחֲרֵיהֶם יִשְׂרָאֵל, וְהִצִּילוּ אוֹתָן מִיָּדָם--הֲרֵי הֶן אֲסוּרוֹת.</p>

<p><b>יח,לא</b>&nbsp;&nbsp;[ל] הָאִשָּׁה שֶׁנֶּחְבְּשָׁה בְּיַד גּוֹיִים--עַל יְדֵי מָמוֹן, מֻתֶּרֶת.&nbsp; וְעַל יְדֵי נְפָשׁוֹת, אֲסוּרָה לַכְּהֻנָּה; לְפִיכָּךְ אִם הָיָה בַּעְלָהּ כּוֹהֵן, נֶאְסְרָה עָלָיו.&nbsp; בַּמֶּה דְּבָרִים אֲמוּרִים, בִּזְמָן שֶׁיַּד יִשְׂרָאֵל תַּקִּיפָה עַל הַגּוֹיִים, וְהֶם יְרֵאִים מֵהֶם; אֲבָל בִּזְמָן שֶׁיַּד הַגּוֹיִים תַּקִּיפָה עָלֵינוּ--אַפִלּוּ עַל יְדֵי מָמוֹן--כֵּיוָן שֶׁנַּעֲשָׂת בִּרְשׁוּת הַגּוֹיִים, נֶאְסְרָה אֵלָא אִם כֵּן הֵעִיד לָהּ אֶחָד כַּשְּׁבוּיָה כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק יט</h2>

<p><b>יט,א</b>&nbsp;&nbsp;אֵיזוֹ הִיא חֲלָלָה:&nbsp; זוֹ שֶׁנֻּלְּדָה מֵאִסּוּרֵי כְּהֻנָּה; וְכֵן אַחַת מִן הַנָּשִׁים הָאֲסוּרוֹת לַכְּהֻנָּה שֶׁנִּבְעֲלָה לְכוֹהֵן, נִתְחַלְּלָה.&nbsp; אֲבָל הַכּוֹהֵן עַצְמוֹ שֶׁעָבַר הָעֲבֵרָה, לֹא נִתְחַלַּל.&nbsp; [ב] וּבֵין שֶׁנִּבְעֲלָה בְּאֹנֶס בֵּין שֶׁנִּבְעֲלָה בִּשְׁגָגָה, בֵּין כְּדַרְכָּהּ בֵּין שֶׁלֹּא כְּדַרְכָּהּ--מִשֶּׁהֶעֱרָה בָּהּ, נִתְחַלְּלָה:&nbsp; וְהוּא שֶׁיִּהְיֶה הַכּוֹהֵן בֶּן תֵּשַׁע שָׁנִים וְיוֹם אֶחָד וָמַעְלָה, וְתִהְיֶה זוֹ הָאֲסוּרָה לוֹ בַּת שָׁלוֹשׁ שָׁנִים וְיוֹם אֶחָד וָמַעְלָה.</p>

<p><b>יט,ב</b>&nbsp;&nbsp;[ג] כֵּיצַד:&nbsp; כּוֹהֵן בֶּן תֵּשַׁע שָׁנִים וְיוֹם אֶחָד שֶׁבָּא עַל הַגְּרוּשָׁה, אוֹ עַל הַזּוֹנָה, וְכוֹהֵן גָּדוֹל שֶׁבָּא עֲלֵיהֶן, אוֹ עַל הָאַלְמָנָה, אוֹ שֶׁנָּשָׂא בְּעוּלָה וּבָא עָלֶיהָ--הֲרֵי אֵלּוּ נִתְחַלְּלוּ לְעוֹלָם; וְאִם הוֹלִיד מִמֶּנָּה בֵּן, בֵּין זֶה שֶׁחִלְּלָהּ בֵּין כּוֹהֵן אַחֵר--הַוֶּלֶד חָלָל.&nbsp; אֲבָל כּוֹהֵן שֶׁקִּדַּשׁ אִשָּׁה מֵאִסּוּרֵי כְּהֻנָּה, וְנִתְאַלְמְנָה אוֹ נִתְגָּרְשָׁה מִן הָאֵרוּסִין--לֹא נִתְחַלְּלָה.&nbsp; וְאִם נִשֵּׂאת--אַף עַל פִּי שֶׁלֹּא נִבְעֲלָה, נִתְחַלְּלָה:&nbsp; שֶׁכָּל נְשׂוּאָה בְּחֶזְקַת בְּעוּלָה, אַף עַל פִּי שֶׁנִּמְצֵאת בְּתוּלָה.&nbsp; [ד] כּוֹהֵן גָּדוֹל שֶׁנָּשָׂא בּוֹגֶרֶת, אוֹ מֻכַּת עֵץ--לֹא חִלְּלָהּ; וְכֵן אִם בָּעַל בְּעִילָה בְּלֹא נִשּׂוּאִין, לֹא חִלְּלָהּ.</p>

<p><b>יט,ג</b>&nbsp;&nbsp;[ה] כּוֹהֵן הַבָּא עַל עֶרְוָה מִן הָעֲרָיוֹת חוּץ מִנִּדָּה, אוֹ עַל אַחַת מֵחַיְּבֵי לָאוִין הַשּׁוֹוִין בַּכֹּל--עָשָׂה אוֹתָהּ זוֹנָה, כְּמוֹ שֶׁבֵּאַרְנוּ; חָזַר וּבָא עָלֶיהָ בִּיאָה שְׁנִיָּה, בֵּין הוּא בֵּין כּוֹהֵן אַחֵר--נַעֲשָׂת חֲלָלָה, וְזַרְעוֹ מִמֶּנָּה חֲלָלִים.</p>

<p><b>יט,ד</b>&nbsp;&nbsp;לְפִיכָּךְ כּוֹהֵן שֶׁבָּא עַל זְקוּקָה לַיָּבָם, וְנִתְעַבְּרָה מִבִּיאָה רִאשׁוֹנָה--הַוֶּלֶד כָּשֵׁר, לְפִי שְׁאֵינָהּ מֵאִסּוּרֵי כְּהֻנָּה; וְנַעֲשָׂת זוֹנָה.&nbsp; חָזַר וּבָא עָלֶיהָ בִּיאָה שְׁנִיָּה, וְנִתְעַבְּרָה וְיָלְדָה--הִיא חֲלָלָה וּוַלְדָהּ חָלָל, לְפִי שְׁהִיא מֵאִסּוּרֵי כְּהֻנָּה.&nbsp; [ו] וְכֵן כּוֹהֵן הַבָּא עַל הַגִּיּוֹרֶת וְהַמְּשֻׁחְרֶרֶת--חִלְּלָהּ, וְזַרְעוֹ מִמֶּנָּה חֲלָלִים.</p>

<p><b>יט,ה</b>&nbsp;&nbsp;כּוֹהֵן שֶׁבָּא עַל הַנִּדָּה, הַוֶּלֶד כָּשֵׁר וְאֵינוּ חָלָל--שְׁאֵין אִסּוּר הַנִּדָּה מְיֻחָד בַּכּוֹהֲנִים, אֵלָא שׁוֹוֶה בַּכֹּל.&nbsp; [ז] כּוֹהֵן שֶׁנָּשָׂא גְּרוּשָׁה מְעֻבֶּרֶת, בֵּין מִמֶּנּוּ בֵּין מֵאַחֵר, וְיָלְדָה כִּשְׁהִיא חֲלָלָה--הַוֶּלֶד כָּשֵׁר, שֶׁהֲרֵי לֹא בָא מִטִּפַּת עֲבֵרָה.</p>

<p><b>יט,ו</b>&nbsp;&nbsp;[ח] כְּבָר בֵּאַרְנוּ, שֶׁהַחֲלוּצָה אֲסוּרָה לְכוֹהֵן מִדִּבְרֵיהֶם.&nbsp; לְפִיכָּךְ כּוֹהֵן שֶׁבָּעַל חֲלוּצָה--הֲרֵי זוֹ חֲלָלָה, וְזַרְעָהּ מִכּוֹהֵן חֲלָלִים:&nbsp; וְהַכֹּל מִדִּבְרֵיהֶן.&nbsp; אֲבָל כּוֹהֵן שֶׁבָּא עַל אַחַת מִן הַשְּׁנִיּוֹת--הִיא כְּשֵׁרָה, וְזַרְעוֹ מִמֶּנָּה כְּשֵׁרִים:&nbsp; שֶׁאִסּוּר הַשְּׁנִיּוֹת אִסּוּר הַשּׁוֹוֶה בַּכֹּל, וְאֵינוּ מְיֻחָד בַּכּוֹהֲנִים.</p>

<p><b>יט,ז</b>&nbsp;&nbsp;[ט] כּוֹהֵן שֶׁבָּא עַל סְפֵק זוֹנָה, כְּגוֹן סְפֵק גִּיּוֹרֶת אוֹ מְשֻׁחְרֶרֶת, אוֹ שֶׁבָּא עַל סְפֵק גְּרוּשָׁה, וְכֵן כּוֹהֵן גָּדוֹל שֶׁבָּא עַל סְפֵק אַלְמָנָה--הֲרֵי זוֹ סְפֵק חֲלָלָה, וּוַלְדָהּ סְפֵק חָלָל.</p>

<p><b>יט,ח</b>&nbsp;&nbsp;[י] נִמְצְאוּ הַחֲלָלִים שְׁלוֹשָׁה--חָלָל מִן הַתּוֹרָה, וְחָלָל מִדִּבְרֵיהֶם, וּסְפֵק חָלָל.&nbsp; וְכָל סְפֵק חָלָל, נוֹתְנִין עָלָיו חֻמְרֵי כּוֹהֲנִים וְחֻמְרֵי יִשְׂרָאֵל--אֵינוּ אוֹכֵל בַּתְּרוּמָה כְּיִשְׂרָאֵל, וְאֵינוּ מִטַּמֵּא לַמֵּתִים כַּכּוֹהֵן, וְנוֹשֵׂא אִשָּׁה הָרְאוּיָה לַכּוֹהֵן; וְאִם אָכַל, אוֹ נִטְמָא, אוֹ נָשָׂא גְּרוּשָׁה--מַכִּין אוֹתוֹ מַכַּת מַרְדּוּת.&nbsp; וְהוּא הַדִּין, לְחָלָל שֶׁלְּדִבְרֵיהֶם.&nbsp; אֲבָל חָלָל שֶׁלַּתּוֹרָה הַוַּדַּאי--הֲרֵי הוּא כְּזָר, וְנוֹשֵׂא גְּרוּשָׁה, וּמִטַּמֵּא לַמֵּתִים:&nbsp; שֶׁנֶּאֱמָר "אֱמֹר אֶל-הַכֹּהֲנִים בְּנֵי אַהֲרֹן" (ויקרא כא,א)--אַף עַל פִּי שְׁהֶם בְּנֵי אַהֲרוֹן, עַד שֶׁיִּהְיוּ בְּכֵהוּנָם.</p>

<p><b>יט,ט</b>&nbsp;&nbsp;[יא] כּוֹהֵן זָכָר, הוּא שֶׁאָסוּר לִשָּׂא חֲלָלָה וְזוֹנָה; וּלְפִיכָּךְ אָסוּר בְּגִיּוֹרֶת וּמְשֻׁחְרֶרֶת, שְׁהִיא הַזּוֹנָה כְּמוֹ שֶׁבֵּאַרְנוּ.&nbsp; אֲבָל הַכּוֹהֶנֶת--מֻתֶּרֶת לְהִנָּשֵׂא לְחָלָל וְלַגֵּר וְלַמְּשֻׁחְרָר, שֶׁלֹּא הֻזְהֲרוּ כְּשֵׁרוֹת לְהִנָּשֵׂא לַפְּסוּלִין:&nbsp; שֶׁנֶּאֱמָר "בְּנֵי אַהֲרֹן" (ויקרא כא,א), וְלֹא בְּנוֹת אַהֲרוֹן.&nbsp; נִמְצָא הַגֵּר מֻתָּר לִשָּׂא מַמְזֶרֶת, וּמֻתָּר לִשָּׂא כּוֹהֶנֶת.</p>

<p><b>יט,י</b>&nbsp;&nbsp;[יב] גֵּרִים וּמְשֻׁחְרָרִים שֶׁנָּשְׂאוּ אֵלּוּ מֵאֵלּוּ, וְהוֹלִידוּ בַּת--אַפִלּוּ אַחַר כַּמָּה דּוֹרוֹת--הוֹאִיל וְלֹא נִתְעָרַב בָּהֶן זֶרַע יִשְׂרָאֵל, הֲרֵי אוֹתָהּ הַבַּת אֲסוּרָה לְכוֹהֵן; וְאִם נִשֵּׂאת--לֹא תֵצֵא, הוֹאִיל וְהוֹרָתָהּ וְלִידָתָהּ בִּקְדֻשָּׁה.&nbsp; אֲבָל גֵּר אוֹ מְשֻׁחְרָר שֶׁנָּשָׂא בַּת יִשְׂרָאֵל, אוֹ יִשְׂרָאֵל שֶׁנָּשָׂא גִּיּוֹרֶת וּמְשֻׁחְרֶרֶת--בִּתּוֹ כְּשֵׁרָה לַכְּהֻנָּה, לְכַתְּחִלָּה.</p>

<p><b>יט,יא</b>&nbsp;&nbsp;[יג] גֵּר עַמּוֹנִי שֶׁנָּשָׂא בַּת יִשְׂרָאֵל, וְכֵן מִצְרִי שֵׁנִי שֶׁנָּשָׂא בַּת יִשְׂרָאֵל--אַף עַל פִּי שֶׁבִּיאָתָם בַּעֲבֵרָה, וַהֲרֵי נְשׁוֹתֵיהֶן זוֹנוֹת כְּמוֹ שֶׁבֵּאַרְנוּ--בְּנוֹתֵיהֶם כְּשֵׁרוֹת לַכְּהֻנָּה, לְכַתְּחִלָּה.</p>

<p><b>יט,יב</b>&nbsp;&nbsp;[יד] חָלָל שֶׁנָּשָׂא כְּשֵׁרָה, זַרְעוֹ מִמֶּנָּה חֲלָלִים; וְכֵן בֶּן בֶּן בְּנוֹ אַפִלּוּ אַחַר אֶלֶף דּוֹר--שֶׁבֶּן הֶחָלָל הַזָּכָר, חָלָל הוּא לְעוֹלָם.&nbsp; וְאִם הָיְתָה בַּת, אֲסוּרָה לַכְּהֻנָּה--שֶׁהֲרֵי הִיא חֲלָלָה.&nbsp; אֲבָל יִשְׂרָאֵל שֶׁנָּשָׂא חֲלָלָה, הַוֶּלֶד כָּשֵׁר; לְפִיכָּךְ אִם הָיְתָה בַּת, הֲרֵי זוֹ תִּנָּשֵׂא לַכְּהֻנָּה.</p>

<p><b>יט,יג</b>&nbsp;&nbsp;[טו] כּוֹהֲנִים לְוִיִּים וְיִשְׂרְאֵלִיִּים--מֻתָּרִין לָבוֹא זֶה בְּזֶה, וְהַוֶּלֶד הוֹלֵךְ אַחַר הַזָּכָר; לְוִיִּים וְיִשְׂרְאֵלִיִּים וַחֲלָלִים--מֻתָּרִים לָבוֹא זֶה בְּזֶה, וְהַוֶּלֶד הוֹלֵךְ אַחַר הַזָּכָר:&nbsp; שֶׁנֶּאֱמָר "וַיִּתְיַלְדוּ עַל-מִשְׁפְּחֹתָם, לְבֵית אֲבֹתָם" (במדבר א,יח)--בֵּית אָבִיו הִיא מִשְׁפַּחְתּוֹ, וְאֵין בֵּית אִמּוֹ מִשְׁפַּחְתּוֹ.</p>

<p><b>יט,יד</b>&nbsp;&nbsp;[טז] לְוִיִּים וְיִשְׂרְאֵלִיִּים וַחֲלָלִים וְגֵרִים וּמְשֻׁחְרָרִים--מֻתָּרִים לָבוֹא זֶה בְּזֶה.&nbsp; וְהַגֵּר וְהַמְּשֻׁחְרָר שֶׁנָּשָׂא לְוִיָּה, אוֹ יִשְׂרְאֵלִית, אוֹ חֲלָלָה--הֲרֵי הַבֵּן יִשְׂרָאֵל; וְיִשְׂרְאֵלִי אוֹ לֵוִי אוֹ חָלָל שֶׁנָּשְּׂאוּ גִּיּוֹרֶת, אוֹ מְשֻׁחְרֶרֶת--הַוֶּלֶד הוֹלֵךְ אַחַר הַזָּכָר.</p>

<p><b>יט,טו</b>&nbsp;&nbsp;[יז] כָּל הַמִּשְׁפָּחוֹת בְּחֶזְקַת כַּשְׁרוּת, וּמֻתָּר לִשָּׂא מֵהֶן לְכַתְּחִלָּה.&nbsp; וְאַף עַל פִּי כֵן, אִם רָאִיתָ שְׁתֵּי מִשְׁפָּחוֹת שֶׁמִּתְגָּרוֹת זוֹ בְּזוֹ תָּמִיד, אוֹ רָאִיתָ מִשְׁפָּחָה שְׁהִיא בַּעֲלַת מַצָּה וּמְרִיבָה תָּמִיד, אוֹ רָאִיתָ אִישׁ שְׁהוּא מַרְבֶּה מְרִיבָה עִם הַכֹּל וְעַז פָּנִים בְּיוֹתֵר--חוֹשְׁשִׁין לָהֶן, וְרָאוּי לְהִתְרַחַק מֵהֶן:&nbsp; שֶׁאֵלּוּ מִינֵי פַּסְלָנוּת הֶם.</p>

<p><b>יט,טז</b>&nbsp;&nbsp;וְכֵן כָּל הַפּוֹסֵל אֶת אֲחֵרִים תָּמִיד, כְּגוֹן שֶׁנּוֹתֵן שֶׁמֶץ בְּמִשְׁפָּחוֹת אוֹ בִּיחִידִים, וְאוֹמֵר עֲלֵיהֶן שְׁהֶן מַמְזְרִים--חוֹשְׁשִׁין לוֹ, שֶׁמֶּא מַמְזֵר הוּא; וְאִם אָמַר עֲלֵיהֶן שְׁהֶם עֲבָדִים, חוֹשְׁשִׁין לוֹ שֶׁמֶּא עֶבֶד הוּא:&nbsp; שֶׁכָּל הַפּוֹסֵל, בְּמוּמוֹ הוּא פּוֹסֵל.</p>

<p><b>יט,יז</b>&nbsp;&nbsp;וְכֵן כָּל מִי שֶׁיֵּשׁ בּוֹ עַזּוּת פָּנִים, וְאַכְזָרִיּוּת, וְשׂוֹנֵא אֶת הַבְּרִיּוֹת, וְאֵינוּ גּוֹמֵל לָהֶם חֶסֶד--חוֹשְׁשִׁין לוֹ בְּיוֹתֵר, שֶׁמֶּא גִּבְעוֹנִי הוּא:&nbsp; שֶׁסִּימָנֵי יִשְׂרָאֵל הָאֻמָּה הַקְּדוֹשָׁה--בַּיְשָׁנִין, רַחְמָנִים, וְגוֹמְלֵי חֲסָדִים; וּבַגִּבְעוֹנִים הוּא אוֹמֵר "וְהַגִּבְעֹנִים לֹא מִבְּנֵי יִשְׂרָאֵל הֵמָּה" (שמואל&nbsp;ב כא,ב)--לְפִי שֶׁהֵעֵזּוּ פְּנֵיהֶם, וְלֹא נִתְפַּיְּסוּ, וְלֹא רִחֲמוּ עַל בְּנֵי שָׁאוּל וְלֹא גָמְלוּ לְיִשְׂרָאֵל חֶסֶד לִמְחֹל לִבְנֵי מַלְכָּם, וְהֶם עָשׂוּ עִמָּהֶם חֶסֶד וְהֶחֱיוּם בַּתְּחִלָּה.</p>

<p><b>יט,יח</b>&nbsp;&nbsp;מִשְׁפָּחָה שֶׁקָּרָא עָלֶיהָ עַרְעָר, וְהוּא שֶׁיָּעִידוּ שְׁנַיִם שֶׁנִּתְעָרַב בָּהֶן מַמְזֵר אוֹ חָלָל, אוֹ שֶׁיֵּשׁ בָּהֶן עַבְדוּת--הֲרֵי זוֹ סָפֵק.&nbsp; וְאִם מִשְׁפַּחַת כּוֹהֲנִים הִיא--לֹא יִשָּׂא מִמֶּנָּה אִשָּׁה, עַד שֶׁיִּבְדֹּק עָלֶיהָ אַרְבַּע אִמָּהוֹת שְׁהֶן שְׁמוֹנֶה:&nbsp; אִמָּהּ, וְאֵם אִמָּהּ, וְאֵם אֲבִי אִמָּהּ, וְאֵם אֵם אֲבִי אִמָּהּ; וְכֵן הוּא בּוֹדֵק עַל אֵם אָבִיהָ, וְאֵם אֵם אָבִיהָ, וְאֵם אֲבִי אָבִיהָ, וְאֵם אֵם אֲבִי אָבִיהָ.</p>

<p><b>יט,יט</b>&nbsp;&nbsp;וְאִם הָיְתָה מִשְׁפָּחָה זוֹ שֶׁקָּרָא עָלֶיהָ עַרְעָר יִשְׂרְאֵלִיִּים אוֹ לְוִיִּים, מוֹסִיף לִבְדֹּק זוֹג אֶחָד; וְנִמְצָא בּוֹדֵק עֶשֶׂר אִמָּהוֹת, שֶׁהָעֵרוּב בִּלְוִיִּים וְיִשְׂרְאֵלִיִּים יָתֵר מִן הַכּוֹהֲנִים.</p>

<p><b>יט,כ</b>&nbsp;&nbsp;וְלָמָּה בּוֹדֵק בַּנָּשִׁים בִּלְבָד:&nbsp; מִפְּנֵי שֶׁהָאֲנָשִׁים--בְּכָל עֵת שֶׁיָּרִיבוּ זֶה עִם זֶה, יְחַרַף אֶת חֲבֵרוֹ בַּפְּסוּל שֶׁיֵּשׁ בּוֹ בְּיֵחוּסוֹ, וְאִלּוּ הָיָה שָׁם פְּסוּל, הָיָה נִשְׁמָע; אֲבָל הַנָּשִׁים, אֵין מְחָרְפוֹת בְּיֵחוּסִין.&nbsp; [כא] וְלָמָּה יִבְדֹּק הָאִישׁ כְּשֶׁיִּרְצֶה לִשָּׂא מִמִּשְׁפָּחָה זוֹ שֶׁהוּרָעָה חֶזְקָתָהּ, וְלֹא תִבְדֹּק אִשָּׁה שֶׁתִּנָּשֵׂא לָהֶן--מִפְּנֵי שֶׁלֹּא הֻזְהֲרוּ כְּשֵׁרוֹת לְהִנָּשֵׂא לַפְּסוּלִין.</p>

<p><b>יט,כא</b>&nbsp;&nbsp;[כב] כָּל שֶׁקּוֹרִין לוֹ מַמְזֵר וְשׁוֹתֵק, אוֹ נָתִין וְשׁוֹתֵק, אוֹ חָלָל וְשׁוֹתֵק, אוֹ עֶבֶד וְשׁוֹתֵק--חוֹשְׁשִׁין לוֹ וּלְמִשְׁפַּחְתּוֹ, וְאֵין נוֹשְׂאִין מֵהֶן אֵלָא אִם כֵּן בּוֹדְקִין אַחֲרֵיהֶן כְּמוֹ שֶׁבֵּאַרְנוּ.</p>

<p><b>יט,כב</b>&nbsp;&nbsp;[כג] מִשְׁפָּחָה שֶׁנִּתְעָרַב בָּהּ סְפֵק חָלָל--כָּל אַלְמָנָה מֵאוֹתָהּ מִשְׁפָּחָה, אֲסוּרָה לְכוֹהֵן לְכַתְּחִלָּה; וְאִם נִשֵּׂאת--לֹא תֵצֵא, מִפְּנֵי שְׁהֶן שְׁתֵּי סְפֵקוֹת:&nbsp; שֶׁמֶּא זוֹ אַלְמְנַת אוֹתוֹ חָלָל, שֶׁמֶּא אֵינָהּ אַלְמְנָתוֹ; וְאִם נֹאמַר שְׁהִיא אַלְמְנָתוֹ--שֶׁמֶּא חָלָל הוּא, שֶׁמֶּא אֵינוּ חָלָל.&nbsp; אֲבָל אִם נִתְעָרַב בָּהּ חָלָל וַדַּאי--כָּל אִשָּׁה מֵהֶן אֲסוּרָה לְכוֹהֵן, עַד שֶׁיִּבְדֹּק; וְאִם נִשֵּׂאת, תֵּצֵא.&nbsp; וְהוּא הַדִּין, אִם נִתְעָרַב בָּהּ סְפֵק מַמְזֵר, אוֹ מַמְזֵר וַדַּאי--שֶׁאֵשֶׁת מַמְזֵר וְאֵשֶׁת חָלָל לַכְּהֻנָּה, אִסּוּר אֶחָד הוּא כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק כ</h2>

<p><b>כ,א</b>&nbsp;&nbsp;כָּל הַכּוֹהֲנִים שֶׁבַּזְּמָן הַזֶּה--בַּחֲזָקָה הֶם כּוֹהֲנִים, וְאֵינָן אוֹכְלִין אֵלָא בְּקָדְשֵׁי הַגְּבוּל:&nbsp; וְהוּא, שֶׁתִּהְיֶה תְּרוּמָה שֶׁלְּדִבְרֵיהֶם; אֲבָל תְּרוּמָה שֶׁלַּתּוֹרָה, וְחַלָּה שֶׁלַּתּוֹרָה--אֵין אוֹכֵל אוֹתָהּ אֵלָא כּוֹהֵן מְיֻחָס.</p>

<p><b>כ,ב</b>&nbsp;&nbsp;אֵיזֶה הוּא כּוֹהֵן מְיֻחָס--זֶה שֶׁהֵעִידוּ לוֹ שְׁנֵי עֵדִים שְׁהוּא כּוֹהֵן בֶּן פְּלוֹנִי הַכּוֹהֵן, וּפְלוֹנִי בֶּן פְּלוֹנִי עַד אִישׁ פְּלוֹנִי, וְהוּא, הַכּוֹהֵן שֶׁשִּׁמַּשׁ עַל גַּבֵּי הַמִּזְבֵּחַ:&nbsp; שֶׁאִלּוּ לֹא בָדְקוּ בֵּית דִּין הַגָּדוֹל אַחֲרָיו, לֹא הָיוּ מַנִּיחִין אוֹתוֹ לַעֲבֹד.</p>

<p><b>כ,ג</b>&nbsp;&nbsp;לְפִיכָּךְ אֵין בּוֹדְקִין מִן הַמִּזְבֵּחַ וּלְמַעְלָה, וְלֹא מִן הַסַּנְהֶדְּרִין וּלְמַעְלָה--שְׁאֵין מְמַנִּין בַּסַּנְהֶדְּרִין אֵלָא כּוֹהֲנִים וּלְוִיִּים וְיִשְׂרְאֵלִיִּים מְיֻחָסִין.</p>

<p><b>כ,ד</b>&nbsp;&nbsp;[ג] חַלָּה בַּזְּמָן הַזֶּה, וְאַפִלּוּ בְּאֶרֶץ יִשְׂרָאֵל--אֵינָהּ שֶׁלַּתּוֹרָה:&nbsp; שֶׁנֶּאֱמָר "בְּבֹאֲכֶם, אֶל-הָאָרֶץ" (במדבר טו,יח)--בִּיאַת כֻּלְּכֶם, וְלֹא בִּיאַת מִקְצַתְכֶם; וּכְשֶׁעָלוּ בִּימֵי עֶזְרָא, לֹא עָלוּ כֻּלָּם.&nbsp; וְכֵן תְּרוּמָה בַּזְּמָן הַזֶּה, שֶׁלְּדִבְרֵי סוֹפְרִים; וּלְפִיכָּךְ אוֹכְלִים אוֹתָהּ הַכּוֹהֲנִים שֶׁבִּזְמַנֵּנוּ, שְׁהֶן בַּחֲזָקָה.</p>

<p><b>כ,ה</b>&nbsp;&nbsp;[ד] מִי שֶׁהֵעִידוּ לוֹ עֵדִים, שֶׁרָאוּהוּ שֶׁהָיָה אוֹכֵל תְּרוּמָה שֶׁלַּתּוֹרָה--הֲרֵי זֶה מְיֻחָס; וְאֵין מַעֲלִין לְיֵחוּסִין לֹא מִנְּשִׂיאוּת כַּפַּיִם, וְלֹא מִקְּרִיאָה בַּתּוֹרָה רִאשׁוֹן, וְלֹא מֵחִלּוּק תְּרוּמָה בְּבֵית הַגְּרָנוֹת, וְלֹא עַל פִּי עֵד אֶחָד.</p>

<p><b>כ,ו</b>&nbsp;&nbsp;[ה] כּוֹהֵן מְיֻחָס שֶׁאָמַר בְּנִי הוּא זֶה, וְכוֹהֵן הוּא--אֵין מַעֲלִין אוֹתוֹ לְיֵחוּסִין עַל פִּיו, עַד שֶׁיָּבִיא עֵדִים שְׁהוּא בְּנוֹ.</p>

<p><b>כ,ז</b>&nbsp;&nbsp;[ו] כּוֹהֵן מְיֻחָס שֶׁיָּצָא הוּא וְאִשְׁתּוֹ שֶׁיָּדַעְנוּ שְׁהִיא כְּשֵׁרָה, לִמְדִינָה אַחֶרֶת, וּבָא הוּא וְהִיא, וּבָנִים כְּרוּכִין אַחֲרֶיהָ, וְאָמַר אִשָּׁה שֶׁיָּצַאת עִמִּי הִיא זוֹ, וְאֵלּוּ בָּנֶיהָ--אֵינוּ צָרִיךְ לְהָבִיא עֵדִים לֹא עַל הָאִשָּׁה, וְלֹא עַל הַבָּנִים.&nbsp; מֵתָה, וְאֵלּוּ בָּנֶיהָ--צָרִיךְ לְהָבִיא עֵדִים שֶׁאֵלּוּ בָּנֶיהָ; וְאֵינוּ צָרִיךְ לְהָבִיא עֵדִים עַל אִמָּן שֶׁהָיְתָה כְּשֵׁרָה, מִפְּנֵי שֶׁכְּבָר הֻחְזַק שֶׁיָּצָא מֵעִמָּנוּ בְּאִשָּׁה כְּשֵׁרָה.</p>

<p><b>כ,ח</b>&nbsp;&nbsp;[ז] יָצָא כּוֹהֵן מְיֻחָס לִמְדִינָה אַחֶרֶת, וּבָא הוּא וְאִשְׁתּוֹ וּבָנָיו, וְאָמַר אִשָּׁה זוֹ נָשָׂאתִי, וְאֵלּוּ בָּנֶיהָ--צָרִיךְ לְהָבִיא עֵדִים שֶׁאִשָּׁה זוֹ כְּשֵׁרָה, וְאֵינוּ מֵבִיא עֵדִים שֶׁאֵלּוּ בָּנֶיהָ:&nbsp; וְהוּא, שֶׁיִּהְיוּ כְרוּכִין אַחֲרֶיהָ.&nbsp; וְאִם בָּא בִּשְׁתֵּי נָשִׁים, וְהֵבִיא רְאָיָה עַל הָאַחַת--אַף עַל פִּי שֶׁהַבָּנִים קְטַנִּים וּכְרוּכִין אַחֲרֶיהָ, צָרִיךְ לְהָבִיא רְאָיָה עֲלֵיהֶם:&nbsp; שֶׁמֶּא בָּנָיו מִן הָאַחֶרֶת הֶם, וְנִכְרְכוּ אַחַר זוֹ הַמְּיֻחֶסֶת.&nbsp; [ח] בָּא הוּא וּבָנָיו, וְאָמַר אִשָּׁה נָשָׂאתִי וּמֵתָה, וְאֵלּוּ בָּנֶיהָ--מֵבִיא עֵדִים שֶׁאוֹתָהּ הָאִשָּׁה כְּשֵׁרָה הָיְתָה, וְשֶׁאֵלּוּ בָּנֶיהָ.</p>

<p><b>כ,ט</b>&nbsp;&nbsp;וְכַדִּין הַזֶּה דָּנִין בְּיִשְׂרָאֵל מְיֻחָס, וּבְלֵוִי מְיֻחָס; וְאַחַר כָּךְ נָעִיד עַל בְּנוֹ זֶה שְׁהוּא מְיֻחָס, כְּדֵי שֶׁיִּהְיֶה רָאוּי לַסַּנְהֶדְּרִין.</p>

<p><b>כ,י</b>&nbsp;&nbsp;[ט] אֵין מַעֲלִין מִשְּׁטָרוֹת לַכְּהֻנָּה.&nbsp; כֵּיצַד:&nbsp; הֲרֵי שֶׁהָיָה בַּשְּׁטָר פְּלוֹנִי כּוֹהֵן לָוָה מִפְּלוֹנִי אוֹ הִלְוָהוּ כָּךְ וְכָּךְ, וְהָעֵדִים מִלְּמַטָּה--אֵין מַחְזִיקִין כּוֹהֵן זֶה שְׁהוּא מְיֻחָס, שֶׁמֶּא לֹא הֵעִידוּ אֵלָא עַל הַמַּלְוָה.</p>

<p><b>כ,יא</b>&nbsp;&nbsp;בַּמֶּה דְּבָרִים אֲמוּרִים, לְעִנְיַן יֵחוּס.&nbsp; אֲבָל לַחֲזָקָה שֶׁיִּהְיֶה בְּחֶזְקַת כּוֹהֵן כְּכוֹהֲנֵי זְמָן זֶה, וְיֹאכַל בִּתְרוּמָה וְחַלָּה שֶׁלְּדִבְרֵי סוֹפְרִים, וּבִשְׁאָר קָדְשֵׁי הַגְּבוּל--מַעֲלִין מִן הַשְּׁטָרוֹת, וְעַל פִּי עֵד אֶחָד, וּמִנְּשִׂיאוּת כַּפַּיִם, וּמִקְּרִיאָה בַּתּוֹרָה רִאשׁוֹן.&nbsp; [י] וְכֵן כּוֹהֵן שֶׁאָמַר בְּנִי זֶה כּוֹהֵן--נֶאֱמָן לְהַאֲכִילוֹ בִּתְרוּמָה, וְלִהְיוֹתוֹ בְּחֶזְקַת כּוֹהֵן; וְאֵינוּ צָרִיךְ לְהָבִיא רְאָיָה, לֹא עַל הַבָּנִים וְלֹא עַל הָאִשָּׁה.</p>

<p><b>כ,יב</b>&nbsp;&nbsp;[יא] שְׁנַיִם שֶׁבָּאוּ לִמְדִינָה, זֶה אוֹמֵר אֲנִי וַחֲבֵרִי כּוֹהֵן, וְזֶה הַשֵּׁנִי אוֹמֵר אֲנִי וַחֲבֵרִי כּוֹהֵן--אַף עַל פִּי שֶׁנִּרְאִין כְּגוֹמְלִין זֶה אֶת זֶה, הֲרֵי אֵלּוּ נֶאֱמָנִין; וּשְׁנֵיהֶם בְּחֶזְקַת כּוֹהֲנִים.&nbsp; וְכֵן עֵד אֶחָד שֶׁאָמַר רָאִיתִי זֶה שֶׁנָּשָׂא כַּפָּיו, אוֹ שֶׁאָכַל בִּתְרוּמָה, אוֹ שֶׁחָלַק עַל הַגֹּרֶן, אוֹ שֶׁקָּרָא בַּתּוֹרָה רִאשׁוֹן וְקָרָא אַחֲרָיו לֵוִי--מַחְזִיקִין אוֹתוֹ לַכְּהֻנָּה עַל פִּיו.&nbsp; וְכֵן אִם הֵעִיד שֶׁזֶּה קָרָא שֵׁנִי בַּתּוֹרָה אַחַר כּוֹהֵן, מַחְזִיקִין אוֹתוֹ בַּלְּוִיָּה.</p>

<p><b>כ,יג</b>&nbsp;&nbsp;[יב] הֵעִיד שֶׁרָאָה זֶה שֶׁחָלַק עִם אֶחָיו בְּבֵית דִּין, תְּרוּמָה שֶׁהִנִּיחַ לָהֶן אֲבִיהֶן הַכּוֹהֵן--אֵין מַעֲלִין אוֹתוֹ לַכְּהֻנָּה בְּעֵדוּת זוֹ:&nbsp; שֶׁמֶּא חָלָל הוּא, וְלָקַח חֵלֶק יְרֻשָּׁתוֹ מִתְּרוּמָה לְמָכְרָהּ.</p>

<p><b>כ,יד</b>&nbsp;&nbsp;[יג] מִי שֶׁבָּא בַּזְּמָן הַזֶּה, וְאָמַר כּוֹהֵן אֲנִי--אֵינוּ נֶאֱמָן, וְאֵין מַעֲלִין אוֹתוֹ לַכְּהֻנָּה עַל פִּי עַצְמוֹ:&nbsp; וְלֹא יִקְרָא בַּתּוֹרָה רִאשׁוֹן, וְלֹא יִשָּׂא אֶת כַּפָּיו, וְלֹא יֹאכַל בְּקָדְשֵׁי הַגְּבוּל--עַד שֶׁיִּהְיֶה לוֹ עֵד אֶחָד.&nbsp; אֲבָל אוֹסֵר עַצְמוֹ בִּגְרוּשָׁה וְזוֹנָה וַחֲלָלָה, וְאֵינוּ מִטַּמֵּא לַמֵּתִים.&nbsp; וְאִם נָשָׂא, אוֹ נִטְמָא--לוֹקֶה; וְהַנִּבְעֶלֶת לוֹ סְפֵק חֲלָלָה.&nbsp; [יד] וְאִם הָיָה מֵסִיחַ לְפִי תֻּמּוֹ, נֶאֱמָן.</p>

<p><b>כ,טו</b>&nbsp;&nbsp;כֵּיצַד:&nbsp; מַעֲשֶׂה בְּאֶחָד שֶׁהָיָה מֵסִיחַ לְפִי תֻּמּוֹ וְאָמַר, זָכוּר אֲנִי כְּשֶׁאֲנִי תִּינוֹק, וְהָיִיתִי מֻרְכָּב עַל כְּתֵפוֹ שֶׁלְּאָבִי שֶׁהוֹצִיאַנִי מִבֵּית הַסֵּפֶר, וְהִפְשִׁיטַנִי כֻּתָּנְתִּי וְהִטְבִּילַנִי לֶאֱכֹל תְּרוּמָה לָעֶרֶב, וַחֲבֵרַי בּוֹדְלִין מִמֶּנִּי, וְהָיוּ קוֹרְאִין אוֹתִי יוֹחָנָן אוֹכֵל חַלּוֹת; וְהֶעֱלָהוּ רַבֵּנוּ הַקָּדוֹשׁ לַכְּהֻנָּה, עַל פִּי עַצְמוֹ.</p>

<p><b>כ,טז</b>&nbsp;&nbsp;[טו] נֶאֱמָן הַגָּדוֹל לוֹמַר זָכוּר אֲנִי כְּשֶׁהָיִיתִי קָטָן, וְרָאִיתִי פְּלוֹנִי טוֹבֵל וְאוֹכֵל בַּתְּרוּמָה לָעֶרֶב; וּמַחְזִיקִין אוֹתוֹ בַּכְּהֻנָּה, בְּעֵדוּתוֹ.</p>

<p><b>כ,יז</b>&nbsp;&nbsp;מִי שֶׁבָּא בַּזְּמָן הַזֶּה, וְאָמַר כּוֹהֵן אֲנִי, וְעֵד אֶחָד מֵעִיד לוֹ, שֶׁאֲנִי יוֹדֵעַ בְּאָבִיו שֶׁלְּזֶה שְׁהוּא כּוֹהֵן--אֵין מַעֲלִין אוֹתוֹ לַכְּהֻנָּה בְּעֵדוּת זוֹ, שֶׁמֶּא חָלָל הוּא:&nbsp; עַד שֶׁיָּעִיד, שֶׁזֶּה כּוֹהֵן הוּא.&nbsp; אֲבָל אִם הֻחְזַק אָבִיו כּוֹהֵן, אוֹ שֶׁבָּאוּ שְׁנַיִם וְהֵעִידוּ שֶׁאָבִיו שֶׁלְּזֶה כּוֹהֵן--הֲרֵי הוּא בְּחֶזְקַת אָבִיו.</p>

<p><b>כ,יח</b>&nbsp;&nbsp;[טז] מִי שֶׁהֻחְזַק אָבִיו כּוֹהֵן, וְיָצָא עָלָיו קוֹל שְׁהוּא בֶּן גְּרוּשָׁה, אוֹ בֶּן חֲלוּצָה--חוֹשְׁשִׁין לוֹ, וּמוֹרִידִין אוֹתוֹ; בָּא עֵד אֶחָד אַחַר כָּךְ וְהֵעִיד שְׁהוּא כָּשֵׁר, מַעֲלִין אוֹתוֹ לַכְּהֻנָּה עַל פִּיו.&nbsp; בָּאוּ שְׁנַיִם אַחַר כָּךְ וְהֵעִידוּ שְׁהוּא חָלָל, מוֹרִידִין אוֹתוֹ מִן הַכְּהֻנָּה; בָּא עֵד אֶחָד אַחַר כָּךְ וְהֵעִיד שְׁהוּא כָּשֵׁר, מַעֲלִין אוֹתוֹ לַכְּהֻנָּה--שֶׁזֶּה הָאַחֲרוֹן מִצְטָרֵף לְעֵד רִאשׁוֹן, וַהֲרֵי שְׁנֵיהֶם מְעִידִין שְׁהוּא כָּשֵׁר, וּשְׁנַיִם מְעִידִים שְׁהוּא פָּסוּל:&nbsp; יִדָּחוּ אֵלּוּ וְאֵלּוּ וְיִדָּחֶה הַקּוֹל, שֶׁהַשְּׁנַיִם כְּמֵאָה--וְיִשָּׁאֵר כּוֹהֵן בְּחֶזְקַת אָבִיו.</p>

<p><b>כ,יט</b>&nbsp;&nbsp;[יז] אִשָּׁה שֶׁלֹּא שָׁהָת שְׁלוֹשָׁה חֳדָשִׁים אַחַר בַּעְלָהּ, וְיָלְדָה, וְאֵין יָדוּעַ אִם בֶּן תִּשְׁעָה לָרִאשׁוֹן אִם בֶּן שִׁבְעָה לָאַחֲרוֹן, וְהָיָה אֶחָד מֵהֶן כּוֹהֵן וְהַשֵּׁנִי יִשְׂרָאֵל--הֲרֵי זֶה סְפֵק כּוֹהֵן; וְכֵן אִם נִתְעָרַב וֶלֶד כּוֹהֵן בְּוֶלֶד יִשְׂרָאֵל, וְהִגְדִּילוּ הַתַּעֲרֹבֶת--כָּל אֶחָד מֵהֶן סְפֵק כּוֹהֵן.&nbsp; וְנוֹתְנִין עֲלֵיהֶן חֻמְרֵי יִשְׂרָאֵל, וְחֻמְרֵי כּוֹהֲנִים:&nbsp; נוֹשְׂאִין נָשִׁים הָרְאוּיוֹת לַכְּהֻנָּה, וְאֵינָן מִטַּמְּאִים לַמֵּתִים, וְלֹא אוֹכְלִין בִּתְרוּמָה; וְאִם נָשְׂאוּ גְּרוּשָׁה, מוֹצִיאִין וְאֵינָן לוֹקִין.</p>

<p><b>כ,כ</b>&nbsp;&nbsp;[יח] שְׁנֵי כּוֹהֲנִים שֶׁנִּתְעָרְבוּ וַלְדוֹתֵיהֶם, אוֹ אֵשֶׁת כּוֹהֵן שֶׁלֹּא שָׁהָת אַחַר בַּעְלָהּ שְׁלוֹשָׁה חֳדָשִׁים, וְנִשֵּׂאת לְכוֹהֵן אַחֵר, וְאֵין יָדוּעַ אִם בֶּן תִּשְׁעָה לָרִאשׁוֹן אוֹ בֶּן שִׁבְעָה לָאַחֲרוֹן--נוֹתְנִין עַל הַוֶּלֶד חֻמְרֵי שְׁנֵיהֶם:&nbsp; הוּא אוֹנֵן עֲלֵיהֶם, וְהֶן אֵינָן אוֹנְנִין עָלָיו, הוּא אֵין מִטַּמֵּא לָהֶם, וְהֶם אֵינָן מִטַּמְּאִין לוֹ; וְעוֹלֶה בְּמִשְׁמָרוֹ שֶׁלְּזֶה וְשֶׁלְּזֶה, וְאֵינוּ חוֹלֵק--וְאִם הָיוּ שְׁנֵיהֶם בְּמִשְׁמָר אֶחָד וּבֵית אָב אֶחָד, נוֹטֵל חֵלֶק אֶחָד.</p>

<p><b>כ,כא</b>&nbsp;&nbsp;[יט] בַּמֶּה דְּבָרִים אֲמוּרִים, בִּזְמָן שְׁהֶן בָּאִין מִכּוֹחַ נִשּׂוּאִין.&nbsp; אֲבָל בִּזְנוּת, גָּזְרוּ חֲכָמִים שֶׁמְּשַׁתְּקִין אוֹתוֹ מִדִּין כְּהֻנָּה כְּלָל--הוֹאִיל וְאֵינוּ יוֹדֵעַ אָבִיו הַוַּדַּאי וְנֶאֱמָר "וְהָיְתָה לּוֹ וּלְזַרְעוֹ אַחֲרָיו" (במדבר כה,יג), עַד שֶׁיִּהְיֶה זַרְעוֹ מְיֻחָס אַחֲרָיו.</p>

<p><b>כ,כב</b>&nbsp;&nbsp;[כ] כֵּיצַד:&nbsp; עֲשָׂרָה כּוֹהֲנִים שֶׁפֵּרַשׁ אֶחָד מֵהֶם וּבָעַל, שֶׁהֲרֵי הַוֶּלֶד כּוֹהֵן וַדַּאי, וְאַף עַל פִּי כֵן, הוֹאִיל וְאֵינוּ יוֹדֵעַ אָבִיו שֶׁיִּתְיַחַס לוֹ--מְשַׁתְּקִין אוֹתוֹ מִדִּין כְּהֻנָּה; וְאֵינוּ עוֹבֵד, וְלֹא אוֹכֵל תְּרוּמָה, וְלֹא חוֹלֵק.&nbsp; וְאִם נִטַּמֵּא לַמֵּתִים, אוֹ נָשָׂא גְּרוּשָׁה--לוֹקֶה, שְׁאֵין כָּאן סְפֵק הֶתֵּר.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק כא</h2>

<p><b>כא,א</b>&nbsp;&nbsp;כָּל הַבָּא עַל עֶרְוָה מִן הָעֲרָיוֹת דֶּרֶךְ אֵבָרִים, אוֹ שֶׁחִבַּק וְנִשַּׁק דֶּרֶךְ תַּאֲוָה וְנִהְנָה בְּקֵרוּב בָּשָׂר--הֲרֵי זֶה לוֹקֶה מִן הַתּוֹרָה:&nbsp; שֶׁנֶּאֱמָר "לְבִלְתִּי עֲשׂוֹת מֵחֻקּוֹת הַתּוֹעֵבֹת" (ויקרא יח,ל); וְנֶאֱמָר "לֹא תִקְרְבוּ לְגַלּוֹת עֶרְוָה" (ויקרא יח,ו), כְּלוֹמַר לֹא תִקְרְבוּ לִדְבָרִים הַמְּבִיאִין לִידֵי גִּלּוּי עֶרְוָה.&nbsp; [ב] וְהָעוֹשֶׂה דָּבָר מֵחֻקּוֹת אֵלּוּ, הֲרֵי הוּא חָשׁוּד עַל הָעֲרָיוֹת.</p>

<p><b>כא,ב</b>&nbsp;&nbsp;וְאָסוּר לְאָדָם לִקְרֹץ בְּיָדָיו וּבְרַגְלָיו אוֹ לִרְמֹז בְּעֵינָיו, לְאַחַת מִן הָעֲרָיוֹת; וְכֵן לְשַׂחַק עִמָּהּ, אוֹ לְהָקֶל רֹאשׁ.&nbsp; וְאַפִלּוּ לְהָרִיחַ בְּשָׂמִים שֶׁעָלֶיהָ, אוֹ לְהַבִּיט בְּיָפְיָהּ--אָסוּר; וּמַכִּין הַמִּתְכַּוֵּן לְדָבָר זֶה, מַכַּת מַרְדּוּת.&nbsp; וְהַמִּסְתַּכֵּל אַפִלּוּ בְּאֶצְבָּע קְטַנָּה שֶׁלְּאִשָּׁה, וְנִתְכַּוַּן לֵהָנוֹת--כְּמִי שֶׁנִּסְתַּכַּל בִּמְקוֹם הַתֹּרֶף; וְאַפִלּוּ לִשְׁמֹעַ קוֹל הָעֶרְוָה, אוֹ לִרְאוֹת שְׂעָרָהּ--אָסוּר.</p>

<p><b>כא,ג</b>&nbsp;&nbsp;וְכָל הַדְּבָרִים הָאֵלּוּ, אֲסוּרִין בְּחַיָּבֵי לָאוִין.&nbsp; וּמֻתָּר לְהִסְתַּכַּל בִּפְנֵי הַפְּנוּיָה וּלְבָדְקָהּ, בֵּין בְּתוּלָה בֵּין בְּעוּלָה--כְּדֵי שֶׁיִּרְאֶה אִם הִיא נָאָה בְּעֵינָיו, יִשָּׂאֶנָּה; וְאֵין בְּזֶה צַד אִסּוּר:&nbsp; וְלֹא עוֹד, אֵלָא רָאוּי לַעֲשׂוֹת כֵּן.&nbsp; אֲבָל לֹא יִסְתַּכַּל דֶּרֶךְ זְנוּת, הֲרֵי הוּא אוֹמֵר "בְּרִית, כָּרַתִּי לְעֵינָי; וּמָה אֶתְבּוֹנֵן, עַל-בְּתוּלָה" (איוב לא,א).</p>

<p><b>כא,ד</b>&nbsp;&nbsp;וּמֻתָּר לְאָדָם לְהַבִּיט בְּאִשְׁתּוֹ כִּשְׁהִיא נִדָּה, וְאַף עַל פִּי שְׁהִיא עֶרְוָה, וְאַף עַל פִּי שֶׁיֵּשׁ לוֹ הֲנָאַת לֵב בִּרְאִיָּתָהּ:&nbsp; הוֹאִיל וְהִיא מֻתֶּרֶת לוֹ לְאַחַר זְמָן, אֵינוּ בָּא בְּזֶה לִדְבַר מִכְשׁוֹל.&nbsp; אֲבָל לֹא יְשַׂחַק וְלֹא יָקֵל רֹאשׁ עִמָּהּ, שֶׁמֶּא יַרְגִּיל לַעֲבֵרָה.</p>

<p><b>כא,ה</b>&nbsp;&nbsp;אָסוּר לְהִשְׁתַּמַּשׁ בְּאִשָּׁה כְּלָל, בֵּין גְּדוֹלָה בֵּין קְטַנָּה, בֵּין שִׁפְחָה בֵּין מְשֻׁחְרֶרֶת--שֶׁמֶּא יָבוֹא לִידֵי הִרְהוּר.&nbsp; בְּאֵיזֶה שִׁמּוּשׁ אָמְרוּ:&nbsp; כְּגוֹן רְחִיצַת פָּנָיו יָדָיו וְרַגְלָיו, וְהַצָּעַת הַמִּטָּה בְּפָנָיו, וּמְזִיגַת הַכּוֹס--שְׁאֵין עוֹשֶׂה לָאִישׁ דְּבָרִים אֵלּוּ, אֵלָא אִשְׁתּוֹ בִּלְבָד.&nbsp; וְאֵין שׁוֹאֲלִין בִּשְׁלוֹם אִשָּׁה כְּלָל, וְאַפִלּוּ עַל יְדֵי שָׁלִיחַ.</p>

<p><b>כא,ו</b>&nbsp;&nbsp;הַמְּחַבֵּק אַחַת מִן הָעֲרָיוֹת שְׁאֵין לִבּוֹ שֶׁלָּאָדָם נוֹקְפוֹ עֲלֵיהֶן, אוֹ שֶׁנִּשַּׁק אַחַת מֵהֶן--כְּגוֹן אֲחוֹתוֹ הַגְּדוֹלָה, וַאֲחוֹת אִמּוֹ, וְכַיּוֹצֶא בָּהֶן--אַף עַל פִּי שְׁאֵין שָׁם תַּאֲוָה וְלֹא הֲנָאָה כְּלָל, הֲרֵי זֶה מְגֻנֶּה בְּיוֹתֵר.&nbsp; וְדָבָר זֶה אָסוּר הוּא, וּמַעֲשֵׂה טִפְּשִׁים הוּא--שְׁאֵין קְרֵבִין לְעֶרְוָה כְּלָל, בֵּין גְּדוֹלָה בֵּין קְטַנָּה:&nbsp; חוּץ מֵהָאֵם לִבְנָהּ, וְהָאָב לְבִתּוֹ.</p>

<p><b>כא,ז</b>&nbsp;&nbsp;כֵּיצַד:&nbsp; מֻתָּר הָאָב לְחַבַּק בִּתּוֹ, וּלְנַשְּׁקָהּ, וְתִישַׁן עִמּוֹ בְּקֵרוּב בָּשָׂר, וְכֵן הָאֵם עִם בְּנָהּ--כָּל זְמָן שְׁהֶם קְטַנִּים.&nbsp; הִגְדִּילוּ וְנַעֲשָׂה הַבֵּן גָּדוֹל וְהַבַּת גְּדוֹלָה, וְהוּא שֶׁיִּהְיֶה "שָׁדַיִם נָכֹנוּ וּשְׂעָרֵךְ צִמֵּחַ" (יחזקאל טז,ז)--זֶה יִשַּׁן בִּכְסוּתוֹ, וְזֶה יִשַּׁן בִּכְסוּתוֹ.&nbsp; וְאִם הָיְתָה הַבַּת בּוֹשָׁה לַעֲמֹד בִּפְנֵי אָבִיהָ עֲרֻמָּה, אוֹ שֶׁנִּשֵּׂאת, וְכֵן אִם הָאֵם בּוֹשָׁה לַעֲמֹד בִּפְנֵי בְּנָהּ עֲרֻמָּה, אַף עַל פִּי שְׁהֶן קְטַנִּים--מִשֶּׁהִגִּיעוּ לְהִכָּלֵם מֵהֶן, אֵין יְשֵׁנִים עִמָּהֶם אֵלָא בִּכְסוּתָן.</p>

<p><b>כא,ח</b>&nbsp;&nbsp;נָשִׁים הַמְּסוֹלְלוֹת זוֹ בְּזוֹ--אָסוּר, וּמִמַּעֲשֵׂה מִצְרַיִם הוּא שֶׁהֻזְהַרְנוּ עָלָיו:&nbsp; שֶׁנֶּאֱמָר "כְּמַעֲשֵׂה אֶרֶץ-מִצְרַיִם .&nbsp;.&nbsp;. לֹא תַעֲשׂוּ" (ויקרא יח,ג); וְאָמְרוּ חֲכָמִים, מַה הָיוּ עוֹשִׂים--אִישׁ נוֹשֵׂא אִישׁ, וְאִשָּׁה נוֹשְׁאָה אִשָּׁה, וְאִשָּׁה נִשֵּׂאת לִשְׁנֵי אֲנָשִׁים.</p>

<p><b>כא,ט</b>&nbsp;&nbsp;אַף עַל פִּי שֶׁמַּעֲשֵׂה זֶה אָסוּר, אֵין מַלְקִין עָלָיו--שְׁאֵין לוֹ לָאו מְיֻחָד, וַהֲרֵי אֵין שָׁם בִּיאָה כְּלָל; לְפִיכָּךְ אֵין נֶאֱסָרוֹת לַכְּהֻנָּה מִשּׁוֹם זְנוּת, וְלֹא תֵאָסֵר אִשָּׁה עַל בַּעְלָהּ בְּזֶה--שְׁאֵין כָּאן זְנוּת.&nbsp; וְרָאוּי לְהַכּוֹתָן מַכַּת מַרְדּוּת, הוֹאִיל וְעָשׂוּ אִסּוּר.&nbsp; וְיֵשׁ לָאִישׁ לְהַקְפִּיד עַל אִשְׁתּוֹ בְּדָבָר זֶה, וְלִמְנֹעַ הַנָּשִׁים הַיְּדוּעוֹת בְּכָּךְ מִלְּהִכָּנֵס לָהּ וּמִלָּצֵאת הִיא אֲלֵיהֶן.</p>

<p><b>כא,י</b>&nbsp;&nbsp;[ט] אִשְׁתּוֹ שֶׁלָּאָדָם, מֻתֶּרֶת הִיא לוֹ; לְפִיכָּךְ כָּל מַה שֶׁאָדָם רוֹצֶה לַעֲשׂוֹת בְּאִשְׁתּוֹ, עוֹשֶׂה--בּוֹעֵל בְּכָל עֵת שֶׁיִּרְצֶה, וּמְנַשֵּׁק בְּכָל אֵבֶר שֶׁיִּרְצֶה, וּבָא עָלֶיהָ בֵּין כְּדַרְכָּהּ, בֵּין שֶׁלֹּא כְּדַרְכָּהּ, בֵּין דֶּרֶךְ אֵבָרִים.&nbsp; וְאַף עַל פִּי כֵן, מִדַּת חֲסִידוּת שֶׁלֹּא יֵקַל אָדָם אֶת רֹאשׁוֹ לְכָּךְ, וְשֶׁיְּקַדַּשׁ עַצְמוֹ בְּשָׁעַת תַּשְׁמִישׁ, כְּמוֹ שֶׁבֵּאַרְנוּ בְּהִלְכּוֹת דֵּעוֹת; וְלֹא יָסוּר מִדֶּרֶךְ הָעוֹלָם וּמִנְהָגוֹ, שְׁאֵין דָּבָר זֶה אֵלָא כְּדֵי לִפְרוֹת וְלִרְבּוֹת.</p>

<p><b>כא,יא</b>&nbsp;&nbsp;[י] אָסוּר לְאָדָם לְשַׁמַּשׁ מִטָּתוֹ, לְאוֹר הַנֵּר; הֲרֵי שֶׁהָיְתָה לֵיל שַׁבָּת, וְלֹא הָיָה לוֹ בַּיִת אַחֵר, וְהָיָה הַנֵּר דּוֹלֵק--הֲרֵי זֶה לֹא יְשַׁמַּשׁ כְּלָל.&nbsp; וְכֵן אָסוּר לְיִשְׂרְאֵלִי לְשַׁמַּשׁ מִטָּתוֹ בַּיּוֹם, שֶׁעַזּוּת פָּנִים הִיא.&nbsp; וְאִם הָיָה תַּלְמִיד חֲכָמִים, שְׁאֵינוּ בָּא לְהִמָּשֵׁךְ בְּכָּךְ--הֲרֵי זֶה מַאֲפִיל בִּטְלִיתוֹ, וּמְשַׁמֵּשׁ; וְאֵין נִזְקָקִין לְדָבָר זֶה, אֵלָא מִפְּנֵי צֹרֶךְ גָּדוֹל.&nbsp; וְדֶרֶךְ קְדֻשָּׁה, לְשַׁמַּשׁ בְּאֶמְצַע הַלַּיְלָה.</p>

<p><b>כא,יב</b>&nbsp;&nbsp;[יא] אֵין דַּעַת חֲכָמִים נוֹחָה מִמִּי שְׁהוּא מַרְבֶּה בְּתַשְׁמִישׁ הַמִּטָּה, וְיִהְיֶה מָצוּי אֵצֶל אִשְׁתּוֹ תָּמִיד כְּתֻרְנְגוֹל; וּפָגוּם הוּא עַד מְאוֹד, וּמַעֲשֵׂה בּוּרִים.&nbsp; אֵלָא כָּל הַמְּמַעֵט בְּתַשְׁמִישׁ, מְשֻׁבָּח:&nbsp; וְהוּא, שֶׁלֹּא יְבַטַּל עוֹנָה אֵלָא מִדַּעַת אִשְׁתּוֹ.&nbsp; וְלֹא תִקְּנוּ בָּרִאשׁוֹנָה לְבַעֲלֵי קְרָאִין שֶׁלֹּא יִקְרְאוּ בַּתּוֹרָה עַד שֶׁיִּטְבֹּלוּ, אֵלָא כְּדֵי לְמַעַט בְּתַשְׁמִישׁ הַמִּטָּה.</p>

<p><b>כא,יג</b>&nbsp;&nbsp;[יב] וְכֵן אָסְרוּ חֲכָמִים שֶׁיְּשַׁמַּשׁ אָדָם מִטָּתוֹ, וְלִבּוֹ מְחַשֵּׁב בְּאִשָּׁה אַחֶרֶת.&nbsp; וְלֹא יִבְעֹל מִתּוֹךְ שִׁכְרוּת, וְלֹא מִתּוֹךְ מְרִיבָה, וְלֹא מִתּוֹךְ שִׂנְאָה, וְלֹא יָבוֹא עָלֶיהָ בְּעַל כָּרְחָהּ וְהִיא יְרֵאָה מִמֶּנּוּ, וְלֹא כְּשֶׁיִּהְיֶה אֶחָד מֵהֶן מְנֻדֶּה, וְלֹא יָבוֹא עָלֶיהָ אַחַר שֶׁגָּמַר בְּלִבּוֹ לְגָרְשָׁהּ.&nbsp; וְאִם עָשָׂה כֵּן--הַבָּנִים אֵינָן הֲגוּנִים, אֵלָא מֵהֶן עַזֵּי פָּנִים, וּמֵהֶן מוֹרְדִים וּפוֹשְׁעִים.</p>

<p><b>כא,יד</b>&nbsp;&nbsp;[יג] וְכֵן אָמְרוּ חֲכָמִים שֶׁכָּל אִשָּׁה חֲצוּפָה שְׁהִיא תּוֹבַעַת תַּשְׁמִישׁ בְּפִיהָ, אוֹ הַמְּפַתֶּה אִשָּׁה לְשֵׁם נִשּׂוּאִין, אוֹ הַמִּתְכַּוֵּן לָבוֹא עַל רָחֵל אִשְׁתּוֹ וּבָא עַל לֵאָה אִשְׁתּוֹ, וּמִי שֶׁלֹּא שָׁהָת אַחַר בַּעְלָהּ שְׁלוֹשָׁה חֳדָשִׁים וַהֲרֵי הַבֵּן סָפֵק--כָּל אֵלּוּ, הַבָּנִים הַיִּלּוֹדִים מֵהֶם הֶם הַמּוֹרְדִים וְהַפּוֹשְׁעִים שֶׁיִּסּוּרֵי הַגָּלוּת בּוֹרְרִין אוֹתָן.</p>

<p><b>כא,טו</b>&nbsp;&nbsp;[יד] וְאָסוּר לְאָדָם לָבוֹא עַל אִשְׁתּוֹ בַּשְּׁוָקִים וּבָרְחוֹבוֹת, אוֹ בְּגִנּוֹת וּפַרְדֵּסִין, אֵלָא בְּבֵית דִּירָה--שֶׁלֹּא יֵרָאֶה כִּזְנוּת, וְיַרְגִּילוּ עַצְמָם לִידֵי זְנוּת; וְהַבּוֹעֵל אִשְׁתּוֹ בִּמְקוֹמוֹת אֵלּוּ, מַכִּין אוֹתוֹ מַכַּת מַרְדּוּת.&nbsp; וְכֵן הַמְּקַדֵּשׁ בַּבִּיאָה, וְהַמְּקַדֵּשׁ בַּשּׁוּק, וְהַמְּקַדֵּשׁ בְּלֹא שִׁדּוּךְ--מַכִּין אוֹתוֹ מַכַּת מַרְדּוּת.&nbsp; [טו] וְאַכְסְנָאי אָסוּר בְּתַשְׁמִישׁ הַמִּטָּה, עַד שֶׁיַּחְזֹר לְבֵיתוֹ.</p>

<p><b>כא,טז</b>&nbsp;&nbsp;וְכֵן אָסְרוּ חֲכָמִים עַל הָאִישׁ שֶׁיָּדוּר בְּבֵית חָמִיו, שֶׁזּוֹ עַזּוּת פָּנִים הִיא; וְלֹא יִכָּנֵס עִמּוֹ לַמֶּרְחֵץ.&nbsp; [טז] וְכֵן לֹא יִכָּנֵס אָדָם לַמֶּרְחֵץ עִם אָבִיו, וְלֹא עִם בַּעַל אֲחוֹתוֹ, וְלֹא עִם תַּלְמִידוֹ; וְאִם הָיָה צָרִיךְ לְתַלְמִידוֹ, מֻתָּר לְהִכָּנֵס עִמּוֹ.&nbsp; וְיֵשׁ מְקוֹמוֹת שֶׁנָּהֲגוּ שֶׁלֹּא יִכָּנְסוּ שְׁנֵי אַחִים כְּאֶחָד לַמֶּרְחֵץ.</p>

<p><b>כא,יז</b>&nbsp;&nbsp;לֹא יְהַלְּכוּ בְּנוֹת יִשְׂרָאֵל פְּרוּעֵי רֹאשׁ בַּשּׁוּק, אַחַת פְּנוּיָה וְאַחַת אֵשֶׁת אִישׁ.&nbsp; וְלֹא תֵלֵךְ אִשָּׁה בַּשּׁוּק, וּבְנָהּ אַחֲרֶיהָ--גְּזֵרָה שֶׁמֶּא יִתְפְּסוּ בְּנָהּ וְתֵלֵךְ אַחֲרָיו לְהַחְזִירוֹ, וְיִתְעַלְּלוּ בָּהּ הָרְשָׁעִים שֶׁתְּפָסוּהוּ דֶּרֶךְ שְׂחוֹק.</p>

<p><b>כא,יח</b>&nbsp;&nbsp;אָסוּר לְהוֹצִיא שִׁכְבַת זֶרַע לְבַטָּלָה; לְפִיכָּךְ לֹא יִהְיֶה אָדָם דָּשׁ מִבִּפְנִים וְזוֹרֶה מִבַּחוּץ, וְלֹא יִשָּׂא קְטַנָּה שְׁאֵינָהּ רְאוּיָה לְוֶלֶד.&nbsp; אֲבָל אֵלּוּ שֶׁמְּנָאֲפִין בַּיָּד, וּמוֹצִיאִין שִׁכְבַת זֶרַע--לֹא דַּי שְׁהוּא אִסּוּר גָּדוֹל, אֵלָא שֶׁעוֹשֶׂה זֶה בְּנִדּוּי הוּא יוֹשֵׁב; וַעֲלֵיהֶם נֶאֱמָר "יְדֵיכֶם, דָּמִים מָלֵאוּ" (ישעיהו א,טו), וּכְאִלּוּ הָרְגוּ נֶפֶשׁ.</p>

<p><b>כא,יט</b>&nbsp;&nbsp;וְכֵן אָסוּר לְאָדָם שֶׁיַּקְשֶׁה עַצְמוֹ לַדַּעַת, אוֹ יָבִיא עַצְמוֹ לִידֵי הִרְהוּר; אֵלָא אִם יָבוֹא לוֹ הִרְהוּר--יַסִּיעַ לִבּוֹ מִדִּבְרֵי הֲבָאי וְהַשְׁחָתָה, וְיִפְנֶה לְדִבְרֵי תּוֹרָה שְׁהִיא "אַיֶּלֶת אֲהָבִים, וְיַעֲלַת-חֵן" (משלי ה,יט).&nbsp; לְפִיכָּךְ אָסוּר לְאָדָם לִישַׁן עַל עָרְפּוֹ וּפָנָיו לְמַעְלָה, עַד שֶׁיַּטֶּה מְעַט כְּדֵי שֶׁלֹּא יָבוֹא לִידֵי קִשּׁוּי.&nbsp; [כ] וְלֹא יִסְתַּכַּל בִּבְהֵמָה חַיָּה וָעוֹף, בְּשָׁעָה שֶׁמִּזְדַּקְּקִין זָכָר לִנְקֵבָה; וּמֻתָּר לְמַרְבִּיעֵי בְּהֵמָה לְהַכְנִיס כְּמִכְחוֹל בִּשְׁפוֹפֶרֶת, מִפְּנֵי שְׁהֶן עֲסֵקִין בִּמְלַאכְתָּן וְלֹא יָבוֹאוּ לִידֵי הִרְהוּר.</p>

<p><b>כא,כ</b>&nbsp;&nbsp;[כא] וְכֵן אָסוּר לְאָדָם לְהִסְתַּכַּל בַּנָּשִׁים, בְּשָׁעָה שְׁהֶן עוֹמְדוֹת עַל הַכְּבוּסָה; וְאַפִלּוּ לְהִסְתַּכַּל בְּבִגְדֵי צְבָע שֶׁלְּאִשָּׁה שְׁהוּא מַכִּירָהּ--אָסוּר, שֶׁלֹּא יָבוֹא לִידֵי הִרְהוּר.</p>

<p><b>כא,כא</b>&nbsp;&nbsp;[כב] מִי שֶׁפָּגַע בְּאִשָּׁה בַּשּׁוּק--אָסוּר לוֹ לְהַלַּךְ אַחֲרֶיהָ, אֵלָא רָץ וּמְסַלְּקָהּ לַצְּדָדִין אוֹ לַאֲחוֹרָיו; וְכָל הַמְּהַלֵּךְ בַּשּׁוּק אֲחוֹרֵי אִשָּׁה, הֲרֵי זֶה מִקַּלֵּי עַמֵּי הָאָרֶץ.&nbsp; וְלֹא יַעֲבֹר אָדָם עַל פֶּתַח אִשָּׁה זוֹנָה, עַד שֶׁיַּרְחִיק אַרְבַּע אַמּוֹת, שֶׁנֶּאֱמָר "אַל-תִּקְרַב, אֶל-פֶּתַח בֵּיתָהּ" (משלי ה,ח).</p>

<p><b>כא,כב</b>&nbsp;&nbsp;[כג] וְאָסוּר לְמִי שְׁאֵינוּ נָשׂוּי לִשְׁלֹחַ יָדוֹ בִּמְבוּשָׁיו, שֶׁלֹּא יָבוֹא לִידֵי הִרְהוּר; וְאַפִלּוּ מִתַּחַת טַבּוּרוֹ--לֹא יַכְנִיס אָדָם יָדוֹ, שֶׁמֶּא יָבוֹא לִידֵי הִרְהוּר.&nbsp; וְאִם הִשְׁתִּין מַיִם--לֹא יֶאֱחֹז בָּאַמָּה, שֶׁלֹּא יָבוֹא לִידֵי הִרְהוּר; וְאִם הָיָה נָשׂוּי, מֻתָּר.&nbsp; וּבֵין נָשׂוּי וּבֵין שְׁאֵינוּ נָשׂוּי--לֹא יוֹשִׁיט יָדוֹ לָאַמָּה כְּלָל, אֵלָא בְּשָׁעָה שְׁהוּא צָרִיךְ לִנְקָבָיו.</p>

<p><b>כא,כג</b>&nbsp;&nbsp;[כד] חֲסִידִים הָרִאשׁוֹנִים וּגְדוֹלֵי הַחֲכָמִים--הִתְפָּאֵר אֶחָד מֵהֶם שֶׁמֵּעוֹלָם לֹא נִסְתַּכַּל בַּמִּילָה שֶׁלּוֹ, וּמֵהֶן מִי שֶׁהִתְפָּאֵר שֶׁלֹּא הִתְבּוֹנֵן מֵעוֹלָם בְּצוּרַת אִשְׁתּוֹ:&nbsp; מִפְּנֵי שֶׁלִּבּוֹ פּוֹנֶה מִדִּבְרֵי הֲבָאי, לְדִבְרֵי הָאֱמֶת שְׁהֶן אוֹחֲזוֹת לְבַב הַקְּדוֹשִׁים.</p>

<p><b>כא,כד</b>&nbsp;&nbsp;[כה] מִצְוַת חֲכָמִים לְהַשִּׂיא אָדָם בָּנָיו וּבְנוֹתָיו, סָמוּךְ לְפִרְקָן--שְׁאִם יַנִּיחֵן, יָבוֹאוּ לִידֵי זְנוּת אוֹ הִרְהוּר; וְעַל זֶה נֶאֱמָר "וּפָקַדְתָּ נָוְךָ, וְלֹא תֶחֱטָא" (איוב ה,כד).&nbsp; וְאָסוּר לְהַשִּׂיא אִשָּׁה לְקָטָן, שֶׁזֶּה כְּמוֹ זְנוּת הִיא.&nbsp; [כו] וְאֵין הָאִישׁ רַשָּׁאי לֵישֵׁב בְּלֹא אִשָּׁה, וְלֹא יִשָּׂא עֲקָרָה וּזְקֵנָה שְׁאֵינָהּ רְאוּיָה לְוֶלֶד; וּרְשׁוּת לָאִשָּׁה שֶׁלֹּא תִנָּשֵׂא לְעוֹלָם, אוֹ תִּנָּשֵׂא לְמִי שְׁאֵינוּ מוֹלִיד אוֹ לְסָרִיס.&nbsp; וְלֹא יִשָּׂא בָּחוּר זְקֵנָה, וְלֹא יִשָּׂא זָקֵן יַלְדָה--שֶׁדָּבָר זֶה גּוֹרֵם לִזְנוּת.</p>

<p><b>כא,כה</b>&nbsp;&nbsp;[כז] וְכֵן מִי שֶׁגֵּרַשׁ אֶת אִשְׁתּוֹ מִן הַנִּשּׂוּאִין--לֹא תָדוּר עִמּוֹ בֶּחָצֵר, שֶׁמֶּא יָבוֹאוּ לִידֵי זְנוּת.&nbsp; וְאִם הָיָה כּוֹהֵן, לֹא תָדוּר עִמּוֹ בַּמָּבוֹי; וּכְפָר קָטָן, נִדּוֹן כְּמָבוֹי.&nbsp; הָיָה לָהּ מַלְוָה אֶצְלוֹ, עוֹשָׂה שָׁלִיחַ לְתָבְעוֹ; וּגְרוּשָׁה שֶׁבָּאָה עִם הַמְּגָרֵשׁ לַדִּין--מְנַדִּין אוֹתָן, אוֹ מַכִּין אוֹתָן מַכַּת מַרְדּוּת.&nbsp; וְאִם נִתְגָּרְשָׁה מִן הָאֵרוּסִין, מֻתֶּרֶת לְתָבְעוֹ בַּדִּין וְלָדוּר עִמּוֹ; וְאִם הָיָה לִבּוֹ גַּס בָּהּ, אַף מִן הָאֵרוּסִין אָסוּר.&nbsp; וּמִי נִדְחֶה מִפְּנֵי מִי, הִיא נִדְחֵית מִפָּנָיו; וְאִם הָיְתָה הֶחָצֵר שֶׁלָּהּ, הוּא נִדְחֶה מִפָּנֶיהָ.</p>

<p><b>כא,כו</b>&nbsp;&nbsp;[כח] אָסוּר לְאָדָם לִשָּׂא אִשָּׁה, וְדַעְתּוֹ לְגָרְשָׁהּ, שֶׁנֶּאֱמָר "אַל-תַּחֲרֹשׁ עַל-רֵעֲךָ רָעָה; וְהוּא-יוֹשֵׁב לָבֶטַח אִתָּךְ" (משלי ג,כט).&nbsp; וְאִם הוֹדִיעָהּ בַּתְּחִלָּה שְׁהוּא נוֹשֵׂא אוֹתָהּ לְיָמִים, מֻתָּר.&nbsp; [כט] וְלֹא יִשָּׂא אָדָם אִשָּׁה בִּמְדִינָה זוֹ, וְאִשָּׁה בִּמְדִינָה אַחֶרֶת--שֶׁמֶּא יַאֲרִיכוּ הַיָּמִים, וְנִמְצָא בֶּן נוֹשֵׂא אֲחוֹתוֹ, וַאֲחוֹת אִמּוֹ, וַאֲחוֹת אָבִיו, וְכַיּוֹצֶא בָּהֶן, וְאֵינוּ יוֹדֵעַ; וְאִם הָיָה אָדָם גָּדוֹל שֶׁשְּׁמוֹ יָדוּעַ, וַהֲרֵי זַרְעוֹ מְפֻרְסָמִין וִידוּעִין--הֲרֵי זֶה מֻתָּר.</p>

<p><b>כא,כז</b>&nbsp;&nbsp;[ל] לֹא יִשָּׂא אָדָם אִשָּׁה לֹא מִמִּשְׁפַּחַת מְצֹרָעִים, וְלֹא מִמִּשְׁפַּחַת נִכְפִּין--וְהוּא, שֶׁהֻחְזְקוּ שְׁלוֹשָׁה פְּעָמִים שֶׁיָּבוֹאוּ בְּנֵיהֶם כָּךְ.&nbsp; [לא] אִשָּׁה שֶׁנִּשֵּׂאת לִשְׁנֵי אֲנָשִׁים, וּמֵתוּ--לִשְׁלִישִׁי, לֹא תִנָּשֵׂא.&nbsp; וְאִם נִשֵּׂאת, לֹא תֵצֵא; וְאַפִלּוּ נִתְקַדְּשָׁה, יִכְנֹס.</p>

<p><b>כא,כח</b>&nbsp;&nbsp;לֹא יִשָּׂא יִשְׂרָאֵל עַם הָאָרֶץ כּוֹהֶנֶת, שֶׁזֶּה כְּמוֹ חִלּוּל לְזַרְעוֹ שֶׁלְּאַהֲרוֹן; וְאִם נָשָׂא--אָמְרוּ חֲכָמִים, שְׁאֵין זִוּוּגָן עוֹלֶה יָפֶה, אֵלָא מֵת בְּלֹא בָּנִים, אוֹ מֵת הוּא אוֹ הִיא בִּמְהֵרָה, אוֹ קְטָטָה תִּהְיֶה בֵּינֵיהֶם.&nbsp; אֲבָל תַּלְמִיד חֲכָמִים שֶׁנָּשָׂא כּוֹהֶנֶת, הֲרֵי זֶה נָאֶה וּמְשֻׁבָּח:&nbsp; הֲרֵי תּוֹרָה וּכְהֻנָּה כְּאֶחָד.</p>

<p><b>כא,כט</b>&nbsp;&nbsp;[לב] לֹא יִשָּׂא אָדָם בַּת עַם הָאָרֶץ--שְׁאִם מֵת אוֹ גָּלָה, בָּנָיו עַמֵּי הָאָרֶץ יִהְיוּ:&nbsp; שְׁאֵין אִמָּן יוֹדַעַת כֶּתֶר הַתּוֹרָה.&nbsp; וְלֹא יַשִּׂיא בִּתּוֹ לְעַם הָאָרֶץ--שֶׁכָּל הַנּוֹתֵן בִּתּוֹ לְעַם הָאָרֶץ, כְּמִי שֶׁכְּפָתָהּ וּנְתָנָהּ לִפְנֵי הָאֲרִי:&nbsp; מַכֶּה וּבוֹעֵל, וְאֵין לוֹ בֹּשֶׁת פָּנִים.&nbsp; וּלְעוֹלָם יִמְכֹּר אָדָם כָּל מַה שֶׁיֵּשׁ לוֹ, וְיִשָּׂא בַּת תַּלְמִיד חֲכָמִים--שְׁאִם מֵת אוֹ גָּלָה, בָּנָיו תַּלְמִידֵי חֲכָמִים; וְכֵן יַשִּׂיא בִּתּוֹ לְתַלְמִיד חֲכָמִים--שְׁאֵין דָּבָר מְגֻנֶּה וְלֹא מְרִיבָה, בְּבֵיתוֹ שֶׁלְּתַּלְמִיד חֲכָמִים.
<br>&nbsp;</p>

<h2>הִלְכּוֹת אִסּוּרֵי בִּיאָה פֵּרֶק כב</h2>

<p><b>כב,א</b>&nbsp;&nbsp;אָסוּר לְהִתְיַחַד עִם עֶרְוָה מִן הָעֲרָיוֹת, בֵּין זְקֵנָה בֵּין יַלְדָה--שֶׁדָּבָר זֶה גּוֹרֵם לְגַלּוֹת עֶרְוָה:&nbsp; חוּץ מֵהָאֵם עִם בְּנָהּ, וְהָאָב עִם בִּתּוֹ, וְהַבַּעַל עִם אִשְׁתּוֹ נִדָּה.&nbsp; וְחָתָן שֶׁפֵּרְסָה אִשְׁתּוֹ נִדָּה קֹדֶם שֶׁיִּבְעֹל--אָסוּר לְהִתְיַחַד עִמָּהּ, אֵלָא הוּא יָשֵׁן בֵּין הָאֲנָשִׁים, וְהִיא יְשֵׁנָה בֵּין הַנָּשִׁים; וְאִם בָּא עָלֶיהָ בִּיאָה רִאשׁוֹנָה, וְאַחַר כָּךְ נִטְמֵאת--מֻתָּר לְהִתְיַחַד עִמָּהּ.</p>

<p><b>כב,ב</b>&nbsp;&nbsp;לֹא נֶחְשְׁדוּ יִשְׂרָאֵל עַל מִשְׁכַּב זָכוּר, וְעַל הַבְּהֵמָה; לְפִיכָּךְ אֵין אִסּוּר לְהִתְיַחַד עִמָּהֶן.&nbsp; וְאִם נִתְרַחַק אַפִלּוּ מִיֵּחוּד זָכוּר וּבְהֵמָה, הֲרֵי זֶה מְשֻׁבָּח; וּגְדוֹלֵי הַחֲכָמִים הָיוּ מַרְחִיקִין הַבְּהֵמָה, כְּדֵי שֶׁלֹּא יִתְיַחֲדוּ עִמָּהּ.&nbsp; וְאִסּוּר יֵחוּד עֲרָיוֹת, מִפִּי הַקַּבָּלָה.</p>

<p><b>כב,ג</b>&nbsp;&nbsp;כְּשֶׁאֵרַע מַעֲשֵׂה אַמְנוֹן וְתָמָר, גָּזַר דָּוִיד וּבֵית דִּינוֹ עַל יֵחוּד פְּנוּיָה, וְאַף עַל פִּי שְׁאֵינָהּ עֶרְוָה, בִּכְלַל יֵחוּד עֲרָיוֹת; וְשַׁמַּאי וְהִלֵּל גָּזְרוּ עַל יֵחוּד גּוֹיִים.&nbsp; נִמְצָא כָּל הַמִּתְיַחֵד עִם אִשָּׁה שֶׁאָסוּר לְהִתְיַחַד עִמָּהּ, בֵּין יִשְׂרְאֵלִית בֵּין גּוֹיָה--מַכִּין אֶת שְׁנֵיהֶן מַכַּת מַרְדּוּת, הָאִישׁ וְהָאִשָּׁה, וּמַכְרִיזִין עֲלֵיהֶן:&nbsp; חוּץ מֵאֵשֶׁת אִישׁ--שֶׁאַף עַל פִּי שֶׁאָסוּר לְהִתְיַחַד עִמָּהּ, אִם נִתְיַחַד אֵין לוֹקִין, שֶׁלֹּא לְהוֹצִיא לַעַז עָלֶיהָ שֶׁזִּנָּת, וְנִמְצְאוּ מוֹצִיאִין לַעַז עַל הַבָּנִים שְׁהֶן מַמְזְרִים.</p>

<p><b>כב,ד</b>&nbsp;&nbsp;כָּל אִשָּׁה שֶׁאָסוּר לְהִתְיַחַד עִמָּהּ--אִם הָיְתָה אִשְׁתּוֹ עִמּוֹ--הֲרֵי זֶה מֻתָּר לְהִתְיַחַד, מִפְּנֵי שֶׁאִשְׁתּוֹ מְשַׁמְּרַתּוּ; אֲבָל לֹא תִתְיַחַד יִשְׂרְאֵלִית עִם הַגּוֹי, אַף עַל פִּי שֶׁאִשְׁתּוֹ עִמּוֹ--שְׁאֵין אִשְׁתּוֹ שֶׁלַּגּוֹי מְשַׁמְּרַתּוּ, וְאֵין לָהֶן בּוּשָׁה.</p>

<p><b>כב,ה</b>&nbsp;&nbsp;וְכֵן אֵין מוֹסְרִין תִּינוֹק יִשְׂרְאֵלִי לַגּוֹי לְלַמְּדוֹ סֵפֶר וּלְלַמְּדוֹ אֻמָּנוּת, מִפְּנֵי שֶׁכֻּלָּן חֲשׁוּדִין עַל מִשְׁכַּב זָכוּר.&nbsp; וְאֵין מַעְמִידִין בְּהֵמָה בְּפֻנְדְּקָאוֹת שֶׁלַּגּוֹיִים, וְאַפִלּוּ זְכָרִים אֵצֶל זְכָרִים וּנְקֵבוֹת אֵצֶל נְקֵבוֹת.&nbsp; [ו] וְאֵין מוֹסְרִין בְּהֵמָה חַיָּה וָעוֹף לְרוֹעֶה גּוֹי, אַפִלּוּ זְכָרִים לְגוֹי וּנְקֵבוֹת לְגוֹיָה--מִפְּנֵי שֶׁכֻּלָּן חֲשׁוּדִין עַל הַרְבָּעַת בְּהֵמָה.&nbsp; וּכְבָר בֵּאַרְנוּ שְׁהֶן אֲסוּרִין בְּזָכוּר וּבְהֵמָה, וְנֶאֱמָר "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</p>

<p><b>כב,ו</b>&nbsp;&nbsp;[ז] וּמִפְּנֵי מַה אֵין מוֹסְרִין בְּהֵמָה נְקֵבָה לְגוֹיָה:&nbsp; מִפְּנֵי שֶׁכֻּלָּן בְּחֶזְקַת נוֹאֲפִים, וּכְשֶׁיָּבוֹא הַנּוֹאֵף לִשְׁכַּב עִם גּוֹיָה זוֹ, אִפְשָׁר שֶׁלֹּא יִמְצְאֶנָּה, וְיִשְׁכַּב עִם הַבְּהֵמָה; אוֹ אַפִלּוּ יִמְצְאֶנָּה, יִשְׁכַּב עִם הַבְּהֵמָה.</p>

<p><b>כב,ז</b>&nbsp;&nbsp;[ח] לֹא תִתְיַחַד אִשָּׁה אַחַת, אַפִלּוּ עִם אֲנָשִׁים הַרְבֵּה--עַד שֶׁתִּהְיֶה שָׁם אִשְׁתּוֹ שֶׁלְּאֶחָד מֵהֶם; וְכֵן לֹא יִתְיַחַד אִישׁ אֶחָד, אַפִלּוּ עִם נָשִׁים הַרְבֵּה.&nbsp; וְנָשִׁים הַרְבֵּה עִם אֲנָשִׁים הַרְבֵּה, אֵין חוֹשְׁשִׁין לְיֵחוּד; הָיוּ הָאֲנָשִׁים מִבַּחוּץ וְהַנָּשִׁים מִבִּפְנִים, אוֹ הָאֲנָשִׁים מִבִּפְנִים וְהַנָּשִׁים מִבַּחוּץ, וּפֵרְשָׁה אִשָּׁה לְבֵין הָאֲנָשִׁים, אוֹ אִישׁ לְבֵין הַנָּשִׁים--אֲסוּרִין מִשּׁוֹם יֵחוּד.&nbsp; אַפִלּוּ אִישׁ שֶׁעֲסָקוֹ וּמְלַאכְתּוֹ עִם הַנָּשִׁים, אָסוּר לוֹ לְהִתְיַחַד עִם הַנָּשִׁים.&nbsp; כֵּיצַד יַעֲשֶׂה--יִתְעַסַּק עִמָּהֶן וְאִשְׁתּוֹ עִמּוֹ, אוֹ יִפָּנֶה לִמְלָאכָה אַחֶרֶת.</p>

<p><b>כב,ח</b>&nbsp;&nbsp;[ט] מֻתָּר לְהִתְיַחַד עִם שְׁתֵּי יְבָמוֹת, אוֹ עִם שְׁתֵּי צָרוֹת, אוֹ עִם אִשָּׁה וַחֲמוֹתָהּ, אוֹ עִם אִשָּׁה וּבַת בַּעְלָהּ, אוֹ עִם אִשָּׁה וּבַת חֲמוֹתָהּ--מִפְּנֵי שֶׁשּׂוֹנְאוֹת זוֹ אֶת זוֹ, אֵין מְחַפּוֹת זוֹ עַל זוֹ.&nbsp; וְכֵן מֻתָּר לְהִתְיַחַד עִם אִשָּׁה שֶׁיֵּשׁ עִמָּהּ תִּינֹקֶת קְטַנָּה שֶׁיּוֹדַעַת טַעַם בִּיאָה, וְאֵינָהּ מוֹסֶרֶת עַצְמָהּ לְבִיאָה--שְׁאֵינָהּ מְזַנָּה בְּפָנֶיהָ, שֶׁהֲרֵי זוֹ מְגַלָּה אֶת סוֹדָהּ.</p>

<p><b>כב,ט</b>&nbsp;&nbsp;[י] תִּינֹקֶת מִבַּת שָׁלוֹשׁ שָׁנִים וּלְמַטָּה, וְתִינוֹק מִבֶּן תֵּשַׁע שָׁנִים וּלְמַטָּה--מֻתָּר לְהִתְיַחַד עִמָּהֶן:&nbsp; שֶׁלֹּא גָזְרוּ אֵלָא עַל יֵחוּד אִשָּׁה הָרְאוּיָה לְבִיאָה, וְאִישׁ הָרָאוּי לְבִיאָה.</p>

<p><b>כב,י</b>&nbsp;&nbsp;[יא] אַנְדְּרֻגִּינוֹס אֵינוּ מִתְיַחֵד עִם הַנָּשִׁים; וְאִם נִתְיַחַד--אֵין מַכִּין אוֹתוֹ, מִפְּנֵי שְׁהוּא סָפֵק.&nbsp; אֲבָל הָאִישׁ מִתְיַחֵד עִם הָאַנְדְּרֻגִּינוֹס, וְהַטֻּמְטוֹם.</p>

<p><b>כב,יא</b>&nbsp;&nbsp;[יב] אֵשֶׁת אִישׁ שֶׁהָיָה בַּעְלָהּ בָּעִיר--אֵינָהּ חוֹשֶׁשֶׁת לְיֵחוּד, מִפְּנֵי שֶׁאֵימַת בַּעְלָהּ עָלֶיהָ; וְאִם הָיָה זֶה גַּס בָּהּ כְּגוֹן שֶׁגָּדְלָה עִמּוֹ, אוֹ שֶׁהָיְתָה קְרוֹבָתוֹ--לֹא יִתְיַחַד עִמָּהּ, וְאַף עַל פִּי שֶׁבַּעְלָהּ בָּעִיר.&nbsp; וְכֵן כָּל הַמִּתְיַחֵד עִם אִשָּׁה, וְהָיָה הַפֶּתַח פָּתוּחַ לִרְשׁוּת הָרַבִּים--אֵין חוֹשְׁשִׁין מִשּׁוֹם יֵחוּד.</p>

<p><b>כב,יב</b>&nbsp;&nbsp;[יג] מִי שְׁאֵין לוֹ אִשָּׁה, לֹא יְלַמַּד תִּינוֹקוֹת, מִפְּנֵי שֶׁאִמּוֹת הַבָּנִים בָּאוֹת לְבֵית הַסֵּפֶר לִבְנֵיהֶם, וְנִמְצָא מִתְגָּרֶה בַּנָּשִׁים; וְכֵן אִשָּׁה, לֹא תְלַמַּד קְטַנִּים, מִפְּנֵי אֲבוֹתֵיהֶן שְׁהֶן בָּאִין בִּגְלַל בְּנֵיהֶם, וְנִמְצְאוּ מִתְיַחֲדִים עִמָּהּ.&nbsp; וְאֵין הַמְּלַמֵּד צָרִיךְ שֶׁתִּהְיֶה אִשְׁתּוֹ שְׁרוּיָה עִמּוֹ בְּבֵית הַסֵּפֶר, אֵלָא הִיא בְּבֵיתָהּ וְהוּא מְלַמֵּד בִּמְקוֹמוֹ.</p>

<p><b>כב,יג</b>&nbsp;&nbsp;[יד] תִּקְּנוּ חֲכָמִים שֶׁיִּהְיוּ הַנָּשִׁים מְסַפְּרוֹת זוֹ עִם זוֹ בְּבֵית הַכִּסֵּא, כְּדֵי שֶׁלֹּא יִכָּנֵס אִישׁ--מִשּׁוֹם יֵחוּד.</p>

<p><b>כב,יד</b>&nbsp;&nbsp;[טו] אֵין מְמַנִּין אָדָם נֶאֱמָן וְכָשֵׁר לִהְיוֹת שׁוֹמֵר חָצֵר שֶׁיֵּשׁ בָּהּ נָשִׁים, אַף עַל פִּי שְׁהוּא עוֹמֵד בַּחוּץ--שְׁאֵין אַפְטְרוּפוֹס לָעֲרָיוֹת; וְאָסוּר לָאָדָם לְמַנּוֹת אַפְטְרוּפוֹס עַל בֵּיתוֹ, שֶׁלֹּא יַנְהִיג אִשְׁתּוֹ לִדְבַר עֲבֵרָה.</p>

<p><b>כב,טו</b>&nbsp;&nbsp;[טז] אָסוּר לְתַלְמִיד חֲכָמִים לִשְׁכֹּן בֶּחָצֵר שֶׁיֵּשׁ בָּהּ אַלְמָנָה, אַף עַל פִּי שְׁאֵינוּ מִתְיַחֵד עִמָּהּ--מִפְּנֵי הַחֲשָׁד--אֵלָא אִם כֵּן הָיְתָה אִשְׁתּוֹ עִמּוֹ; וְכֵן אַלְמָנָה אֲסוּרָה לְגַדַּל כֶּלֶב, מִפְּנֵי הַחֲשָׁד.&nbsp; וְלֹא תִקְנֶה אִשָּׁה עֲבָדִים זְכָרִים, אַפִלּוּ קְטַנִּים--מִפְּנֵי הַחֲשָׁד.</p>

<p><b>כב,טז</b>&nbsp;&nbsp;[יז] אֵין דּוֹרְשִׁין בְּסִתְרֵי עֲרָיוֹת בִּשְׁלוֹשָׁה--מִפְּנֵי שֶׁהָאֶחָד טָרוּד בִּשְׁאֵלַת הָרָב, וְהַשְּׁנַיִם נוֹשְׂאִין וְנוֹתְנִין זֶה עִם זֶה וְאֵין דַּעְתָּם פְּנוּיָה לִשְׁמֹעַ, וּלְפִי שֶׁדַּעְתּוֹ שֶׁלָּאָדָם קְרוֹבָה אֵצֶל עֲרָיוֹת, אִם נִסְתַּפַּק לוֹ דָּבָר שֶׁשָּׁמַע מוֹרֶה לְהָקֶל; לְפִיכָּךְ אֵין דּוֹרְשִׁין אֵלָא לִשְׁנַיִם, כְּדֵי שֶׁיִּהְיֶה הָאֶחָד הַשּׁוֹמֵעַ מְפַנֶּה לִבּוֹ וְיוֹדֵעַ מַה שֶׁיִּשְׁמַע מִן הָרָב.</p>

<p><b>כב,יז</b>&nbsp;&nbsp;[יח] אֵין לָךְ דָּבָר בְּכָל הַתּוֹרָה כֻּלָּהּ שְׁהוּא קָשֶׁה לְרֹב הָעָם, אֵלָא לִפְרֹשׁ מִן הָעֲרָיוֹת וְהַבִּיאוֹת הָאֲסוּרוֹת:&nbsp; אָמְרוּ חֲכָמִים, בְּשָׁעָה שֶׁנִּצְטַוּוּ יִשְׂרָאֵל עַל הָעֲרָיוֹת, בָּכוּ וְקִבְּלוּ מִצְוָה זוֹ בְּתַרְעֹמֶת וּבִבְכִיָּה--שֶׁנֶּאֱמָר "בֹּכֶה לְמִשְׁפְּחֹתָיו" (במדבר יא,י), עַל עִסְקֵי מִשְׁפְּחוֹת.&nbsp; [יט] וְאָמְרוּ חֲכָמִים, גָּזֵל וַעֲרָיוֹת, נַפְשׁוֹ שֶׁלָּאָדָם מִתְאַוָּה לָהֶן וּמְחַמַּדְתָּן.&nbsp; וְאֵין אַתָּה מוֹצֶא קָהָל בְּכָל זְמָן וּזְמָן, שְׁאֵין בָּהֶן פְּרוּצִין בָּעֲרָיוֹת וּבְבִיאוֹת אֲסוּרוֹת.&nbsp; וְאָמְרוּ חֲכָמִים, רֹב בַּגָּזֵל, וּמֵעוּט בָּעֲרָיוֹת; וְהַכֹּל בַּאֲבַק לְשׁוֹן הָרַע.</p>

<p><b>כב,יח</b>&nbsp;&nbsp;[כ] לְפִיכָּךְ רָאוּי לוֹ לָאָדָם לָכֹף יִצְרוֹ בְּדָבָר זֶה, וּלְהַרְגִּיל עַצְמוֹ בִּקְדֻשָּׁה יְתֵרָה וּבְמַחְשָׁבָה טְהוֹרָה וּבְדַעַת נְכוֹנָה כְּדֵי לְהִנָּצֵל מֵהֶן; וְיִזָּהֵר מִן הַיֵּחוּד, שְׁהוּא הַגּוֹרֵם הַגָּדוֹל.&nbsp; גְּדוֹלֵי הַחֲכָמִים הָיוּ אוֹמְרִים לְתַלְמִידֵיהֶם, הִזָּהֲרוּ בִּי מִפְּנֵי בִּתִּי, הִזָּהֲרוּ בִּי מִפְּנֵי כַּלָּתִי--כְּדֵי לְלַמַּד לְתַלְמִידִים שֶׁלֹּא יִתְבַּיְּשׁוּ מִדָּבָר זֶה, וְיִתְרַחֲקוּ מִן הַיֵּחוּד.</p>

<p><b>כב,יט</b>&nbsp;&nbsp;[כא] וְכֵן יִנְהֹג לְהִתְרַחַק מִן הַשְּׂחוֹק, וּמִן הַשִּׁכְרוּת, וּמִדִּבְרֵי עֲגָבִים--שֶׁאֵלּוּ גּוֹרְמִין גְּדוֹלִים הֶם, וְהֶם מַעֲלוֹת שֶׁלָּעֲרָיוֹת; וְלֹא יֵשֵׁב בְּלֹא אִשָּׁה, שֶׁמִּנְהָג זֶה גּוֹרֵם לְטַהְרָה גְּדוּלָה.&nbsp; יְתֵרָה מִכָּל זֹאת אָמְרוּ, יַפְנֶה עַצְמוֹ וּמַחְשַׁבְתּוֹ לְדִבְרֵי תּוֹרָה, וְיַרְחִיב דַּעְתּוֹ בַּחָכְמָה--שְׁאֵין מַחְשֶׁבֶת עֲרָיוֹת מִתְגַּבֶּרֶת, אֵלָא בְּלֵב פָּנוּי מִן הַחָכְמָה, וּבַחָכְמָה הוּא אוֹמֵר "אַיֶּלֶת אֲהָבִים, וְיַעֲלַת-חֵן:&nbsp; דַּדֶּיהָ, יְרַוֻּךָ בְכָל-עֵת; בְּאַהֲבָתָהּ, תִּשְׁגֶּה תָמִיד" (משלי ה,יט).
<br>&nbsp;</p>
</div>
</body></html>
