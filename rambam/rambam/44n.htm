<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2011 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר נשים - הלכות נערה בתולה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת נַעֲרָה בְּתוּלָה</h1>

<p>יֵשׁ בִּכְלָלָן חָמֵשׁ מִצְווֹת--שָׁלוֹשׁ מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִקְנֹס הַמְּפַתֶּה; (ב) שֶׁיִּשָּׂא הָאוֹנֵס אֲנוּסָתוֹ; (ג) שֶׁלֹּא יְגָרַשׁ הָאוֹנֵס; (ד) שֶׁתֵּשֵׁב אֵשֶׁת מוֹצִיא שֵׁם רָע תַּחַת בַּעְלָהּ לְעוֹלָם; (ה) שֶׁלֹּא יְגָרַשׁ מוֹצִיא שֵׁם רָע אֶת אִשְׁתּוֹ.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת נַעֲרָה בְּתוּלָה פֵּרֶק א</h2>

<p><b>א,א</b>&nbsp;&nbsp;מִי שֶׁפִּתָּה בְּתוּלָה, קוֹנְסִין אוֹתוֹ מִשְׁקָל חֲמִשִּׁים סְלָעִים שֶׁלְּכֶסֶף מְזֻקָּק; וְזֶה הוּא הַנִּקְרָא קְנָס.&nbsp; וְכֵן אִם אָנַס אוֹתָהּ.&nbsp; וּקְנָס זֶה--מִצְוַת עֲשֵׂה שֶׁלַּתּוֹרָה, שֶׁנֶּאֱמָר "וְנָתַן הָאִישׁ הַשֹּׁכֵב עִמָּהּ, לַאֲבִי הַנַּעֲרָ--חֲמִשִּׁים כָּסֶף" (דברים כב,כט).&nbsp; [ב] וְאֵיזֶה הוּא מְפַתֶּה וְאֵיזֶה הוּא אוֹנֵס--מְפַתֶּה, לִרְצוֹנָהּ; וְאוֹנֵס, שֶׁבָּא עָלֶיהָ בְּעַל כָּרְחָהּ.</p>

<p><b>א,ב</b>&nbsp;&nbsp;כָּל הַנִּבְעֶלֶת בַּשָּׂדֶה--הֲרֵי זוֹ בְּחֶזְקַת אֲנוּסָה, וְדָנִין בּוֹ דִּין אוֹנֵס:&nbsp; עַד שֶׁיָּעִידוּ הָעֵדִים שֶׁבִּרְצוֹנָהּ נִבְעְלָה.&nbsp; וְכָל הַנִּבְעֶלֶת בָּעִיר--הֲרֵי זוֹ בְּחֶזְקַת מְפֻתָּה, מִפְּנֵי שֶׁלֹּא זָעֲקָה:&nbsp; עַד שֶׁיָּעִידוּ הָעֵדִים שְׁהִיא אֲנוּסָה; כְּגוֹן שֶׁשָּׁלַף חֶרֶב וְאָמַר לָהּ, אִם תִּזְעֲקִי אֶהְרֹג אוֹתָךְ.</p>

<p><b>א,ג</b>&nbsp;&nbsp;הַמְּפֻתָּה שֶׁלֹּא רָצָת לְהִנָּשֵׂא לַמְּפַתֶּה, אוֹ שֶׁלֹּא רָצָה אָבִיהָ לִתְּנָהּ לוֹ, אוֹ שֶׁלֹּא רָצָה הוּא לִכְנֹס--הֲרֵי זֶה נוֹתֵן קְנָסָהּ, וְהוֹלֵךְ; וְאֵין כּוֹפִין אוֹתוֹ לִכְנֹס.&nbsp; וְאִם רָצוּ וּכְנָסָהּ--אֵינוּ מְשַׁלֵּם קְנָס, אֵלָא כּוֹתֵב לָהּ כְּתֻבָּה כִּשְׁאָר הַבְּתוּלוֹת.</p>

<p><b>א,ד</b>&nbsp;&nbsp;אֲבָל הָאֲנוּסָה שֶׁלֹּא רָצָת הִיא, אוֹ אָבִיהָ, לְהִנָּשֵׂא לָאוֹנֵס--הָרְשׁוּת בְּיָדָם, וְנוֹתֵן קְנָס.&nbsp; רָצָת הִיא וְאָבִיהָ, וְלֹא רָצָה הוּא--כּוֹפִין אוֹתוֹ, וְכוֹנֵס וְנוֹתֵן קְנָס:&nbsp; שֶׁנֶּאֱמָר "וְלוֹ-תִהְיֶה לְאִשָּׁה" (דברים כב,כט), הֲרֵי זוֹ מִצְוַת עֲשֵׂה--אַפִלּוּ הִיא חִגֶּרֶת אוֹ סוֹמָה אוֹ מְצֹרַעַת, כּוֹפִין אוֹתוֹ לִכְנֹס.&nbsp; וְאֵינוּ מוֹצִיא לִרְצוֹנוֹ לְעוֹלָם, שֶׁנֶּאֱמָר "לֹא-יוּכַל שַׁלְּחָהּ, כָּל-יָמָיו" (שם)--הֲרֵי זוֹ מִצְוַת לֹא תַעֲשֶׂה.&nbsp; [ד] וְאֵין לָהּ כְּתֻבָּה--שֶׁלֹּא תִקְּנוּ חֲכָמִים כְּתֻבָּה לָאִשָּׁה אֵלָא כְּדֵי שֶׁלֹּא תִהְיֶה קַלָּה בְּעֵינָיו לְהוֹצִיאָהּ, וְזֶה אֵינוּ יָכוֹל לְהוֹצִיא.</p>

<p><b>א,ה</b>&nbsp;&nbsp;הָיְתָה אֲנוּסָה זוֹ אֲסוּרָה עָלָיו--אַפִלּוּ מֵחַיָּבֵי עֲשֵׂה, וְאַפִלּוּ שְׁנִיָּה--הֲרֵי זֶה לֹא יִשָּׂאֶנָּה; וְכֵן אִם נִמְצָא בָּהּ דְּבַר זִמָּה אַחַר שֶׁכְּנָסָהּ, הֲרֵי זֶה יְגָרְשֶׁנָּה--שֶׁנֶּאֱמָר "וְלוֹ-תִהְיֶה לְאִשָּׁה" (דברים כב,כט), אִשָּׁה הָרְאוּיָה לוֹ.&nbsp; [ו] כּוֹהֵן גָּדוֹל שֶׁאָנַס בְּתוּלָה, אוֹ שֶׁפִּתָּה אוֹתָהּ--הֲרֵי זֶה לֹא יִכְנֹס, מִפְּנֵי שְׁהוּא מְצֻוֶּה לִשָּׂא אֶת הַבְּתוּלָה, וּבְשָׁעָה שֶׁיִּשָּׂא זוֹ, אֵינָהּ בְּתוּלָה; וְאִם כָּנַס, יוֹצִיא בְּגֶט.</p>

<p><b>א,ו</b>&nbsp;&nbsp;[ז] אַף עַל פִּי שֶׁנֶּאֱמָר בָּאוֹנֵס "לֹא-יוּכַל שַׁלְּחָהּ" (דברים כב,כט), כֵּיוָן שֶׁקְּדָמוֹ עֲשֵׂה, שֶׁנֶּאֱמָר "וְלוֹ-תִהְיֶה לְאִשָּׁה" (שם)--הֲרֵי נְתָקוֹ לַעֲשֵׂה; וְנִמְצֵאת זוֹ מִצְוַת לֹא תַעֲשֵׂה שֶׁנִּתְּקָה לַעֲשֵׂה, שְׁאֵין לוֹקִין עָלֶיהָ, אֵלָא אִם לֹא קִיַּם עֲשֵׂה שֶׁבָּהּ, כְּמוֹ שֶׁיִּתְבָּאַר בְּהִלְכּוֹת סַנְהֶדְּרִין.</p>

<p><b>א,ז</b>&nbsp;&nbsp;לְפִיכָּךְ אוֹנֵס שֶׁעָבַר וְגֵרַשׁ--כּוֹפִין אוֹתוֹ לְהַחְזִיר, וְאֵינוּ לוֹקֶה; מֵתָה גְּרוּשָׁתוֹ קֹדֶם שֶׁיַּחְזִירֶנָּה, אוֹ שֶׁנִּתְקַדְּשָׁה לְאַחֵר, אוֹ שֶׁהָיָה כּוֹהֵן שֶׁאָסוּר בִּגְרוּשָׁה--הֲרֵי זֶה לוֹקֶה:&nbsp; שֶׁהֲרֵי עָבַר עַל לֹא תַעֲשֵׂה, וְאֵינוּ יָכוֹל לְקַיַּם עֲשֵׂה שֶׁבָּהּ.</p>

<p><b>א,ח</b>&nbsp;&nbsp;אֵין הָאוֹנֵס אוֹ הַמְּפַתֶּה חַיָּב בַּקְּנָס, עַד שֶׁיָּבוֹא עָלֶיהָ כְּדַרְכָּהּ, וּבְעֵדִים; וְאֵינוּ צָרִיךְ הַתְרָאָה.&nbsp; וּמֵאֵימָתַי יִהְיֶה לַבַּת קְנָס--מֵאַחַר שָׁלוֹשׁ שָׁנִים גְּמוּרוֹת, עַד שֶׁתִּבְגֹּר:&nbsp; נִבְעֲלָה בְּתוֹךְ שָׁלוֹשׁ שָׁנִים, אֵין בִּיאָתָהּ בִּיאָה; בָּא עָלֶיהָ מִשֶּׁבָּגְרָה, אֵין לָהּ קְנָס--שֶׁנֶּאֱמָר "נַעֲרָ בְתוּלָה" (דברים כב,כח), לֹא הַבּוֹגֶרֶת.&nbsp; [ט] וְאַחַת שֶׁיֵּשׁ לָהּ אָב, אוֹ שְׁאֵין לָהּ אָב--יֵשׁ לָהּ קְנָס.</p>

<p><b>א,ט</b>&nbsp;&nbsp;וְאֵלּוּ שְׁאֵין לָהֶן קְנָס--הַבּוֹגֶרֶת, וְהַמְּמָאֶנֶת, וְהָאַיְלוֹנִית, וְהַשּׁוֹטָה, וְהַחֵרֶשֶׁת, וּמִי שֶׁיָּצָא עָלֶיהָ שֵׁם רָע בְּיַלְדוּתָהּ וּבָאוּ שְׁנַיִם וְהֵעִידוּ שֶׁתָּבְעָה אוֹתָן לִזְנוֹת עִמָּהּ, וְהַמִּתְגָּרֶשֶׁת מִן הַנִּשּׂוּאִין וַעֲדַיִן הִיא נַעֲרָה בְּתוּלָה.&nbsp; אֲבָל הַמִּתְגָּרֶשֶׁת מִן הָאֵרוּסִין--אִם נֶאְנְסָה, יֵשׁ לָהּ קְנָס; וְאִם נִתְפַּתְּתָה, אֵין לָהּ קְנָס.</p>

<p><b>א,י</b>&nbsp;&nbsp;הַגִּיּוֹרֶת, וְהַשְּׁבוּיָה, וְהַמְּשֻׁחְרֶרֶת--אִם נִתְגַּיְּרָה וְנִפְדֵּית וְנִשְׁתַּחְרְרָה, וְהִיא בַּת שָׁלוֹשׁ שָׁנִים אוֹ פָּחוּת--יֵשׁ לָהּ קְנָס.&nbsp; וְאִם הָיְתָה בַּת שָׁלוֹשׁ שָׁנִים וְיוֹם אֶחָד כְּשֶׁנִּתְגַּיְּרָה אוֹ כְּשֶׁנִּפְדֵּית אוֹ כְּשֶׁנִּשְׁתַּחְרְרָה, אֵין לָהּ קְנָס:&nbsp; הוֹאִיל וּבִיאָתָן בִּיאָה, הֲרֵי הֶן כִּבְעוּלוֹת.</p>

<p><b>א,יא</b>&nbsp;&nbsp;הָיְתָה בְּתוּלָה זוֹ אֲסוּרָה עַל הָאוֹנֵס, אוֹ הַמְּפַתֶּה--אִם הָיְתָה מֵחַיָּבֵי כְּרֵתוֹת, כְּגוֹן אֲחוֹתוֹ וְדוֹדָתוֹ וְהַנִּדָּה וְכַיּוֹצֶא בָּהֶן, אוֹ שֶׁהָיְתָה מֵחַיָּבֵי לָאוִין--אִם הִתְרוּ בּוֹ, הֲרֵי זֶה לוֹקֶה וְאֵינוּ מְשַׁלֵּם קְנָס:&nbsp; שְׁאֵין אָדָם לוֹקֶה וּמְשַׁלֵּם.&nbsp; וְאִם לֹא הָיְתָה שָׁם הַתְרָאָה--הוֹאִיל וְאֵינוּ חַיָּב מַלְקוּת, הֲרֵי זֶה מְשַׁלֵּם קְנָס.</p>

<p><b>א,יב</b>&nbsp;&nbsp;הָיְתָה מֵחַיָּבֵי עֲשֵׂה, אוֹ שְׁנִיָּה וְכַיּוֹצֶא בָּהּ שֶׁאֲסוּרָה מִדִּבְרֵי סוֹפְרִים--בֵּין הִתְרוּ בּוֹ בֵּין לֹא הִתְרוּ בּוֹ, חַיָּב בַּקְּנָס:&nbsp; שְׁאֵין כָּאן מַלְקוּת.&nbsp; [יג] הָיְתָה מֵחַיָּבֵי מִיתַת בֵּית דִּין, כְּגוֹן בִּתּוֹ וְאֵשֶׁת בְּנוֹ וְכַיּוֹצֶא בָּהֶן--בֵּין הִתְרוּ בּוֹ, בֵּין לֹא הִתְרוּ בּוֹ--פָּטוּר מִן הַקְּנָס, שֶׁנֶּאֱמָר "וְלֹא יִהְיֶה, אָסוֹן--עָנוֹשׁ יֵעָנֵשׁ" (שמות כא,כב):&nbsp; הַא אִם הָיָה שָׁם אָסוֹן, אֵין שָׁם עֹנֶשׁ; וְאַף עַל פִּי שֶׁהֲרִיגַת הָאִשָּׁה בִּשְׁגָגָה, שֶׁהֲרֵי לֹא נִתְכַּוְּנוּ לָהּ, שֶׁנֶּאֱמָר "כִּי-יִנָּצוּ אֲנָשִׁים, וְנָגְפוּ אִשָּׁה הָרָה .&nbsp;.&nbsp;." (שם)--הַא לָמַדְתָּ שֶׁלֹּא חָלַק בָּאָסוֹן בֵּין שׁוֹגֵג לְמֵזִיד, לְפָטְרוֹ מִן הַתַּשְׁלוּמִין.</p>

<p><b>א,יג</b>&nbsp;&nbsp;וַהֲרֵי הוּא אוֹמֵר "מַכֵּה נֶפֶשׁ-בְּהֵמָה, יְשַׁלְּמֶנָּה" (ויקרא כד,יח) "וּמַכֵּה אָדָם, יוּמָת" (ויקרא כד,כא)--מַה מַכֵּה נֶפֶשׁ בְּהֵמָה, לֹא חָלַק בּוֹ בֵּין שׁוֹגֵג לְמֵזִיד לְחַיְּבוֹ בְּתַשְׁלוּמִין; אַף מַכֵּה נֶפֶשׁ אָדָם, לֹא חָלַק בּוֹ בֵּין שׁוֹגֵג לְמֵזִיד לְפָטְרוֹ מִן הַתַּשְׁלוּמִין.&nbsp; [יד] וְהוּא הַדִּין לְכָל עֲבֵרָה שֶׁיֵּשׁ בָּהּ מִיתַת בֵּית דִּין, שְׁאֵין בָּהּ תַּשְׁלוּמִין.</p>

<p><b>א,יד</b>&nbsp;&nbsp;[טו] בָּא עָלֶיהָ, וּמֵתָה--הֲרֵי זֶה פָּטוּר מִן הַקְּנָס:&nbsp; שֶׁנֶּאֱמָר "וְנָתַן הָאִישׁ הַשֹּׁכֵב עִמָּהּ, לַאֲבִי הַנַּעֲרָ" (דברים כב,כט), לֹא לַאֲבִי הַמֵּתָה; וְהוּא, שֶׁתָּמוּת קֹדֶם שֶׁתַּעֲמֹד בַּדִּין.
<br>&nbsp;</p>

<h2>הִלְכּוֹת נַעֲרָה בְּתוּלָה פֵּרֶק ב</h2>

<p><b>ב,א</b>&nbsp;&nbsp;חֲמִשִּׁים כֶּסֶף שֶׁלַּקְּנָס, הֶם דְּמֵי הֲנָאַת שְׁכִיבָה בִּלְבָד.&nbsp; וְחַיָּב הַמְּפַתֶּה לִתֵּן בֹּשֶׁת וּפְגָם, יָתֵר עַל הַקְּנָס הַקָּצוּב בַּתּוֹרָה; יָתֵר עָלָיו הָאוֹנֵס, שְׁהוּא נוֹתֵן אֶת הַצַּעַר:&nbsp; שֶׁהַנִּבְעֶלֶת בִּרְצוֹנָהּ, אֵין לָהּ צַעַר; וַאֲנוּסָה, יֵשׁ לָהּ צַעַר--וְכֵן הוּא אוֹמֵר בָּאֲנוּסָה "תַּחַת אֲשֶׁר עִנָּהּ" (דברים כב,כט).&nbsp; [ב] נִמְצָא הַמְּפַתֶּה מְשַׁלֵּם שְׁלוֹשָׁה דְּבָרִים--קְנָס, וּבֹשֶׁת, וּפְגָם; וְהָאוֹנֵס, אַרְבָּעָה--קְנָס, וּבֹשֶׁת, וּפְגָם, וְצַעַר.</p>

<p><b>ב,ב</b>&nbsp;&nbsp;[ג] קְנָס, שׁוֹוֶה בַּכֹּל; אֶחָד הַבָּא עַל בַּת כּוֹהֵן גָּדוֹל, וְאֶחָד הַבָּא עַל בַּת גֵּר אוֹ מַמְזֶרֶת--קְנָסָהּ חֲמִשִּׁים כֶּסֶף.&nbsp; אֲבָל הַבֹּשֶׁת וְהַפְּגָם וְהַצַּעַר--אֵינָן שׁוֹוִין בַּכֹּל, וּצְרִיכִין שׁוּמָה.</p>

<p><b>ב,ג</b>&nbsp;&nbsp;[ד] כֵּיצַד שָׁמִין הַבֹּשֶׁת:&nbsp; הַכֹּל לְפִי הַמְּבַיֵּשׁ וְהַמִּתְבַּיֵּשׁ--שְׁאֵינוּ דּוֹמֶה הַמְּבַיֵּשׁ נַעֲרָה חֲשׁוּבָה וּמִמִּשְׁפָּחָה מְיֻחָסָה, לַמְּבַיֵּשׁ קְטַנָּה עֲנִיָּה בְּזוּיָה; וְאֵינוּ דּוֹמֶה הַמִּתְבַּיֵּשׁ מֵאָדָם חָשׁוּב וְגָדוֹל, לְמִי שֶׁבִּיְּשׁוֹ אֶחָד מִן הַנְּבָלִים וְקַל מִן הַקַּלִּים.&nbsp; [ה] וּלְפִי זֶה, רוֹאִין הַדַּיָּנִין מַעֲלָתָהּ וּמַעֲלָתוֹ; וְשָׁמִין כַּמָּה מָמוֹן רָאוּי לְאָבִיהָ וּלְמִשְׁפַּחְתָּהּ לִתֵּן וְלֹא יֵארַע לָהֶן דָּבָר זֶה מֵאָדָם זֶה, וְכָמוֹהוּ חַיָּב לְשַׁלַּם.</p>

<p><b>ב,ד</b>&nbsp;&nbsp;[ו] פְּגָם, לְפִי יָפְיָהּ--רוֹאִין אוֹתָהּ כְּאִלּוּ הִיא שִׁפְחָה נִמְכֶּרֶת בַּשּׁוּק, כַּמָּה הִיא שׁוֹוָה בְּעוּלָה וְכַמָּה הָיְתָה שׁוֹוָה בְּתוּלָה, כְּשֶׁאָדָם רוֹצֶה לִקְנוֹת שִׁפְחָה בְּתוּלָה לִתְּנָהּ לְעַבְדּוֹ, שְׁהוּא רוֹצֶה בַּהֲנָאָתוֹ וְטוֹבָתוֹ; וְרוֹאִין כַּמָּה פָּחֲתָה, וִישַׁלַּם.</p>

<p><b>ב,ה</b>&nbsp;&nbsp;צַעַר, לְפִי קַטְנוּתָהּ וּבִנְיַן גּוּפָהּ וּלְפִי שָׁנָיו וְגוּפוֹ--אוֹמְדִין כַּמָּה הָאָב רוֹצֶה לִתֵּן וְלֹא תִצְטַעַר זוֹ מִזֶּה, וְיִתֵּן.</p>

<p><b>ב,ו</b>&nbsp;&nbsp;[ז] הַמְּפַתֶּה--נוֹתֵן בֹּשֶׁת וּפְגָם, מִיָּד; וְאֵינוּ נוֹתֵן אֶת הַקְּנָס אֵלָא אִם כֵּן לֹא נְשָׂאָהּ, שֶׁנֶּאֱמָר "וְאִם-מָאֵן יְמָאֵן אָבִיהָ, לְתִתָּהּ לוֹ--כֶּסֶף יִשְׁקֹל, כְּמֹהַר הַבְּתוּלֹת" (ראה שמות כב,טז).&nbsp; אֲבָל הָאוֹנֵס--נוֹתֵן אַרְבָּעָה דְּבָרִים מִיָּד, וְכוֹנֵס; לְפִיכָּךְ כְּשֶׁתִּרְצֶה לְהִתְגָּרַשׁ, אוֹ אִם מֵת--אֵין לָהּ כְּלוּם.</p>

<p><b>ב,ז</b>&nbsp;&nbsp;[ח] בָּאוּ עָלֶיהָ שְׁנַיִם, אֶחָד כְּדַרְכָּהּ וְאֶחָד שֶׁלֹּא כְּדַרְכָּהּ:&nbsp; זֶה שֶׁבָּא עָלֶיהָ שֶׁלֹּא כְּדַרְכָּהּ--אִם הוּא רִאשׁוֹן, חַיָּב בְּבֹשֶׁת וּפְגָם; וְאִם הוּא אַחֲרוֹן, חַיָּב בְּבֹשֶׁת בִּלְבָד, שֶׁכְּבָר נִפְגְמָה.&nbsp; וְזֶה שֶׁבָּא עָלֶיהָ כְּדַרְכָּהּ--בֵּין רִאשׁוֹן בֵּין אַחֲרוֹן, חַיָּב בַּקְּנָס וּבִשְׁאָר הַדְּבָרִים; אֲבָל אֵין בֹּשֶׁת וּפְגָם שֶׁלַּבַּת שֶׁלֹּא נִבְעֲלָה כְּלָל, כְּבֹשֶׁת וּפְגָם זוֹ שֶׁנִּבְעֲלָה שֶׁלֹּא כְּדַרְכָּהּ.</p>

<p><b>ב,ח</b>&nbsp;&nbsp;[ט] כְּבָר הוֹדַעְנוּ הַבָּנוֹת שְׁאֵין לָהֶן קְנָס, וְעֶשֶׂר הֶן--הַבּוֹגֶרֶת, וְהַמְּמָאֶנֶת, וְהַמְּגֹרֶשֶׁת, וְהָאַיְלוֹנִית, וְהַשּׁוֹטָה, וְהַחֵרֶשֶׁת, וְהַגִּיּוֹרֶת, וְהַשְּׁבוּיָה, וְהַמְּשֻׁחְרֶרֶת, וְהַיּוֹצֶא עָלֶיהָ שֵׁם רָע; וּשְׁאָר הַבָּנוֹת, יֵשׁ לָהֶן קְנָס.</p>

<p><b>ב,ט</b>&nbsp;&nbsp;[י] כָּל בַּת שֶׁיֵּשׁ לָהּ קְנָס--יֵשׁ לָהּ בֹּשֶׁת, וּפְגָם; וְאִם הָיְתָה אֲנוּסָה, יֵשׁ לָהּ צַעַר.&nbsp; וְכָל בַּת שְׁאֵין לָהּ קְנָס--כָּךְ אֵין לָהּ לֹא בֹּשֶׁת וְלֹא פְּגָם, אִם נִתְפַּתְּתָה; וְכֵן אִם נֶאְנְסָה, חוּץ מִבּוֹגֶרֶת וּמְמָאֶנֶת וְשׁוֹטָה וְחֵרֶשֶׁת.</p>

<p><b>ב,י</b>&nbsp;&nbsp;[יא] כֵּיצַד:&nbsp; הָאוֹנֵס אֶת הַבּוֹגֶרֶת וְאֶת הַמְּמָאֶנֶת--אַף עַל פִּי שְׁאֵין לָהֶן קְנָס, יֵשׁ לָהֶן בֹּשֶׁת וּפְגָם וְצַעַר; וְהָאוֹנֵס שׁוֹטָה אוֹ חֵרֶשֶׁת, מְשַׁלֵּם צַעַר בִּלְבָד.&nbsp; אֲבָל הַמְּפַתֶּה אֶת כֻּלָּן, פָּטוּר מִכְּלוּם.</p>

<p><b>ב,יא</b>&nbsp;&nbsp;[יב] אֵין אָדָם מְשַׁלֵּם קְנָס בְּכָל מָקוֹם, בְּהוֹדָאַת פִּיו--אֵלָא עַל פִּי עֵדִים.&nbsp; לְפִיכָּךְ הָאוֹמֵר, אָנַסְתִּי אוֹ פִּתִּיתִי בִּתּוֹ שֶׁלִּפְלוֹנִי--אֵינוּ מְשַׁלֵּם קְנָס; אֲבָל מְשַׁלֵּם בֹּשֶׁת וּפְגָם, בְּהוֹדָאַת פִּיו.&nbsp; וְכֵן בַּת שֶׁתָּבְעָה אִישׁ בַּדִּין וְאָמְרָה לוֹ, אָנַסְתָּ אוֹ פִּתִּיתָ אוֹתִי, וְהוּא אוֹמֵר, לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע שְׁבוּעַת הֶסֵּת:&nbsp; שֶׁאִלּוּ הוֹדָה, הָיָה מְשַׁלֵּם לָהּ בֹּשֶׁת וּפְגָם וְצַעַר עַל פִּי עַצְמוֹ.</p>

<p><b>ב,יב</b>&nbsp;&nbsp;[יג] אָמְרָה לוֹ, אָנַסְתָּ אוֹתִי, וְהוּא אוֹמֵר, לֹא כִי אֵלָא פִּתִּיתִי--הֲרֵי זֶה נִשְׁבָּע שְׁבוּעַת הַתּוֹרָה עַל דְּמֵי הַצַּעַר, וּמְשַׁלֵּם בֹּשֶׁת וּפְגָם:&nbsp; שֶׁהֲרֵי הוֹדָה בְּמִקְצַת הַטְּעָנָה, כְּמוֹ שֶׁיִּתְבָּאַר בִּמְקוֹמוֹ.</p>

<p><b>ב,יג</b>&nbsp;&nbsp;[יד] שְׁלוֹשָׁה דְּבָרִים שֶׁלַּמְּפַתֶּה, וְאַרְבָּעָה שֶׁלָּאוֹנֵס--הֲרֵי הֶן שֶׁלָּאָב, שֶׁכָּל שְׁבָח נְעוּרִים לָאָב; וְאִם אֵין לָהּ אָב, הֲרֵי הֶן שֶׁלְּעַצְמָהּ.&nbsp; [טו] מְפֻתָּה אוֹ אֲנוּסָה שֶׁלֹּא תָבְעָה עַד שֶׁבָּגְרָה, אוֹ עַד שֶׁנִּשֵּׂאת, אוֹ עַד שֶׁמֵּת הָאָב--הֲרֵי הָאַרְבָּעָה דְּבָרִים אוֹ הַשְּׁלוֹשָׁה, שֶׁלָּהּ.&nbsp; עָמְדָה בַּדִּין וְתָבְעָה אוֹתוֹ, וְאַחַר כָּךְ בָּגְרָה אוֹ נִשֵּׂאת--הֲרֵי הֶן שֶׁלָּאָב; וְאִם מֵת הָאָב אַחַר עֲמִידָתָהּ בַּדִּין--הֲרֵי הֶן שֶׁלָּאַחִין, שְׁהֶן יוֹרְשֵׁי הָאָב:&nbsp; מֵעֵת שֶׁעָמְדָה בַּדִּין, זָכָה בָּהֶן הָאָב.</p>

<p><b>ב,יד</b>&nbsp;&nbsp;[טז] הַבַּת שֶׁנִּתְאָרְסָה וְנִתְגָּרְשָׁה, קְנָסָהּ לְבַדּוֹ לְעַצְמָהּ; נֶאְנְסָה אוֹ נִתְפַּתְּתָה וְאַחַר כָּךְ נִתְקַדְּשָׁה לְאַחֵר, קְנָסָהּ וּשְׁאָר הַדְּבָרִים לְאָבִיהָ--שְׁאֵין הָאֵרוּסִין מוֹצִיאִין מֵרְשׁוּת הָאָב.</p>

<p><b>ב,טו</b>&nbsp;&nbsp;[יז] אֲנִי אוֹמֵר, שֶׁזֶּה שֶׁנֶּאֱמָר בַּתּוֹרָה "אַל-תְּחַלֵּל אֶת-בִּתְּךָ, לְהַזְנוֹתָהּ" (ויקרא יט,כט)--שֶׁלֹּא יֹאמַר הָאָב, הוֹאִיל וְלֹא חִיְּבָה תּוֹרָה מְפַתֶּה וְאוֹנֵס אֵלָא שֶׁיִּתֵּן מָמוֹן לָאָב, הֲרֵינִי שׂוֹכֵר בִּתִּי הַבְּתוּלָה לְזֶה לָבוֹא עָלֶיהָ בְּכָל מָמוֹן שֶׁאֶרְצֶה; אוֹ אַנִּיחַ זֶה לָבוֹא עָלֶיהָ בְּחִנָּם, שֶׁיֵּשׁ לָאָדָם לִמְחֹל וְלִתֵּן מְמוֹנוֹ לְכָל מִי שֶׁיִּרְצֶה:&nbsp; לְכָּךְ נֶאֱמָר "אַל-תְּחַלֵּל אֶת-בִּתְּךָ, לְהַזְנוֹתָהּ".</p>

<p><b>ב,טז</b>&nbsp;&nbsp;שֶׁזֶּה שֶׁחִיְּבָה תּוֹרָה לָאוֹנֵס וְלַמְּפַתֶּה מָמוֹן, לֹא מַלְקוּת--בְּשֶׁאֵרַע הַדָּבָר מִקְרֶה, שֶׁלֹּא מִדַּעַת אָבִיהָ וְלֹא הֵכִינָה עַצְמָהּ לְכָּךְ, שֶׁדָּבָר זֶה אֵינוּ הוֹוֶה תָּמִיד, וְאֵינוּ מָצוּי; אֲבָל אִם הִנִּיחַ זֶה בִּתּוֹ הַבְּתוּלָה מוּכֶנֶת לְכָל מִי שֶׁיָּבוֹא עָלֶיהָ, גּוֹרֵם שֶׁתִּמָּלֵא הָאָרֶץ זִמָּה, וְנִמְצָא הָאָב נוֹשֵׂא בִּתּוֹ וְהָאָח נוֹשֵׂא אֲחוֹתוֹ, שְׁאִם תִּתְעַבַּר וְתֵלֵד לֹא יִוָּדַע בֶּן מִי הוּא.</p>

<p><b>ב,יז</b>&nbsp;&nbsp;וְהַמֵּכִין בִּתּוֹ לְכָּךְ, הֲרֵי הִיא קְדֵשָׁה.&nbsp; וְלוֹקֶה הַבּוֹעֵל וְהַנִּבְעֶלֶת, מִשּׁוֹם "לֹא-תִהְיֶה קְדֵשָׁה" (דברים כג,יח); וְאֵין קוֹנְסִין אוֹתוֹ, שֶׁלֹּא חִיְּבָה תּוֹרָה קְנָס אֵלָא לָאוֹנֵס וּמְפַתֶּה.&nbsp; אֲבָל זוֹ שֶׁהֵכִינָה עַצְמָהּ לְכָּךְ, בֵּין מִדַּעְתָּהּ בֵּין מִדַּעַת אָבִיהָ--הֲרֵי זוֹ קְדֵשָׁה; וְאִסּוּר קְדֵשָׁה אֶחָד הוּא, בֵּין בִּבְתוּלָה בֵּין בִּבְעוּלָה.&nbsp; וּלְפִיכָּךְ אָמְרוּ חֲכָמִים שֶׁהַיּוֹצֶא עָלֶיהָ שֵׁם רָע בְּיַלְדוּתָהּ, אֵין לָהּ קְנָס כְּמוֹ שֶׁבֵּאַרְנוּ--שֶׁהֲרֵי זוֹ בְּחֶזְקַת שֶׁהִפְקִירָה עַצְמָהּ לְדָבָר זֶה, בִּרְצוֹנָהּ.
<br>&nbsp;</p>

<h2>הִלְכּוֹת נַעֲרָה בְּתוּלָה פֵּרֶק ג</h2>

<p><b>ג,א</b>&nbsp;&nbsp;הַמּוֹצִיא שֵׁם רָע עַל בַּת יִשְׂרָאֵל, וְנִמְצָא הַדָּבָר שֶׁקֶר--לוֹקֶה, שֶׁנֶּאֱמָר "וְיִסְּרוּ, אֹתוֹ" (דברים כב,יח); וְאַזְהָרָה שֶׁלּוֹ, מִ"לֹּא-תֵלֵךְ רָכִיל בְּעַמֶּיךָ" (ויקרא יט,טז).&nbsp; וְנוֹתֵן לְאָבִיהָ, מִשְׁקַל מֵאָה סְלָעִים כֶּסֶף מְזֻקָּק; וְאִם הָיְתָה יְתוֹמָה, הֲרֵי הֶן שֶׁלְּעַצְמָהּ.&nbsp; [ב] וְהַמּוֹצִיא שֵׁם רָע עַל הַקְּטַנָּה, אוֹ עַל הַבּוֹגֶרֶת--פָּטוּר מִן הַקְּנָס, וּמִן הַמַּלְקוּת; וְאֵינוּ חַיָּב, עַד שֶׁיּוֹצִיא עַל הַנַּעֲרָה--שֶׁנֶּאֱמָר "וְהוֹצִיאוּ אֶת-בְּתוּלֵי הַנַּעֲרָ" (דברים כב,טו; וראה דברים כב,יט), "נַעֲרָ" מָלֵא דִּבַּר הַכָּתוּב.</p>

<p><b>ג,ב</b>&nbsp;&nbsp;[ג] אֵין דָּנִין דִּין זֶה אֵלָא בִּפְנֵי הַבַּיִת, וּבְבֵית דִּין שֶׁלְּעֶשְׂרִים וּשְׁלוֹשָׁה--מִפְּנֵי שֶׁיֵּשׁ בְּדִין מוֹצִיא שֵׁם רָע, דִּינֵי נְפָשׁוֹת:&nbsp; שְׁאִם נִמְצָא הַדָּבָר כְּמוֹ שֶׁאָמַר, הֲרֵי זוֹ נֶהְרֶגֶת.&nbsp; אֲבָל הָאוֹנֵס וְהַמְּפַתֶּה, דָּנִין בָּהֶן בְּכָל זְמָן בִּשְׁלוֹשָׁה, כְּמוֹ שֶׁיִּתְבָּאַר בְּהִלְכּוֹת סַנְהֶדְּרִין.</p>

<p><b>ג,ג</b>&nbsp;&nbsp;[ד] וּמִצְוַת עֲשֵׂה שֶׁלַּתּוֹרָה, שֶׁתֵּשֵׁב אֵשֶׁת מוֹצִיא שֵׁם רָע תַּחְתָּיו לְעוֹלָם, שֶׁנֶּאֱמָר "וְלוֹ-תִהְיֶה לְאִשָּׁה" (דברים כב,יט), אַפִלּוּ עִוֶּרֶת אוֹ מֻכַּת שְׁחִין.&nbsp; וְאִם גֵּרְשָׁהּ--עָבַר עַל לֹא תַעֲשֶׂה, שֶׁנֶּאֱמָר "לֹא-יוּכַל לְשַׁלְּחָהּ כָּל-יָמָיו" (שם).&nbsp; וְכוֹפִין אוֹתוֹ וּמַחְזִיר, וְאֵינוּ לוֹקֶה, כְּמוֹ שֶׁבֵּאַרְנוּ בָּאוֹנֵס; וְאִם קָדַם אַחֵר וְקִדְּשָׁהּ, אוֹ שֶׁמֵּתָה, אוֹ שֶׁהָיָה כּוֹהֵן שֶׁאָסוּר בִּגְרוּשָׁה--לוֹקֶה עַל גֵּרוּשֶׁיהָ.</p>

<p><b>ג,ד</b>&nbsp;&nbsp;[ה] נִמְצָא בָּהּ דְּבַר זִמָּה, אוֹ שֶׁנִּמְצֵאת אֲסוּרָה עָלָיו מֵחַיָּבֵי לָאוִין, אוֹ מֵחַיָּבֵי עֲשֵׂה, וְאַפִלּוּ שְׁנִיָּה--הֲרֵי זֶה יְגָרְשֶׁנָּה בְּגֶט:&nbsp; שֶׁנֶּאֱמָר "וְלוֹ-תִהְיֶה לְאִשָּׁה" (דברים כב,יט), אִשָּׁה הָרְאוּיָה לוֹ.&nbsp; וְלָמָּה לֹא יָבוֹא עֲשֵׂה וְיִדְחֶה לֹא תַעֲשֶׂה, בֵּין בַּמּוֹצִיא שֵׁם רָע בֵּין בָּאוֹנֵס, וְיִשָּׂא זוֹ הָאֲסוּרָה לוֹ--שֶׁהֲרֵי אִפְשָׁר שֶׁלֹּא תִרְצֶה הִיא לֵישֵׁב, וְנִמְצָא עֲשֵׂה וְלֹא תַעֲשֶׂה קַיָּמִין.</p>

<p><b>ג,ה</b>&nbsp;&nbsp;[ו] כֵּיצַד הוֹצָאַת שֵׁם רָע--הוּא שֶׁיָּבוֹא לְבֵית דִּין וְיֹאמַר, נַעֲרָה זוֹ בָּעַלְתִּי אוֹתָהּ וְלֹא מָצָאתִי לָהּ בְּתוּלִים, וּכְשֶׁבִּקַּשְׁתִּי עַל הַדָּבָר, נוֹדַע לִי שֶׁזִּנְּתָה תַּחְתַּי אַחַר שֶׁאֵרַסְתִּיהָ, וְאֵלוּ הֶן עֵדַי שֶׁזִּנְּתָה בִּפְנֵיהֶן; וּבֵית דִּין שׁוֹמְעִין דִּבְרֵי הָעֵדִים, וְחוֹקְרִין עֵדוּתָן:&nbsp; אִם נִמְצָא הַדָּבָר אֱמֶת, נִסְקֶלֶת; וְאִם הֵבִיא הָאָב עֵדִים וְהֵזִימוּ הָעֵדִים שֶׁהֵבִיא הַבַּעַל, וְנִמְצְאוּ שֶׁהֵעִידוּ שֶׁקֶר--יִסָּקְלוּ, וְיִלְקֶה הוּא, וְיִתֵּן מֵאָה סֶלַע.</p>

<p><b>ג,ו</b>&nbsp;&nbsp;וְעַל זֶה נֶאֱמָר "וְאֵלֶּה, בְּתוּלֵי בִתִּי" (דברים כב,יז), אֵלּוּ הָעֵדִים שֶׁיָּזִימוּ עֵדֵי הַבַּעַל.&nbsp; חָזַר הַבַּעַל וְהֵבִיא עֵדִים אֲחֵרִים, וְהֵזִים עֵדֵי הָאָב--הֲרֵי הַנַּעֲרָה וְעֵדֵי אָבִיהָ נִסְקָלִין; וְעַל זֶה נֶאֱמָר "וְאִם-אֱמֶת הָיָה, הַדָּבָר הַזֶּה" (דברים כב,כ), מִפִּי הַשְּׁמוּעָה לָמְדוּ שֶׁפָּרָשָׁה זוֹ, יֵשׁ בָּהּ עֵדִים וְזוֹמְמִין וְזוֹמְמֵי זוֹמְמִין.</p>

<p><b>ג,ז</b>&nbsp;&nbsp;הוֹצִיא עָלֶיהָ שֵׁם רָע, וְהִיא בּוֹגֶרֶת--אַף עַל פִּי שֶׁהֵבִיא עֵדִים שֶׁזִּנָּת תַּחְתָּיו, כְּשֶׁהָיְתָה נַעֲרָה--הֲרֵי זֶה פָּטוּר מִן הַמַּלְקוּת וּמִן הַקְּנָס; וְאִם נִמְצָא הַדָּבָר אֱמֶת--הֲרֵי זוֹ תִּסָּקֵל, אַף עַל פִּי שְׁהִיא בּוֹגֶרֶת, הוֹאִיל וּבְעֵת שֶׁזִּנְּתָה נַעֲרָה הָיְתָה.</p>

<p><b>ג,ח</b>&nbsp;&nbsp;כָּל נַעֲרָה שְׁאֵין לָהּ קְנָס, אִם נֶאְנְסָה אוֹ נִתְפַּתְּתָה--כָּךְ הַמּוֹצִיא עָלֶיהָ שֵׁם רָע, פָּטוּר מִן הַמַּלְקוּת וּמִן הַתַּשְׁלוּמִין.&nbsp; וְכֵן הַנָּכְרִית שֶׁנִּתְגַּיְּרָה וְהַשִּׁפְחָה שֶׁנִּשְׁתַּחְרְרָה, פְּחוּתָה מִבַּת שָׁלוֹשׁ שָׁנִים--אַפִלּוּ הָיְתָה הוֹרָתָהּ שֶׁלֹּא בִּקְדֻשָּׁה, וְלִידָתָהּ בִּקְדֻשָּׁה--הַמּוֹצִיא עָלֶיהָ שֵׁם רָע, פָּטוּר מִן הַקְּנָס וּמִן הַמַּלְקוּת:&nbsp; שֶׁנֶּאֱמָר "כִּי הוֹצִיא שֵׁם רָע, עַל בְּתוּלַת יִשְׂרָאֵל" (דברים כב,יט), עַד שֶׁתִּהְיֶה הוֹרָתָהּ וְלִידָתָהּ בִּקְדֻשָּׁה.</p>

<p><b>ג,ט</b>&nbsp;&nbsp;קִדַּשׁ נַעֲרָה וְגֵרְשָׁהּ, וְחָזַר וְקִדְּשָׁהּ וְהוֹצִיא עָלֶיהָ שֵׁם רָע, וְהֵבִיא עֵדִים שֶׁזִּנְּתָה תַּחְתָּיו בַּקִּדּוּשִׁין הָרִאשׁוֹנִים, וְנִמְצְאוּ זוֹמְמִים--הֲרֵי זֶה פָּטוּר.&nbsp; וְכֵן אִם הָיְתָה יְבִמְתּוֹ שֶׁכְּנָסָהּ, וְהוֹצִיא עָלֶיהָ שֵׁם רָע, וְהֵבִיא עֵדִים שֶׁזִּנְּתָה תַּחַת קִדּוּשֵׁי אָחִיו, וְנִמְצְאוּ זוֹמְמִים--הֲרֵי זֶה פָּטוּר מִן הַמַּלְקוּת וּמִן הַתַּשְׁלוּמִין.&nbsp; וְכָל הַפְּטוּר--אִם רָצָה לְגָרַשׁ, יְגָרַשׁ.</p>

<p><b>ג,י</b>&nbsp;&nbsp;אֵינוּ חַיָּב עַד שֶׁיִּבְעֹל אוֹתָהּ כְּדַרְכָּהּ, וְיוֹצִיא שֵׁם רָע כְּדַרְכָּהּ.&nbsp; בְּעָלָהּ שֶׁלֹּא כְּדַרְכָּהּ, וְאָמַר לֹא מְצָאתִיהָ בְּתוּלָה--פָּטוּר; וּמַכִּין אוֹתוֹ מַכַּת מַרְדּוּת.&nbsp; [יא] וְכֵן אִם אָמַר לֹא מְצָאתִיהָ בְּתוּלָה, וְלֹא אָמַר שֶׁזִּנְּתָה תַּחְתַּי, אוֹ שֶׁאָמַר זִנְּתָה תַּחְתַּי, וְלֹא הֵבִיא עֵדִים אֵלָא בָּאוּ מֵאֵלֵיהֶם--הֲרֵי זֶה פָּטוּר, אַף עַל פִּי שֶׁהָעֵדִים נֶהְרָגִים אִם הוּזָמוּ.</p>

<p><b>ג,יא</b>&nbsp;&nbsp;[יב] זֶה שֶׁנֶּאֱמָר בַּתּוֹרָה "וּפָרְשׂוּ, הַשִּׂמְלָה" (דברים כב,יז)--לְשׁוֹן כָּבוֹד, שֶׁנּוֹשְׂאִין וְנוֹתְנִין בְּסִתְרֵי הַדָּבָר; וְכֵן זֶה שֶׁיֹּאמַר הָאָב "וְאֵלֶּה, בְּתוּלֵי בִתִּי" (שם), הֶן זוֹמְמֵי עֵדֵי הַבַּעַל.&nbsp; וְזֶה שֶׁנֶּאֱמָר "וְאִם-אֱמֶת הָיָה, הַדָּבָר" (דברים כב,כ)--תֵּהָרֵג בְּשֶׁזִּנָּת אַחַר הָאֵרוּסִין בְּעֵדִים, שֶׁנֶּאֱמָר "לִזְנוֹת בֵּית אָבִיהָ" (דברים כב,כא); אֲבָל קֹדֶם הָאֵרוּסִין, כְּבָר דָּנָה תּוֹרָה בָּהּ שְׁהִיא פְּטוּרָה מִכְּלוּם, וּבוֹעֲלָהּ חַיָּב בְּתַשְׁלוּמֵי מָמוֹן בִּלְבָד, בֵּין פִּתָּה בֵּין אָנַס.
<br>&nbsp;</p>
</div>
</body></html>
