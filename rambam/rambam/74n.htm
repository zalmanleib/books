<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זרעים - הלכות מעשרות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מַעֲשֵׂר</h1>

<p>מִצְוַת עֲשֵׂה אַחַת--וְהִיא לְהַפְרִישׁ מַעֲשֵׂר רִאשׁוֹן בְּכָל שָׁנָה וְשָׁנָה מִשְּׁנֵי הַזְּרִיעָה, וְלִתְּנוֹ לַלְּוִיִּים.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת מַעֲשֵׂר פֵּרֶק א</h2>

<p><b>א,א</b>&nbsp;&nbsp;אַחַר שֶׁמַּפְרִישִׁין תְּרוּמָה גְּדוֹלָה, מַפְרִישׁ אֶחָד מֵעֲשָׂרָה מִן הַנִּשְׁאָר; וְזֶה הוּא הַנִּקְרָא מַעֲשֵׂר רִאשׁוֹן, וּבוֹ נֶאֱמָר "כִּי אֶת-מַעְשַׂר בְּנֵי-יִשְׂרָאֵל, אֲשֶׁר יָרִימוּ לַה' .&nbsp;.&nbsp;." (במדבר יח,כד).&nbsp; וְהַמַּעֲשֵׂר הַזֶּה לַלְּוִיִּים, זְכָרִים וּנְקֵבוֹת--שֶׁנֶּאֱמָר "וְלִבְנֵי לֵוִי, הִנֵּה נָתַתִּי כָּל-מַעֲשֵׂר בְּיִשְׂרָאֵל לְנַחֲלָה" (במדבר יח,כא).</p>

<p><b>א,ב</b>&nbsp;&nbsp;מַעֲשֵׂר רִאשׁוֹן מֻתָּר בַּאֲכִילָה לְיִשְׂרָאֵל, וּמֻתָּר לְאָכְלוֹ בְּטֻמְאָה--שְׁאֵין בּוֹ קְדֻשָּׁה כְּלָל; וְכָל מָקוֹם שֶׁנֶּאֱמָר בְּמַעֲשֵׂר קֹדֶשׁ אוֹ פְּדִיָּה, אֵינוּ אֵלָא מַעֲשֵׂר שֵׁנִי.</p>

<p><b>א,ג</b>&nbsp;&nbsp;וּמְנַיִן שֶׁמַּעֲשֵׂר רִאשׁוֹן חֻלִּין:&nbsp; שֶׁנֶּאֱמָר "וְנֶחְשַׁב לָכֶם, תְּרוּמַתְכֶם--כַּדָּגָן, מִן-הַגֹּרֶן, וְכַמְלֵאָה, מִן-הַיָּקֶב" (במדבר יח,כז)--מַה גֹּרֶן וְיֶקֶב חֻלִּין לְכָל דָּבָר, אַף מַעֲשֵׂר רִאשׁוֹן שֶׁנִּטְּלָה תְּרוּמָתוֹ חֻלִּין לְכָל דָּבָר.&nbsp; לְפִיכָּךְ בַּת לֵוִי שֶׁנִּשְׁבָּת, אוֹ שֶׁנִּבְעֲלָה בְּעִילַת זְנוּת--נוֹתְנִין לָהּ הַמַּעֲשֵׂר, וְאוֹכֶלֶת; אֲבָל מִי שֶׁשָּׁמְעָה שֶׁמֵּת בַּעְלָהּ, אוֹ הֵעִיד לָהּ עֵד אֶחָד, וְנִשֵּׂאת, וְאַחַר כָּךְ בָּא בַּעְלָהּ--קָנְסוּ אוֹתָהּ חֲכָמִים, שֶׁתִּהְיֶה אֲסוּרָה בַּמַּעֲשֵׂר.</p>

<p><b>א,ד</b>&nbsp;&nbsp;[ג] לְוִיִּים וְכוֹהֲנִים מַפְרִישִׁין מַעֲשֵׂר רִאשׁוֹן, כְּדֵי לְהַפְרִישׁ מִמֶּנּוּ תְּרוּמַת מַעֲשֵׂר; וְכָּךְ הַכּוֹהֲנִים מַפְרִישִׁין שְׁאָר תְּרוּמוֹת וּמַעַשְׂרוֹת לְעַצְמָן.&nbsp; וּלְפִי שֶׁהַכּוֹהֲנִים נוֹטְלִין מִן הַכֹּל, יָכוֹל יֹאכְלוּ פֵּרוֹתֵיהֶן בְּטִבְלָן--תִּלְמֹד לוֹמַר "כֵּן תָּרִימוּ גַם-אַתֶּם" (במדבר יח,כח):&nbsp; מִפִּי הַשְּׁמוּעָה לָמְדוּ--"אַתֶּם", אֵלּוּ הַלְּוִיִּים; "גַּם-אַתֶּם", לְרַבּוֹת הַכּוֹהֲנִים.</p>

<p><b>א,ה</b>&nbsp;&nbsp;[ד] אֵין מוֹצִיאִין הַמַּעֲשֵׂר מִיַּד הַכּוֹהֲנִים, שֶׁנֶּאֱמָר "כִּי-תִקְחוּ מֵאֵת בְּנֵי-יִשְׂרָאֵל" (במדבר יח,כו); וְכֵן כָּל מַתְּנוֹת כְּהֻנָּה, אֵין מוֹצִיאִין אוֹתָן מִכּוֹהֵן לְכוֹהֵן.&nbsp; וְעֶזְרָא קָנַס אֶת הַלְּוִיִּים בִּזְמַנּוֹ, שֶׁלֹּא יִתְּנוּ לָהֶן מַעֲשֵׂר רִאשׁוֹן אֵלָא יִנָּתֵן לַכּוֹהֲנִים--לְפִי שֶׁלֹּא עָלוּ עִמּוֹ לִירוּשָׁלַיִם.</p>

<p><b>א,ו</b>&nbsp;&nbsp;[ה] הָאוֹכֵל פֵּרוֹתָיו טְבָלִים, וְכֵן לֵוִי שֶׁאָכַל הַמַּעֲשֵׂר בְּטִבְלוֹ--אַף עַל פִּי שְׁהֶן חַיָּבִין מִיתָה לַשָּׁמַיִם, אֵינָן מְשַׁלְּמִין הַמַּתָּנוֹת לְבַעְלֵיהֶן:&nbsp; שֶׁנֶּאֱמָר "אֲשֶׁר יָרִימוּ לַה'" (במדבר יח,כד), אֵין לָךְ בָּהֶן כְּלוּם עַד שֶׁיָּרִימוּ אוֹתָן.&nbsp; וּבְחוּצָה לָאָרֶץ מֻתָּר לָאָדָם לִהְיוֹת אוֹכֵל וְהוֹלֵךְ תְּחִלָּה, וְאַחַר כָּךְ מַפְרִישׁ תְּרוּמָה וּמַעַשְׂרוֹת.</p>

<p><b>א,ז</b>&nbsp;&nbsp;[ו] מְעַשְּׂרִין מִמָּקוֹם עַל מָקוֹם אַחֵר, וְאֵינוּ צָרִיךְ לְעַשַּׂר מִן הַמֻּקָּף.&nbsp; אֲבָל אֵין מְעַשְּׂרִין מִמִּין עַל שְׁאֵינוּ מִינוֹ, וְלֹא מִן הַחַיָּב עַל הַפָּטוּר, וְלֹא מִן הַפָּטוּר עַל הַחַיָּב; וְאִם עִשַּׂר, אֵינוּ מַעֲשֵׂר.</p>

<p><b>א,ח</b>&nbsp;&nbsp;[ז] כָּל שֶׁאָמַרְנוּ בַּתְּרוּמָה, אֵין תּוֹרְמִין מִזֶּה עַל זֶה--כָּךְ בַּמַּעֲשֵׂר, אֵין מְעַשְּׂרִין מִזֶּה עַל זֶה; וְכָל שֶׁאָמַרְנוּ בַּתְּרוּמָה, אִם תָּרַם תְּרוּמָתוֹ תְּרוּמָה--כָּךְ בַּמַּעֲשֵׂר, אִם הִפְרִישׁ מַעְשְׂרוֹתָיו מַעַשְׂרוֹת; וְכָל שְׁהוּא פָּטוּר מִן הַתְּרוּמָה, פָּטוּר מִן הַמַּעֲשֵׂר.&nbsp; וְכָל הַתּוֹרֵם, מְעַשֵּׂר; וְכָל שֶׁאָמַרְנוּ בָּהֶן, לֹא יִתְרֹמוּ וְאִם תָּרְמוּ תְּרוּמָתָן תְּרוּמָה--כָּךְ אִם עִשְּׂרוּ מַעְשְׂרוֹתֵיהֶן מַעַשְׂרוֹת; וְכָל שְׁאֵין תְּרוּמָתוֹ תְּרוּמָה, כָּךְ אֵין מַעְשְׂרוֹתָיו מַעַשְׂרוֹת.</p>

<p><b>א,ט</b>&nbsp;&nbsp;[ח] הָאוֹמֵר לַחֲבֵרוֹ, הֲרֵינִי מְעַשֵּׂר עַל יָדֶיךָ--אֵינוּ צָרִיךְ לַעֲמֹד עִמּוֹ, עַד שֶׁיִּרְאֶה אִם יְעַשַּׂר אוֹ לֹא יְעַשַּׂר; וְאִם אָמַר הוּא לַחֲבֵרוֹ, עַשַּׂר עַל יָדַי--צָרִיךְ לַעֲמֹד עִמּוֹ.</p>

<p><b>א,י</b>&nbsp;&nbsp;[ט] הַחַרּוּבִין--אֵינָן חַיָּבִין בַּמַּעַשְׂרוֹת אֵלָא מִדִּבְרֵיהֶם, לְפִי שְׁאֵינָן מַאֲכַל רֹב אָדָם.&nbsp; וְהַשְּׁקֵדִים הַמָּרִים, בֵּין בְּקָטְנָן בֵּין בְּגָדְלָן--פְּטוּרִין, מִפְּנֵי שְׁאֵינָן אֹכֶל.</p>

<p><b>א,יא</b>&nbsp;&nbsp;[י] אִילָן שֶׁנְּטָעוֹ בְּתוֹךְ הַבַּיִת--פָּטוּר מִן הַמַּעַשְׂרוֹת, שֶׁנֶּאֱמָר "עַשֵּׂר תְּעַשֵּׂר, אֵת כָּל-תְּבוּאַת זַרְעֶךָ, הַיֹּצֵא הַשָּׂדֶה" (דברים יד,כב).&nbsp; וְיֵרָאֶה לִי שְׁהוּא חַיָּב בְּמַעַשְׂרוֹת מִדִּבְרֵיהֶם--שֶׁהֲרֵי תְּאֵנָה הָעוֹמֶדֶת בֶּחָצֵר, חַיָּב לְעַשַּׂר פֵּרוֹתֶיהָ אִם אֲסָפָן כְּאַחַת.</p>

<p><b>א,יב</b>&nbsp;&nbsp;[יא] בְּצָלִים שֶׁהִשְׁרִישׁוּ זֶה בְּצַד זֶה, אַפִלּוּ הִשְׁרִישׁוּ בְּקַרְקַע עֲלִיָּה--פְּטוּרִין מִן הַמַּעַשְׂרוֹת; נָפְלָה עֲלֵיהֶן מַפֹּלֶת, וַהֲרֵי הֶן מְגֻלִּין--הֲרֵי אֵלּוּ כִּנְטוּעִין בַּשָּׂדֶה, וְחַיָּבִין בַּמַּעַשְׂרוֹת.</p>

<p><b>א,יג</b>&nbsp;&nbsp;[יב] הַמְּשַׁמֵּר שָׂדֵהוּ מִפְּנֵי עֲנָבָיו, וּבָא אַחֵר וְאָסַף אֶת הַתְּאֵנִים הַנִּשְׁאָרוֹת בְּאוֹתָהּ שָׂדֶה, אוֹ שֶׁהָיָה מְשַׁמֵּר שָׂדֵהוּ מִפְּנֵי הַמִּקְשָׁאוֹת וְהַמִּדְלָעוֹת, וּבָא אַחֵר וְאָסַף אֶת הָעֲנָבִים הַנִּשְׁאָרִים שָׁם הַמְּפֻזָּרִים בַּשָּׂדֶה--בִּזְמָן שֶׁבַּעַל הַשָּׂדֶה מַקְפִּיד עֲלֵיהֶן--אֲסוּרִין מִשּׁוֹם גָּזֵל, וּלְפִיכָּךְ חַיָּבִין בַּמַּעַשְׂרוֹת וּבַתְּרוּמָה; אֵין בַּעַל הַבַּיִת מַקְפִּיד עֲלֵיהֶן--מֻתָּרִין מִשּׁוֹם גָּזֵל, וּפְטוּרִין מִן הַמַּעֲשֵׂר.</p>

<p><b>א,יד</b>&nbsp;&nbsp;[יג] אֵין מְעַשְּׂרִין אֵלָא מִן הַמֻּבְחָר, שֶׁנֶּאֱמָר "בַּהֲרִימְכֶם אֶת-חֶלְבּוֹ, מִמֶּנּוּ, וְנֶחְשַׁב לַלְוִיִּם, כִּתְבוּאַת גֹּרֶן וְכִתְבוּאַת יָקֶב" (במדבר יח,ל)--כְּשֵׁם שֶׁמַּעֲשֵׂר שֶׁמַּפְרִישִׁים הַלְּוִיִּים מִן הַחֵלֶב שֶׁבּוֹ, כָּךְ מַעֲשֵׂר שֶׁמַּפְרִישִׁים יִשְׂרָאֵל מִן הַגֹּרֶן וּמִן הַיֶּקֶב מִן הַחֵלֶב.</p>

<p><b>א,טו</b>&nbsp;&nbsp;[יד] אֵין מְעַשְּׂרִין בְּאֹמֶד, אֵלָא בְּמִדָּה אוֹ בְּמִשְׁקָל אוֹ בְּמִנְיָן; וְכָל הַמְּדַקְדֵּק בַּשֵּׁעוּר, מְשֻׁבָּח.&nbsp; וְהַמַּרְבֶּה בַּמַּעַשְׂרוֹת--מַעְשְׂרוֹתָיו מְקֻלְקָלִין, שֶׁהֲרֵי הַטֶּבֶל מְעֹרָב בָּהֶן; וּפֵרוֹתָיו מְתֻקָּנִין.</p>

<p><b>א,טז</b>&nbsp;&nbsp;[טו] הַמַּפְרִישׁ מִקְצַת מַעֲשֵׂר--אֵינוּ מַעֲשֵׂר, אֵלָא כְּמִי שֶׁחָלַק אֶת הָעֲרֵמָה; אֲבָל צָרִיךְ לְהַפְרִישׁ מִזֶּה הַחֵלֶק שֶׁהוֹצִיא, מַעֲשֵׂר שֶׁלּוֹ.&nbsp; כֵּיצַד:&nbsp; הָיוּ לוֹ מֵאָה סְאָה, הִפְרִישׁ מֵהֶם חֲמִשָּׁה לְשֵׁם מַעֲשֵׂר--אֵינוּ מַעֲשֵׂר; וְאֵינוּ יָכוֹל לְהַפְרִישׁ עַל הֶחָמֵשׁ סְאִין מַעֲשֵׂר מִמָּקוֹם אַחֵר, אֵלָא מַפְרִישׁ מֵהֶן חֲצִי סְאָה שְׁהִיא הַמַּעֲשֵׂר שֶׁלָּהֶן.</p>

<p><b>א,יז</b>&nbsp;&nbsp;[טז] הַמַּפְרִישׁ מַעֲשֵׂר זֶה, מְבָרֵךְ תְּחִלָּה כְּדֶרֶךְ שֶׁמְּבָרְכִין עַל כָּל הַמִּצְווֹת; וְכֵן מְבָרֵךְ עַל מַעֲשֵׂר שֵׁנִי, וְעַל מַעְשַׂר עָנִי, וְעַל מַעֲשֵׂר מִן הַמַּעֲשֵׂר:&nbsp; מְבָרֵךְ עַל כָּל אֶחָד בִּפְנֵי עַצְמוֹ; וְאִם הִפְרִישׁ הַכֹּל זֶה אַחַר זֶה מִיַּד, וְלֹא סָח בֵּינֵיהֶן--כּוֹלְלָן בְּרָכָה אַחַת וּמְבָרֵךְ, לְהַפְרִישׁ תְּרוּמוֹת וּמַעַשְׂרוֹת.
<br>&nbsp;</p>

<h2>הִלְכּוֹת מַעֲשֵׂר פֵּרֶק ב</h2>

<p><b>ב,א</b>&nbsp;&nbsp;אֵינוּ חַיָּב לְהַפְרִישׁ מַעֲשֵׂר מִן הַתּוֹרָה, אֵלָא הַגּוֹמֵר פֵּרוֹתָיו לְאָכְלָן לְעַצְמוֹ; אֲבָל הַגּוֹמְרָן לְמָכְרָן--פָּטוּר מִן הַתּוֹרָה, וְחַיָּב מִדִּבְרֵיהֶם:&nbsp; שֶׁנֶּאֱמָר "עַשֵּׂר תְּעַשֵּׂר .&nbsp;.&nbsp;. וְאָכַלְתָּ" (דברים יד,כב-כג), אֵינוּ חַיָּב אֵלָא הַגּוֹמֵר תְּבוּאָתוֹ לְאָכְלָהּ.&nbsp; [ב] וְכֵן הַלּוֹקֵחַ--פָּטוּר מִן הַתּוֹרָה, שֶׁנֶּאֱמָר "תְּבוּאַת זַרְעֶךָ" (דברים יד,כב); וְחַיָּב מִדִּבְרֵיהֶם.</p>

<p><b>ב,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלְּקָחָן אַחַר שֶׁנִּגְמְרָה מְלַאכְתָּן בְּיַד מוֹכֵר; אֲבָל אִם נִגְמְרָה בְּיַד הַלּוֹקֵחַ, חַיָּב לְעַשַּׂר מִן הַתּוֹרָה.</p>

<p><b>ב,ג</b>&nbsp;&nbsp;פֵּרוֹת שְׁאֵינָן רְאוּיוֹת לַאֲכִילָה בְּקָטְנָן, כְּגוֹן הַבֹּסֶר וְכַיּוֹצֶא בּוֹ--אֵינָן חַיָּבִין בְּמַעַשְׂרוֹת, עַד שֶׁיַּגְדִּילוּ וְיֵעָשׂוּ אֹכֶל:&nbsp; שֶׁנֶּאֱמָר "מִזֶּרַע הָאָרֶץ, מִפְּרִי הָעֵץ" (ויקרא כז,ל), עַד שֶׁיִּהְיֶה פְּרִי.&nbsp; וְכֵן הַתְּבוּאָה וְהַקָּטְנָיוֹת--שֶׁנֶּאֱמָר "עַשֵּׂר תְּעַשֵּׂר, אֵת כָּל-תְּבוּאַת זַרְעֶךָ" (דברים יד,כב), עַד שֶׁתֵּעָשֶׂה תְּבוּאָה.&nbsp; וְזוֹ הִיא עוֹנַת הַמַּעַשְׂרוֹת; וְקֹדֶם שֶׁתַּגִּיעַ הַתְּבוּאָה וְהַפֵּרוֹת לְעוֹנָה זוֹ--מֻתָּר לֶאֱכֹל מֵהֶן כָּל מַה שֶׁיִּרְצֶה, וּבְכָל דֶּרֶךְ שֶׁיִּרְצֶה.</p>

<p><b>ב,ד</b>&nbsp;&nbsp;פֵּרוֹת שְׁהֶן רְאוּיִין לַאֲכִילָה בְּקָטְנָן, כְּגוֹן הַקִּשּׁוּאִים וְהַמְּלָפְפוֹנוֹת, שְׁאֵין מַנִּיחִין אוֹתָן אֵלָא כְּדֵי לְהוֹסִיף בְּגוּפָן, אֲבָל רְאוּיִין הֶן מִתְּחִלָּה לַאֲכִילָה--הֲרֵי אֵלּוּ חַיָּבִין בְּמַעֲשֵׂר בְּקָטְנָן:&nbsp; שֶׁמִּתְּחִלַּת יְצִיאָתָן, בָּאוּ לְעוֹנַת הַמַּעַשְׂרוֹת.</p>

<p><b>ב,ה</b>&nbsp;&nbsp;אֵיזוֹ הִיא עוֹנַת הַמַּעַשְׂרוֹת--מִשֶּׁיַּגִּיעוּ הַפֵּרוֹת לְהִזָּרַע וְלִצְמֹחַ, הַכֹּל לְפִי מַה שְׁהוּא הַפְּרִי.&nbsp; כֵּיצַד:&nbsp; הַתְּאֵנִים--מִשֶּׁיֵּעָשׂוּ רַכִּים כְּדֵי שֶׁיִּהְיוּ רְאוּיִים לַאֲכִילָה, אַחַר אַרְבַּע וְעֶשְׂרִים שָׁעוֹת מִשָּׁעַת אֲסִיפָתָן.</p>

<p><b>ב,ו</b>&nbsp;&nbsp;הָעֲנָבִים הַבְּאוּשִׁים, וְהֶם הָעֲנָבִים הַדַּקִּים הַמִּדְבָּרִיּוֹת--מִשֶּׁיֵּרָאֶה הַחַרְצָן שֶׁלָּהֶם מִבַּחוּץ.&nbsp; הָרִמּוֹנִים--מִשֶּׁיִּמַּס הַפֶּרֶד שֶׁלָּהֶן בֵּין הָאֶצְבָּעוֹת, וְיֵצֵא מִמֶּנּוּ מַיִם.&nbsp; הַתְּמָרִים, מִשֶּׁיִּתְפְּחוּ כַּשְּׂאוֹר.&nbsp; הַפַּרְסְקִין, מִשֶּׁיַּטִּילוּ גִּידִים אֲדֻמִּים.</p>

<p><b>ב,ז</b>&nbsp;&nbsp;הָאֱגוֹזִים, מִשֶּׂיִּתְפָּרַשׁ הָאֹכֶל מִן הַקְּלִפָּה הַחִיצוֹנָה.&nbsp; הַשְּׁקֵדִים הַמְּתוּקִים, עַד שֶׁתִּתְפָּרַשׁ קְלִפָּתָן הַחִיצוֹנָה; אֲבָל הַמָּרִים, פְּטוּרִין לְעוֹלָם.&nbsp; וּשְׁאָר כָּל בַּעֲלֵי קְלִפּוֹת, כְּגוֹן הָאִצְטְרֻבָּלִין וְהַלּוֹט וְהַבָּטְנִים--מִשֶּׂיַּעֲשׂוּ קְלִפָּה הַתַּחְתּוֹנָה הַסְּמוּכָה לָאֹכֶל.</p>

<p><b>ב,ח</b>&nbsp;&nbsp;הַזֵּיתִים--מִשֶּׁיַּעֲשׂוּ שֶׁמֶן אֶחָד מִתִּשְׁעָה מִמַּה שְׁהֶן רְאוּיִין לַעֲשׂוֹת כְּשֶׁיִּגָּמְרוּ, וְזֶה הוּא שְׁלִישׁ שֶׁלָּהֶן; הַתַּפּוּחִים וְהָאֶתְרוֹגִים--מִשֶּׁיִּתְעַגְּלוּ, מִפְּנֵי שְׁהֶן רְאוּיִין לַאֲכִילָה כִּשְׁהֶם קְטַנִּים.&nbsp; הָאוֹג וְהַתּוּתִים, מִשֶּׁיַּאְדִּימוּ; וְכֵן כָּל שֶׁדַּרְכָּן לְהַאְדִּים, מִשֶּׁיַּאְדִּימוּ.&nbsp; הַחַרּוּבִין, מִשֶּׁיַּעֲשׂוּ נְקֻדּוֹת נְקֻדּוֹת שְׁחוֹרוֹת; וְכֵן כָּל שֶׁדַּרְכָּן לְהַשְׁחִיר, מִשֶּׁיִּנָּקְדוּ.&nbsp; הָאֲגַסִּים וְהַקְּרֻסְטְמֵלִין וְהַפָּרִישִׁים וְהָעַזְרוּרִין, מִשֶּׁיַּעֲשׂוּ קָרְחוֹת קָרְחוֹת לְבָנוֹת; וְכֵן כָּל שֶׁדַּרְכָּן לְהַלְבִּין, מִשֶּׁיִּקְרְחוּ קָרְחוֹת.</p>

<p><b>ב,ט</b>&nbsp;&nbsp;הַתְּבוּאָה, מִשֶּׁתָּבִיא שְׁלִישׁ.&nbsp; הַתִּלְתָּן, מִשֶּׁיִּהְיֶה זַרְעָהּ רָאוּי לִצְמִיחָה אִם נִזְרַע.&nbsp; וּבַיָּרָק--הַקִּשּׁוּאִין וְהַדַּלּוּעִין וְהָאֲבַטִּיחִין וְהַמְּלָפְפוֹנוֹת וְכָל כַּיּוֹצֶא בָּהֶן, חַיָּבִין בְּקָטְנָן כְּמוֹ שֶׁבֵּאַרְנוּ; וּשְׁאָר הַיָּרָק שְׁאֵינוּ רָאוּי לַאֲכִילָה עַד שֶׁיַּגְדִּיל, אֵינוּ חַיָּב עַד שֶׁיִּהְיֶה רָאוּי לַאֲכִילָה.</p>

<p><b>ב,י</b>&nbsp;&nbsp;אֶשְׁכּוֹל שֶׁהִגִּיעַ בּוֹ אַפִלּוּ יְחִידִי--כֻּלּוֹ חִבּוּר לְמַעַשְׂרוֹת, וּכְאִלּוּ הִגִּיעַ כֻּלּוֹ; וְלֹא אוֹתוֹ הָאֶשְׁכּוֹל בִּלְבָד, אֵלָא כָּל הָרוּחַ שֶׁיֵּשׁ בָּהּ אוֹתוֹ הַגֶּפֶן שֶׁיֵּשׁ בָּהּ הָאֶשְׁכּוֹל.&nbsp; וְכֵן רִמּוֹן שֶׁהִגִּיעַ בָּהּ אַפִלּוּ פְּרִידָה אַחַת, כֻּלָּהּ חִבּוּר.</p>

<p><b>ב,יא</b>&nbsp;&nbsp;[ו] לֹא יִמְכֹּר אָדָם פֵּרוֹתָיו מִשֶּׁבָּאוּ לְעוֹנַת הַמַּעַשְׂרוֹת, לְמִי שְׁאֵינוּ נֶאֱמָן עַל הַמַּעַשְׂרוֹת.&nbsp; וְאִם בִּכְּרוּ--נוֹטֵל אֶת הַבְּכוֹרוֹת, וּמֻתָּר לִמְכֹּר אֶת הַשְּׁאָר שֶׁעֲדַיִן לֹא הִגִּיעַ לְעוֹנַת הַמַּעֲשֵׂר.</p>

<p><b>ב,יב</b>&nbsp;&nbsp;וְכֵן לֹא יִמְכֹּר אָדָם אֶת גַּפְתּוֹ וְאֶת זוֹגָיו, לְמִי שְׁאֵינוּ נֶאֱמָן עַל הַמַּעַשְׂרוֹת לְהוֹצִיא מֵהֶן מַשְׁקִין--שֶׁהַמַּשְׁקִין הַיּוֹצְאִין מֵהֶם חַיָּבִין בְּמַעֲשֵׂר; וְלֹא אֶת תִּבְנוֹ לְלַקַּט מִמֶּנּוּ תְּבוּאָה, לְמִי שְׁאֵינוּ נֶאֱמָן--שֶׁהַתְּבוּאָה שֶׁתִּלָּקֵט מִן הַתֶּבֶן חַיֶּבֶת בְּמַעֲשֵׂר.</p>

<p><b>ב,יג</b>&nbsp;&nbsp;[ז] שִׁמְרֵי יַיִן שֶׁנָּתַן עֲלֵיהֶם מַיִם, וְסִנְּנָן--אִם נָתַן שְׁלוֹשָׁה וּמָצָא אַרְבָּעָה, מוֹצִיא מַעֲשֵׂר עַל זֶה הַיָּתֵר מִמָּקוֹם אַחֵר; וְאֵינוּ מַפְרִישׁ עָלָיו תְּרוּמָה--שֶׁהַתּוֹרֵם בַּתְּחִלָּה, בְּלִבּוֹ עַל הַכֹּל כְּמוֹ שֶׁבֵּאַרְנוּ בַּתְּרוּמָה.&nbsp; מָצָא פָּחוּת מֵאַרְבָּעָה--אַף עַל פִּי שֶׁמָּצָא יָתֵר עַל מִדָּתוֹ, וְאַף עַל פִּי שֶׁיֵּשׁ בָּהֶן טַעַם יַיִן--פָּטוּר.</p>

<p><b>ב,יד</b>&nbsp;&nbsp;[ח] הַמַּקְדִּישׁ פֵּרוֹתָיו כִּשְׁהֶן מְחֻבָּרִין, עַד שֶׁלֹּא בָאוּ לְעוֹנַת הַמַּעֲשֵׂר, וּפְדָיָן, וְאַחַר שֶׁפְּדָיָן הִגִּיעוּ--חַיָּבִין בְּמַעֲשֵׂר; וְאִם בָּאוּ לְעוֹנַת הַמַּעַשְׂרוֹת וְהֶם בְּיַד הַגִּזְבָּר, וְאַחַר כָּךְ פְּדָיָן--פְּטוּרִין.
<br>&nbsp;</p>

<h2>הִלְכּוֹת מַעֲשֵׂר פֵּרֶק ג</h2>

<p><b>ג,א</b>&nbsp;&nbsp;פֵּרוֹת שֶׁהִגִּיעוּ לְעוֹנַת הַמַּעַשְׂרוֹת, וְנִתְלְשׁוּ וַעֲדַיִן לֹא נִגְמְרָה מְלַאכְתָּן--כְּגוֹן תְּבוּאָה שֶׁקְּצָרָהּ וְדָשָׁהּ, וַעֲדַיִן לֹא זָרָה אוֹתָהּ וְלֹא מֵרְחָהּ--מֻתָּר לֶאֱכֹל מֵהֶן אֲכִילַת עֲרַאי, עַד שֶׁתִּגָּמֵר מְלַאכְתָּן; וּכְשֶׁתִּגָּמֵר מְלַאכְתָּן, אָסוּר לֶאֱכֹל מֵהֶן עֲרַאי.</p>

<p><b>ג,ב</b>&nbsp;&nbsp;בַּמֶּה דְּבָרִים אֲמוּרִים, בְּגוֹמֵר פֵּרוֹתָיו לְמָכְרָן בַּשּׁוּק; אֲבָל אִם הָיְתָה כַּוָּנָתוֹ לְהוֹלִיכָן לַבַּיִת--הֲרֵי זֶה מֻתָּר לֶאֱכֹל מֵהֶן עֲרַאי אַחַר שֶׁנִּגְמְרָה מְלַאכְתָּן, עַד שֶׁיִּקָּבְעוּ לַמַּעֲשֵׂר.&nbsp; [ג] וְאֶחָד מִשִּׁשָּׁה דְּבָרִים קוֹבֵעַ לְמַעַשְׂרוֹת, וְאֵלּוּ הֶן--הַבַּיִת, וְהַמֶּקָּח, וְהָאֵשׁ, וְהַמֶּלַח, וְהַתְּרוּמָה, וְהַשַּׁבָּת; וְכֻלָּן, אֵין קוֹבְעִין אֵלָא בְּדָבָר שֶׁנִּגְמְרָה מְלַאכְתּוֹ.</p>

<p><b>ג,ג</b>&nbsp;&nbsp;[ד] כֵּיצַד:&nbsp; פֵּרוֹת שֶׁדַּעְתּוֹ לְהוֹלִיכָן לַבַּיִת--אַף עַל פִּי שֶׁנִּגְמְרָה מְלַאכְתָּן--אוֹכֵל מֵהֶן עֲרַאי, עַד שֶׁיִּכָּנְסוּ לַבַּיִת; נִכְנְסוּ לַבַּיִת--נִקְבְּעוּ לַמַּעֲשֵׂר, וְאָסוּר לֶאֱכֹל מֵהֶן עַד שֶׁיְּעַשַּׂר.&nbsp; וְכֵן אִם מְכָרָן, אוֹ בִּשְּׁלָן בָּאוּר, אוֹ כְּבָשָׁן בְּמֶלַח, אוֹ הִפְרִישׁ מֵהֶן תְּרוּמָה, אוֹ נִכְנְסָה שַׁבָּת עֲלֵיהֶם--לֹא יֹאכַל עַד שֶׁיְּעַשַּׂר, אַף עַל פִּי שֶׁלֹּא הִגִּיעוּ לַבַּיִת.</p>

<p><b>ג,ד</b>&nbsp;&nbsp;הִכְנִיסָן לַבַּיִת קֹדֶם שֶׁתִּגָּמֵר מְלַאכְתָּן, הֲרֵי זֶה אוֹכֵל מֵהֶן עֲרַאי; הִתְחִיל לִגְמֹר מְלַאכְתָּן מֵאַחַר שֶׁנִּכְנְסוּ לַבַּיִת, חַיָּב לְעַשַּׂר הַכֹּל.&nbsp; כֵּיצַד:&nbsp; הִכְנִיס קִשּׁוּאִין וְדַלּוּעִין לַבַּיִת קֹדֶם שֶׁיְּשַׁפְשַׁף--מִשֶּׁיַּתְחִיל לְשַׁפְשַׁף אַחַת, נִקְבְּעוּ הַכֹּל לְמַעֲשֵׂר; וְכֵן כָּל כַּיּוֹצֶא בְּזֶה.</p>

<p><b>ג,ה</b>&nbsp;&nbsp;וְכֵן הַתּוֹרֵם פֵּרוֹת שֶׁלֹּא נִגְמְרָה מְלַאכְתָּן, מֻתָּר לֶאֱכֹל מֵהֶן עֲרַאי:&nbsp; חוּץ מִכַּלְכָּלַת תְּאֵנִים--שְׁאִם תְּרָמָהּ קֹדֶם שֶׁתִּגָּמֵר מְלַאכְתָּהּ, נִקְבְּעָה לַמַּעֲשֵׂר.</p>

<p><b>ג,ו</b>&nbsp;&nbsp;[ה] הַמֵּבִיא לַבַּיִת סוֹכֵי תְּאֵנָה וּבָהֶם תְּאֵנִים, מַכְבְּדֵי תְּמָרָה וּבָהֶם תְּמָרִים--אִם הִכְנִיסוּם תִּינוֹקוֹת אוֹ פּוֹעֲלִים, לֹא נִקְבְּעוּ לַמַּעֲשֵׂר; וְאִם הִכְנִיסָן בַּעַל הַבַּיִת, חַיָּבִין בְּמַעֲשֵׂר.&nbsp; הִכְנִיס שִׁבֳּלִים לַעֲשׂוֹת מֵהֶן עִיסָה, לֹא נִקְבְּעוּ; לְאָכְלָן מְלִילוֹת, נִקְבְּעוּ לַמַּעֲשֵׂר.&nbsp; בַּמֶּה דְּבָרִים אֲמוּרִים, בִּתְבוּאָה; אֲבָל בְּקָטְנָיוֹת, לֹא נִקְבְּעוּ לַמַּעֲשֵׂר.</p>

<p><b>ג,ז</b>&nbsp;&nbsp;[ו] מֻתָּר לְהַעְרִים עַל הַתְּבוּאָה, לְהַכְנִיס בַּמּוֹץ שֶׁלָּהּ, כְּדֵי שֶׁתִּהְיֶה בְּהֶמְתּוֹ אוֹכֶלֶת, וּפְטוּרָה מִן הַמַּעֲשֵׂר; וְזוֹרֶה מְעַט מְעַט אַחַר שֶׁהִכְנִיס לַבַּיִת, וּפָטוּר לְעוֹלָם מִן הַתְּרוּמָה וּמִן הַמַּעַשְׂרוֹת--שֶׁהֲרֵי אֵינוּ מַתְחִיל לִגְמֹר הַכֹּל.</p>

<p><b>ג,ח</b>&nbsp;&nbsp;[ז] הַגּוֹמֵר פֵּרוֹתָיו שֶׁלַּחֲבֵרוֹ, שֶׁלֹּא מִדַּעְתּוֹ, וְכֵן הַקּוֹבֵעַ פֵּרוֹתָיו בְּאֶחָד מִן הַדְּבָרִים הַשִּׁשָּׁה שֶׁקּוֹבְעִים לְמַעֲשֵׂר, שֶׁלֹּא מִדַּעְתּוֹ--הֲרֵי אֵלּוּ נִטְבְּלוּ לְמַעֲשֵׂר.</p>

<p><b>ג,ט</b>&nbsp;&nbsp;[ח] אֵיזֶה הוּא גְּמָר מְלַאכְתָּן שֶׁלַּפֵּרוֹת:&nbsp; הַקִּשּׁוּאִין וְהַדַּלּוּעִין וְהָאֲבַטִּיחִין, מִשֶּׁיְּשַׁפְשַׁף בְּיָדוֹ וְיָסִיר הַצֵּהוּב שֶׁעֲלֵיהֶן כְּמוֹ שֵׂעָר דַּק.&nbsp; וְאִם אֵינוּ מְשַׁפְשֵׁף, מִשֶּׁיַּעְמִיד עֲרֵמָה; וּבָאֲבַטִּיחַ, מִשֶּׁיַּסְדִּיר אוֹתוֹ הַמֻּקְצֶה אֲבַטִּיחַ בְּצַד אֲבַטִּיחַ.</p>

<p><b>ג,י</b>&nbsp;&nbsp;הָיָה מְשַׁפְשֵׁף אַחַת אַחַת--כֵּיוָן שֶׁגָּמַר כָּל צָרְכּוֹ, נִגְמְרָה מְלַאכְתָּן.&nbsp; וְתוֹרְמִין קִשּׁוּאִין וְדַלּוּעִין, אַף עַל פִּי שֶׁלֹּא הֵסִיר הַצֵּהוּב מֵעֲלֵיהֶן.</p>

<p><b>ג,יא</b>&nbsp;&nbsp;[ט] הַיָּרָק הַנֶּאֱגָד, מִשֶּׁיֶּאֱגֹד.&nbsp; אִם אֵינוּ אוֹגֵד, מִשֶּׁיְּמַלֵּא אֶת הַכְּלִי; אֵינוּ מְמַלֵּא--הֲרֵי זֶה אוֹכֵל עֲרַאי, עַד שֶׁיְּלַקַּט כָּל צָרְכּוֹ.&nbsp; [י] כַּלְכָּלָה, מִשֶּׁיְּחַפֶּה הַפֵּרוֹת שֶׁבָּהּ בְּעַלִּים וּבְהַוְצִין וְכַיּוֹצֶא בָּהֶן.&nbsp; אִם אֵינוּ מְחַפֶּה, מִשֶּׁיְּמַלֵּא אֶת הַכְּלִי; אִם אֵינוּ מְמַלֵּא, עַד שֶׁיְּלַקַּט כָּל צָרְכּוֹ.</p>

<p><b>ג,יב</b>&nbsp;&nbsp;[יא] כְּלִי גָּדוֹל שֶׁדַּעְתּוֹ לְמַלֹּאות אֶת חֶצְיוֹ--כֵּיוָן שֶׁמִּלָּא חֶצְיוֹ, נִטְבָּל; הָיָה בְּדַעְתּוֹ לְמַלֹּאות אֶת כֻּלּוֹ, אֵינוּ נִטְבָּל עַד שֶׁיְּמַלֵּא אֶת כֻּלּוֹ.&nbsp; הָיוּ שְׁנַיִם וּבְדַעְתּוֹ לְמַלֹּאות אֶת שְׁנֵיהֶם, לֹא נִטְבְּלוּ עַד שֶׁיְּמַלֵּא אֶת שְׁנֵיהֶם.&nbsp; [יב] אָגַד הַיָּרָק אֶגֶד גָּדוֹל בַּשָּׂדֶה--אַף עַל פִּי שֶׁבְּדַעְתּוֹ לְאָגְדוֹ אֲגֻדּוֹת קְטַנּוֹת לַשּׁוּק, הֲרֵי זֶה נִטְבָּל.</p>

<p><b>ג,יג</b>&nbsp;&nbsp;הַפֶּרֶד וְהַצִּמּוּקִין וְהַחַרּוּבִין, מִשֶּׁיַּעְמִיד עֲרֵמָה בְּרֹאשׁ גַּגּוֹ.&nbsp; הַבְּצָלִים, מִשֶּׁיָּסִיר הָעַלִּים וְהַקְּלִפּוֹת שֶׁדַּרְכּוֹ לְהַשְׁלִיכָם מֵעֲלֵיהֶן; וְאִם אֵינוּ מֵסִיר, עַד שֶׁיַּעְמִיד עֲרֵמָה.</p>

<p><b>ג,יד</b>&nbsp;&nbsp;[יג] הַתְּבוּאָה, מִשֶּׁיְּמָרַח; וְאֵיזֶה הוּא מְמָרֵחַ--זֶה הַמְּיַפֶּה פְּנֵי הַכֳּרִי שֶׁלַּתְּבוּאָה בָּרַחַת בְּסוֹף כָּל דָּבָר, כְּדֶרֶךְ שֶׁעוֹשִׂין כְּשֶׁגּוֹמְרִין כָּל מַעֲשֶׂיהָ.&nbsp; אִם אֵינוּ מְמָרֵחַ, עַד שֶׁיַּעְמִיד עֲרֵמָה.&nbsp; הַקָּטְנָיוֹת, מִשֶּׁיִּכְבֹּר וְנוֹטֵל מִתַּחַת הַכְּבָרָה וְאוֹכֵל; אִם אֵינוּ כּוֹבֵר, עַד שֶׁיְּמָרַח.&nbsp; וְאַף עַל פִּי שֶׁמֵּרַח--מֻתָּר לִטֹּל מִן הַקֻּטְעִים וּמִן הַצְּדָדִין וּמִמַּה שֶׁבְּתוֹךְ הַתֶּבֶן, וְאוֹכֵל.</p>

<p><b>ג,טו</b>&nbsp;&nbsp;[יד] הַיַּיִן--מִשֶּׁיַּנִּיחֶנּוּ בֶּחָבִיּוֹת, וְיַשְׁלֶה הַזּוֹגִין וְהַחַרְצַנִּין מֵעַל פְּנֵי הֶחָבִית; אֲבָל כִּשְׁהוּא בְּתוֹךְ הַבּוֹר, וּמִשֶּׁיַּגְבִּיהֶנּוּ לְהַנִּיחוֹ בֶּחָבִית--שׁוֹתֶה עֲרַאי, וְקוֹלֵט מִן הַגַּת הָעֶלְיוֹנָה וּמִן הַצִּנּוֹר וּמִכָּל מָקוֹם, וְשׁוֹתֶה.</p>

<p><b>ג,טז</b>&nbsp;&nbsp;[טו] הַשֶּׁמֶן, מִשֶּׁיֵּרֵד לָעוּקָה.&nbsp; אַף עַל פִּי שֶׁיָּרַד--נוֹטֵל מִן הָעֲקָל וּמִן הַמְּמָל וּמִבֵּין הַפַּסִּין, וְנוֹתֵן לִקְעָרָה קְטַנָּה וּלְתַמְחוּי לְתוֹךְ הַתַּבְשִׁיל, אַף עַל פִּי שְׁהוּא חַם:&nbsp; מִפְּנֵי שְׁאֵינוּ מִתְבַּשֵּׁל בִּכְלִי שֵׁנִי.&nbsp; וְאִם הָיָה חַם בְּיוֹתֵר, כְּדֵי שֶׁיִּכְוֶה אֶת הַיָּד--לֹא יִתֵּן לְתוֹכוֹ, מִפְּנֵי שְׁהוּא מִתְבַּשֵּׁל.</p>

<p><b>ג,יז</b>&nbsp;&nbsp;[טז] הָעִגּוּל שֶׁלַּדְּבֵלָה, מִשֶּׁיַּחְלִיקֶנּוּ.&nbsp; הַגְּרֹגְּרוֹת, מִשֶּׁיָּדוּשׁ; וְאִם הִכְנִיסָם לַמְּגוּרָה, מִשֶּׁיַּעְגִיל בְּיָדוֹ עַל פִּי הַמְּגוּרָה.&nbsp; הָיָה דָּשׁ הַגְּרֹגְּרוֹת בֶּחָבִית, אוֹ הָעִגּוּל עַל פִּי הַמְּגוּרָה, וְנִשְׁבְּרָה הֶחָבִית, אוֹ נִפְתְּחָה הַמְּגוּרָה--הֲרֵי זֶה לֹא יֹאכַל, עַד שֶׁיְּעַשַּׂר.</p>

<p><b>ג,יח</b>&nbsp;&nbsp;[יז] תְּאֵנִים וַעֲנָבִים שֶׁבַּמֻּקְצֶה, מֻתָּר לֶאֱכֹל מֵהֶן עֲרַאי בִּמְקוֹמָן.&nbsp; אֲבָל אִם נָטַל מִן הַמֻּקְצֶה, וְהוֹלִיךְ לְמָקוֹם אַחֵר--לֹא יֹאכַל מֵהֶן עֲרַאי:&nbsp; שֶׁהֲרֵי נִגְמְרָה מְלַאכְתָּן, אַף עַל פִּי שֶׁלֹּא יָבְשׁוּ כָּל צָרְכָּן.</p>

<p><b>ג,יט</b>&nbsp;&nbsp;[יח] הַחַרּוּבִין, עַד שֶׁלֹּא כְנָסָן לְרֹאשׁ הַגָּג--מוֹרִיד מֵהֶן לַבְּהֵמָה, וּפָטוּר:&nbsp; מִפְּנֵי שְׁהוּא מַחְזִיר אֶת הַמּוֹתָר לְיַבְּשׁוֹ, וְנִמְצָא מַאֲכִיל עֲרַאי.</p>

<p><b>ג,כ</b>&nbsp;&nbsp;[יט] מַעֲשֵׂר רִאשׁוֹן שֶׁהִקְדִּימוֹ בַּשִּׁבֳּלִים--אָסוּר לֶאֱכֹל מִמֶּנּוּ עֲרַאי, קֹדֶם שֶׁיַּפְרִישׁ תְּרוּמָתוֹ; וְאִם אָכַל, מַכִּין אוֹתוֹ מַכַּת מַרְדּוּת.</p>

<p><b>ג,כא</b>&nbsp;&nbsp;כֵּיצַד אֲכִילַת עֲרַאי:&nbsp; כְּגוֹן שֶׁהָיָה מְקַלֵּף שְׂעוֹרִים וְאוֹכֵל, מְקַלֵּף אַחַת אַחַת; וְאִם קִלַּף וְכָנַס לְתוֹךְ יָדוֹ, חַיָּב לְעַשַּׂר.&nbsp; הָיָה מוֹלֵל מְלִילוֹת שֶׁלְּחִטִּים, מְנַפֶּה מִיָּד לְיַד וְאוֹכֵל; וְאִם נִפָּה בְּתוֹךְ חֵיקוֹ, חַיָּב.&nbsp; וְאֵין צָרִיךְ לוֹמַר, אִם נִפָּה בִּכְלִי--שְׁאֵין זֶה עֲרַאי.</p>

<p><b>ג,כב</b>&nbsp;&nbsp;וְכֵן נוֹטֵל מִן הַיַּיִן, וְנוֹתֵן לִקְעָרָה לְתוֹךְ תַּבְשִׁיל צוֹנֵן, וְאוֹכֵל; אֲבָל לֹא לְתוֹךְ הַקְּדֵרָה, אַף עַל פִּי שְׁהִיא צוֹנֶנֶת--מִפְּנֵי שְׁהִיא כְּבוֹר קָטָן.&nbsp; וְכֵן סוֹחֵט זֵיתִים עַל בְּשָׂרוֹ, אֲבָל לֹא לְתוֹךְ יָדוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ג,כג</b>&nbsp;&nbsp;[כ] וּכְשֵׁם שֶׁמֻּתָּר לֶאֱכֹל עֲרַאי מִפֵּרוֹת שֶׁלֹּא נִגְמְרָה מְלַאכְתָּן--כָּךְ מֻתָּר לְהַאֲכִיל מֵהֶן לְחַיָּה וְלִבְהֵמָה וּלְעוֹפוֹת כָּל מַה שֶׁיִּרְצֶה, וּמַפְקִיר מֵהֶן כָּל מַה שֶׁיִּרְצֶה, קֹדֶם שֶׁיְּעַשַּׂר.&nbsp; וְאִם נִגְמְרוּ--אַף עַל פִּי שֶׁלֹּא נִקְבְּעוּ לַמַּעֲשֵׂר--לֹא יַפְקִיר, וְלֹא יַאֲכִיל לִבְהֵמָה חַיָּה וָעוֹף אֲכִילַת קְבָע, עַד שֶׁיְּעַשַּׂר.&nbsp; וּמֻתָּר לְהַאֲכִיל לִבְהֵמָה עֲרַאי מִן הַטֶּבֶל, וְאַפִלּוּ בְּתוֹךְ הַבַּיִת; וּמַאֲכִיל פְּקִיעֵי עָמִיר, עַד שֶׁיַּעֲשֵׂם חֲבִלּוֹת.</p>

<p><b>ג,כד</b>&nbsp;&nbsp;[כא] הַמּוֹצֶא קְצִיצוֹת בַּדֶּרֶךְ, אַפִלּוּ בְּצַד שְׂדֵה קְצִיצוֹת--הֲרֵי אֵלּוּ פְּטוּרִין מִן הַמַּעֲשֵׂר.&nbsp; מָצָא גְּרֹגְּרוֹת--אִם דָּרְסוּ הַגְּרֹגְּרוֹת רֹב הָאָדָם, חַיָּב לְעַשַּׂר:&nbsp; שֶׁחֶזְקָתָן, מִדָּבָר שֶׁנִּגְמְרָה מְלַאכְתּוֹ.&nbsp; וְכֵן אִם מָצָא פִּלְחֵי דְּבֵלָה, שֶׁיּוֹדֵעַ שְׁהֶם מִדָּבָר הַגָּמוּר.</p>

<p><b>ג,כה</b>&nbsp;&nbsp;[כב] מָצָא כְּרִיכוֹת בִּרְשׁוּת הַיָּחִיד, חַיָּב לְעַשַּׂר; בִּרְשׁוּת הָרַבִּים, פְּטוּרוֹת.&nbsp; וְהָאֲלֻמּוֹת, בְּכָל מָקוֹם חַיָּבוֹת בְּמַעֲשֵׂר.&nbsp; מָצָא תְּבוּאָה מְרוּחָה--עוֹשֶׂה אוֹתָהּ תְּרוּמָה וּמַעַשְׂרוֹת עַל פֵּרוֹת אֲחֵרוֹת, וְאֵינוּ חוֹשֵׁשׁ.&nbsp; מָצָא כַּלְכָּלָה מְחֻפָּה, חַיֶּבֶת בְּמַעַשְׂרוֹת.</p>

<p><b>ג,כו</b>&nbsp;&nbsp;מָצָא כַּלְכָּלָה בִּמְקוֹם שֶׁהָרֹב מַכְנִיסִין לַשּׁוּק--אָסוּר לֶאֱכֹל מִמֶּנָּה עֲרַאי, וּמְתַקְּנָהּ דֳּמַאי; וּבִמְקוֹם שֶׁהָרֹב מַכְנִיסִין לַבָּתִּים--אוֹכֵל מִמֶּנָּה עֲרַאי, וּמְתַקְּנָהּ וַדַּאי.&nbsp; מֶחְצָה לְמֶחְצָה, דֳּמַאי; וְאִם הִכְנִיסָהּ לַבַּיִת, מְתַקְּנָהּ וַדַּאי.</p>

<p><b>ג,כז</b>&nbsp;&nbsp;בַּמֶּה דְּבָרִים אֲמוּרִים, בְּדָבָר שְׁאֵין לוֹ גְּמָר מְלָאכָה; אֲבָל בְּדָבָר שֶׁיֵּשׁ לוֹ גְּמָר מְלָאכָה--אַף עַל פִּי שְׁהוּא מְעַשֵּׂר וַדַּאי--צָרִיךְ לְהַפְרִישׁ תְּרוּמָה, שֶׁחֶזְקָתָן שֶׁהִפְרִישׁ מֵהֶן תְּרוּמָה בְּשָׁעָה שֶׁנִּגְמְרָה מְלַאכְתָּן.</p>

<p><b>ג,כח</b>&nbsp;&nbsp;[כג] חוֹרְרֵי הַנְּמָלִים שֶׁלָּנוּ בְּצַד הָעֲרֵמָה הַחַיֶּבֶת--הֲרֵי הַנִּמְצָא בָּהֶן חַיָּב בְּמַעַשְׂרוֹת, שֶׁיָּדוּעַ שֶׁמִּדָּבָר גָּמוּר הָיוּ גּוֹרְרִין כָּל הַלַּיְלָה.</p>

<p><b>ג,כט</b>&nbsp;&nbsp;[כד] הַמּוֹצֶא זֵיתִים תַּחַת הַזַּיִת, וְחַרּוּבִין תַּחַת הַחַרּוּב--חַיָּבִין בְּמַעֲשֵׂר, שֶׁחֶזְקָתָן שֶׁנָּפְלוּ מֵאִילָן זֶה.&nbsp; מָצָא תְּאֵנִים תַּחַת הַתְּאֵנָה--הֲרֵי הֶם סָפֵק, שֶׁהֲרֵי מִשְׁתַּנּוֹת וּמִתְלַכְלְכוֹת בֶּעָפָר:&nbsp; שֶׁמֶּא מִתְּאֵנָה זוֹ נָפְלוּ, אוֹ מִתְּאֵנִים שֶׁנִּתְעַשְּׂרוּ.</p>

<p><b>ג,ל</b>&nbsp;&nbsp;[כה] הַמַּקְדִּישׁ פֵּרוֹת תְּלוּשִׁין, וּפְדָיָן קֹדֶם שֶׁתִּגָּמֵר מְלַאכְתָּן--חַיָּב לְעַשַּׂר.&nbsp; וְאִם נִגְמְרָה מְלַאכְתָּן בְּיַד הַהֶקְדֵּשׁ, וְאַחַר כָּךְ פְּדָיָן--פְּטוּרִין מִן הַמַּעַשְׂרוֹת:&nbsp; שֶׁבְּעֵת חוֹבָתָן, הָיוּ פְּטוּרִין.&nbsp; וְהַמַּקְדִּישׁ קָמָה לִמְנָחוֹת, פְּטוּרָה מִן הַמַּעַשְׂרוֹת.
<br>&nbsp;</p>

<h2>הִלְכּוֹת מַעֲשֵׂר פֵּרֶק ד</h2>

<p><b>ד,א</b>&nbsp;&nbsp;אֵין הַטֶּבֶל נִקְבָּע לְמַעֲשֵׂר מִן הַתּוֹרָה--עַד שֶׁיַּכְנִיסֶנּוּ לְבֵיתוֹ, שֶׁנֶּאֱמָר "בִּעַרְתִּי הַקֹּדֶשׁ מִן-הַבַּיִת" (דברים כו,יג):&nbsp; וְהוּא, שֶׁיַּכְנִיסֶנּוּ דֶּרֶךְ הַשַּׁעַר--שֶׁנֶּאֱמָר "וְאָכְלוּ בִשְׁעָרֶיךָ" (דברים כו,יב); אֲבָל אִם הִכְנִיס תְּבוּאָתוֹ דֶּרֶךְ גַּגִּין וְקַרְפֵּפוֹת--פָּטוּר מִן הַתְּרוּמָה, וּמִן הַמַּעַשְׂרוֹת.</p>

<p><b>ד,ב</b>&nbsp;&nbsp;יֵרָאֶה לִי שְׁאֵין לוֹקִין מִן הַתּוֹרָה עַל אֲכִילַת הַטֶּבֶל, עַד שֶׁיִּקָּבַע בִּכְנִיסָתוֹ לְבֵיתוֹ כְּמוֹ שֶׁבֵּאַרְנוּ מִפִּי הַשְּׁמוּעָה; אֲבָל אִם נִקְבַּע בִּשְׁאָר הַשִּׁשָּׁה דְּבָרִים שֶׁמָּנִינוּ, אֵין לוֹקִין עָלָיו אֵלָא מַכַּת מַרְדּוּת מִדִּבְרֵיהֶן.&nbsp; וְכֵן הָאוֹכֵל מִפֵּרוֹת שֶׁדַּעְתּוֹ לְהוֹלִיכָן לַשּׁוּק, אַחַר שֶׁנִּגְמְרָה מְלַאכְתָּן--אֵינוּ לוֹקֶה אֵלָא מַכַּת מַרְדּוּת כְּמוֹ שֶׁבֵּאַרְנוּ, שְׁאֵין הַגּוֹמֵר לִמְכֹּר חַיָּב בְּמַעֲשֵׂר אֵלָא מִדִּבְרֵיהֶם.</p>

<p><b>ד,ג</b>&nbsp;&nbsp;בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, אֵינוּ קוֹבֵעַ.&nbsp; וְכֵן הַגַּגִּין אֵינָן קוֹבְעִין, אַף עַל פִּי שֶׁהַבַּיִת שֶׁלְּמַטָּה קוֹבֵעַ; וְאִם לֹא הָיָה בַּגָּג אַרְבַּע אַמּוֹת עַל אַרְבַּע אַמּוֹת, כְּגוֹן שֶׁהָיָה הַבַּיִת מְשֻׁפָּע וְעוֹלֶה--אֵינוּ פּוֹטֵר מִן הַמַּעֲשֵׂר, אֵלָא הֲרֵי גָּג זֶה כְּמִקְצַת אַוֵּיר הַבַּיִת.</p>

<p><b>ד,ד</b>&nbsp;&nbsp;הַצְּרִיפִין, וְהַבֻּרְגָנִין, וּבָתֵּי הַקַּיִץ וְהוּא אַרְבָּעָה עַמּוּדִים וְתַקְרָה עַל גַּבֵּיהֶן שֶׁנִּמְצָא בְּלֹא כּוֹתָלִים, וְכֵן סֻכּוֹת שֶׁעוֹשִׂין בֵּינֵי כְּרָמִים וּבֵינֵי הַגִּנּוֹת בִּימֵי הַקַּיִץ--אַף עַל פִּי שֶׁדָּרִין בָּהֶן בִּימֵי הַקַּיִץ, וְיֵשׁ בָּהֶם רֵחַיִם וְתֻרְנְגוֹלִין--אֵינָן קוֹבְעִין לְמַעֲשֵׂר; וְכֵן סֻכַּת הַיּוֹצְרִים הַחִיצוֹנָה, וְסֻכַּת הֶחָג בֶּחָג--אֵינָן קוֹבְעִין:&nbsp; שֶׁכָּל אֵלּוּ, אֵין דִּירָתָן קְבָע.</p>

<p><b>ד,ה</b>&nbsp;&nbsp;הַצְּרִיפִין וְהַבֻּרְגָנִין טוֹבְלִין לְבַעְלֵיהֶן, אַף עַל פִּי שְׁאֵינָן טוֹבְלִין לְכָל אָדָם.&nbsp; וְכֵן בֵּית הַסּוֹפֵר וּבֵית הַמִּדְרָשׁ טוֹבְלִין לְזֶה שֶׁיּוֹשֵׁב בָּהֶן וּמְלַמֵּד, מִפְּנֵי שְׁהֶן כְּבֵיתוֹ; וְאֵין טוֹבְלִין לַאֲחֵרִים.</p>

<p><b>ד,ו</b>&nbsp;&nbsp;בֵּית הַכְּנֶסֶת וּבֵית הַתַּלְמוּד--אִם יֵשׁ בָּהֶן בֵּית דִּירָה, קוֹבְעִין; וְאִם לָאו, אֵין קוֹבְעִין.&nbsp; הָאוּרְיָרוֹת וְהָאוֹצָרוֹת שֶׁבַּשָּׂדוֹת הָעֲשׂוּיוֹת לַמֻּכְנָס, אֵינָן קוֹבְעִין; וְאִם הָיוּ לַדִּירָה, קוֹבְעִין.</p>

<p><b>ד,ז</b>&nbsp;&nbsp;כְּשֵׁם שֶׁהַבַּיִת קוֹבֵעַ לְמַעֲשֵׂר, כָּךְ הֶחָצֵר קוֹבַעַת לְמַעֲשֵׂר; וּמִשֶּׁיִּכָּנְסוּ לֶחָצֵר דֶּרֶךְ הַשַּׁעַר--נִקְבְּעוּ, אַף עַל פִּי שֶׁלֹּא הִכְנִיסָן לְתוֹךְ הַבַּיִת.</p>

<p><b>ד,ח</b>&nbsp;&nbsp;אֵיזוֹ הִיא חָצֵר הַקּוֹבַעַת:&nbsp; כָּל שֶׁהַכֵּלִים נִשְׁמָרִין בְּתוֹכָהּ, אוֹ שְׁאֵין אָדָם בּוֹשׁ מִלֶּאֱכֹל בְּתוֹכָהּ; אוֹ חָצֵר שְׁאִם יִכָּנֵס אָדָם לָהּ, אוֹמְרִין לוֹ מַה אַתָּה מְבַקֵּשׁ.&nbsp; וְכֵן חָצֵר שֶׁיֵּשׁ בָּהּ שְׁנֵי דִיּוּרִין, אוֹ שְׁהִיא לִשְׁנֵי שֻׁתָּפִין, שֶׁאֶחָד פּוֹתֵחַ אוֹתָהּ וְנִכְנָס, וְאֶחָד בָּא וְנִכְנָס אוֹ יוֹצֶא וְנוֹעֵל--הוֹאִיל וְהֶן פּוֹתְחִין וְנוֹעֲלִין, הֲרֵי זוֹ קוֹבַעַת.</p>

<p><b>ד,ט</b>&nbsp;&nbsp;בֵּית שַׁעַר שֶׁלֶּחָצֵר, וְהָאַכְסַדְרָה, וְהַמַּרְפֶּסֶת--הֲרֵי הֶן כֶּחָצֵר:&nbsp; אִם הָיְתָה קוֹבַעַת, קוֹבְעִין; וְאִם לָאו, אֵין קוֹבְעִין.</p>

<p><b>ד,י</b>&nbsp;&nbsp;שְׁתֵּי חֲצֵרוֹת זוֹ לְפָנִים מִזּוֹ, שְׁתֵּיהֶן קוֹבְעִין.&nbsp; סֻכַּת הַיּוֹצְרִים זוֹ לְפָנִים מִזּוֹ--הַפְּנִימִית קוֹבַעַת, וְהַחִיצוֹנָה אֵינָהּ קוֹבַעַת.&nbsp; וְהֶחָנוּת קוֹבַעַת כַּבַּיִת.</p>

<p><b>ד,יא</b>&nbsp;&nbsp;הַמּוֹלִיךְ פֵּרוֹתָיו מִמָּקוֹם לְמָקוֹם--אַף עַל פִּי שְׁהוּא נִכְנָס בָּהֶן לַבָּתִּים וְלַחֲצֵרוֹת בַּדֶּרֶךְ, לֹא נִקְבְּעוּ; אֵלָא אוֹכֵל מֵהֶן עֲרַאי, עַד שֶׁיַּגִּיעַ לִמְקוֹם שְׁהוּא סוֹף מְגַמָּתוֹ.&nbsp; וְכֵן בַּחֲזִירָתוֹ.&nbsp; [יב] הָרוֹכְלִין הַמְּחַזְּרִין בָּעֲיָרוֹת, שְׁהֶן נִכְנָסִין מֵחָצֵר לְחָצֵר--אוֹכְלִין עֲרַאי, עַד שֶׁמַּגִּיעִין לַבַּיִת שֶׁלָּנִין בּוֹ.</p>

<p><b>ד,יב</b>&nbsp;&nbsp;[יג] הַמֵּבִיא תְּאֵנִים מִן הַשָּׂדֶה לְאָכְלָן בְּחָצֵר הַפְּטוּרָה מִן הַמַּעַשְׂרוֹת--שָׁכַח וְהִכְנִיסָן לְתוֹךְ בֵּיתוֹ, הֲרֵי זֶה מֻתָּר לְהוֹצִיאָן וְלֶאֱכֹל מֵהֶן עֲרַאי; וְכֵן אִם שָׁכַח וְהֶעֱלָן לַגָּג, אוֹכֵל מֵהֶן עֲרַאי בַּגָּג.&nbsp; הֱבִיאָן לְאָכְלָן בְּרֹאשׁ גַּגּוֹ, וְשָׁכַח וְהִכְנִיסָן לַחֲצַר חֲבֵרוֹ--נִקְבְּעוּ, וְלֹא יֹאכַל עַד שֶׁיְּעַשַּׂר.</p>

<p><b>ד,יג</b>&nbsp;&nbsp;[יד] חָצֵר שְׁהִיא נֶעְדֶּרֶת, הֲרֵי הִיא כְּגִנָּה וְאוֹכְלִין בְּתוֹכָהּ עֲרַאי--וְהוּא, שֶׁיֵּעָדֵר רֻבָּהּ.&nbsp; וְאִם זָרַע רֻבָּהּ, אֵין אוֹכְלִין בָּהּ עֲרַאי; וְכֵן אִם נָטַע רֻבָּהּ.&nbsp; וְאִם נָטַע לְנוֹאי חָצֵר--הוֹאִיל וְהִיא נֶעְדֶּרֶת, הֲרֵי זֶה אוֹכֵל עֲרַאי מֵאוֹתָן אִילָנוֹת.</p>

<p><b>ד,יד</b>&nbsp;&nbsp;[טו] תְּאֵנָה שְׁהִיא עוֹמֶדֶת בֶּחָצֵר--אוֹכֵל מִמֶּנָּה אַחַת אַחַת, וּפָטוּר; וְאִם צֵרַף, חַיָּב בְּמַעֲשֵׂר.&nbsp; בַּמֶּה דְּבָרִים אֲמוּרִים, בְּשֶׁהָיָה עוֹמֵד בַּקַּרְקָע.&nbsp; אֲבָל אִם עָלָה לְרֹאשׁ הַתְּאֵנָה--מְמַלֵּא אֶת חֵיקוֹ וְאוֹכֵל שָׁם, שְׁאֵין אַוֵּיר הֶחָצֵר קוֹבֵעַ לְמַעֲשֵׂר.</p>

<p><b>ד,טו</b>&nbsp;&nbsp;[טז] הָיְתָה עוֹמֶדֶת בֶּחָצֵר, וְנוֹטָה לַגִּנָּה--הֲרֵי זֶה אוֹכֵל מִמֶּנָּה בַּגִּנָּה כְּדַרְכּוֹ, כְּאִלּוּ הָיְתָה נְטוּעָה בַּגִּנָּה; הָיְתָה נְטוּעָה בַּגִּנָּה, וְנוֹטָה לֶחָצֵר--הֲרֵי זוֹ כִּנְטוּעָה בֶּחָצֵר, שְׁאֵינוּ אוֹכֵל שָׁם אֵלָא אַחַת אַחַת.</p>

<p><b>ד,טז</b>&nbsp;&nbsp;[יז] גֶּפֶן שְׁהִיא נְטוּעָה בֶּחָצֵר--לֹא יִטֹּל אֶת כָּל הָאֶשְׁכּוֹל וְיֹאכַל, אֵלָא מְגַרְגֵּר אַחַת אַחַת; וְכֵן בָּרִמּוֹן--לֹא יִטֹּל אֶת כָּל הָרִמּוֹן, אֵלָא פּוֹרֵט אֶת הָרִמּוֹן בָּאִילָן וְאוֹכֵל הַפֶּרֶד מִשָּׁם.&nbsp; וְכֵן בָּאֲבַטִּיחַ--סוֹפֵת אוֹתוֹ בַּקַּרְקָע, וְאָכְלוֹ מִשָּׁם.&nbsp; הָיָה אוֹכֵל בָּאֶשְׁכּוֹל בַּגִּנָּה, וְנִכְנָס מִן הַגִּנָּה לֶחָצֵר--אַף עַל פִּי שֶׁיָּצָא מִן הֶחָצֵר, לֹא יִגְמֹר עַד שֶׁיְּעַשַּׂר.</p>

<p><b>ד,יז</b>&nbsp;&nbsp;[יח] כֻּסְבַּר שְׁהִיא זְרוּעָה בֶּחָצֵר, מְקַרְסֵם עַלֶּה עַלֶּה וְאוֹכֵל; וְאִם צֵרַף, חַיָּב לְעַשַּׂר.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת מַעֲשֵׂר פֵּרֶק ה</h2>

<p><b>ה,א</b>&nbsp;&nbsp;הַלּוֹקֵחַ פֵּרוֹת תְּלוּשִׁין לְאָכְלָן, נִקְבְּעוּ לַמַּעֲשֵׂר מִדִּבְרֵיהֶם כְּמוֹ שֶׁבֵּאַרְנוּ.&nbsp; וּמֵאֵימָתַי יִקָּבְעוּ--מִשֶּׁיִּתֵּן אֶת הַדָּמִים, אַף עַל פִּי שֶׁלֹּא מָשַׁךְ.&nbsp; הֲרֵי שֶׁלֹּא נָתַן דָּמִים, וְהָיָה בּוֹרֵר וּמַנִּיחַ בּוֹרֵר וּמַנִּיחַ, אַפִלּוּ כָּל הַיּוֹם כֻּלּוֹ, וְאַף עַל פִּי שֶׁגָּמַר בְּלִבּוֹ לִקַּח--לֹא נִתְחַיַּב לְעַשַּׂר; וְאִם הָיָה יְרֵא שָׁמַיִם--מִשֶּׁגָּמַר בְּלִבּוֹ מְעַשֵּׂר וְאַחַר כָּךְ יַחְזִיר לַמּוֹכֵר, אִם רָצָה לְהַחְזִיר.</p>

<p><b>ה,ב</b>&nbsp;&nbsp;הַלּוֹקֵחַ בַּמְּחֻבָּר לַקַּרְקָע, אוֹ שֶׁלָּקַח תָּלוּשׁ לְשַׁלַּח לַחֲבֵרוֹ--לֹא נִקְבְּעוּ, וְיֵשׁ לוֹ לֶאֱכֹל מֵהֶן עֲרַאי.&nbsp; [ג] הָאוֹמֵר לַחֲבֵרוֹ הֵא לָךְ אֵיסָר זֶה, וְתֶן לִי בּוֹ חָמֵשׁ תְּאֵנִים--הֲרֵי זֶה אוֹכֵל אַחַת אַחַת, וּפָטוּר; וְאִם צֵרַף, חַיָּב לְעַשַּׂר.</p>

<p><b>ה,ג</b>&nbsp;&nbsp;הֵא לָךְ אֵיסָר זֶה, בְּעֶשְׂרִים תְּאֵנִים שֶׁאָבֹר לִי--בּוֹרֵר אַחַת אַחַת, וְאוֹכֵל; בָּאֶשְׁכּוֹל שֶׁאָבֹר לִי--מְגַרְגֵּר מִמֶּנּוּ בָּאִילָן, וְאוֹכֵל; בָּרִמּוֹן שֶׁאָבֹר לִי--פּוֹרֵט אוֹתוֹ בָּאִילָן, וְאוֹכֵל; בָּאֲבַטִּיחַ שֶׁאָבֹר לִי--סוֹפֵת בַּקַּרְקָע, וְאוֹכֵל.&nbsp; וְאִם קָצַץ אֶת הַתְּאֵנִים וְצֵרְפָם, אוֹ שֶׁקָּצַץ אֶת הָאֶשְׁכּוֹל אוֹ הָאֲבַטִּיחַ--חַיָּב לְעַשַּׂר, שֶׁהֲרֵי לֹא קָנָה אֵלָא הַנִּתְלָשׁ.</p>

<p><b>ה,ד</b>&nbsp;&nbsp;אֲבָל אִם אָמַר לוֹ הֵא לָךְ אֵיסָר זֶה, בְּעֶשְׂרִים תְּאֵנִים אֵלּוּ, בִּשְׁנֵי אֶשְׁכּוֹלוֹת אֵלּוּ, בִּשְׁנֵי רִמּוֹנִים אֵלּוּ, בִּשְׁנֵי אֲבַטִּיחִים אֵלּוּ--קוֹצֵץ כְּדַרְכּוֹ, וְאוֹכֵל עֲרַאי, וּפָטוּר:&nbsp; שֶׁלֹּא נִקְבְּעוּ בְּמֶקָּח, שֶׁהֲרֵי לְקָחָן בַּמְּחֻבָּר.</p>

<p><b>ה,ה</b>&nbsp;&nbsp;[ד] הַמַּחְלִיף עִם חֲבֵרוֹ, זֶה לֶאֱכֹל וְזֶה לֶאֱכֹל--שְׁנֵיהֶם נִקְבְּעוּ לַמַּעַשְׂרוֹת, שֶׁהֲרֵי לָקְחוּ בַּתָּלוּשׁ.&nbsp; זֶה לְקַצּוֹת וְזֶה לְקַצּוֹת--שְׁנֵיהֶן לֹא נִקְבְּעוּ, שְׁאֵין הַמְּכָר קוֹבֵעַ דָּבָר שֶׁלֹּא נִגְמְרָה מְלַאכְתּוֹ, כְּמוֹ שֶׁבֵּאַרְנוּ.</p>

<p><b>ה,ו</b>&nbsp;&nbsp;לָקַח הָאֶחָד פֵּרוֹת שֶׁהִחְלִיף לַאֲכִילָה, וְלָקַח הָאַחֵר חֲלִיפֵיהֶן לְהַקְצוֹתָן--זֶה שֶׁלָּקַח לַאֲכִילָה, חַיָּב לְעַשַּׂר; וְזֶה שֶׁלָּקַח לְהַקְצוֹת, לֹא נִקְבַּע לְמַעֲשֵׂר.</p>

<p><b>ה,ז</b>&nbsp;&nbsp;[ה] הָאוֹמֵר לַחֲבֵרוֹ צֵא וּלְקֹט לָךְ עֶשְׂרִים תְּאֵנִים מִשֶּׁלִּי, וַאֲנִי אֲמַלֵּא אֶת כְּרֵסִי מִשֶּׁלָּךְ--שְׁנֵיהֶם פְּטוּרִים:&nbsp; שְׁאֵין זֶה חֲלִיפִין, כְּדֵי שֶׁיִּהְיֶה מְכָר.&nbsp; וְאִם צֵרַף וְאָכַל, חַיָּב.&nbsp; וְהַמַּתָּנָה, אֵינָהּ קוֹבַעַת כַּמְּכָר.</p>

<p><b>ה,ח</b>&nbsp;&nbsp;[ו] עַם הָאָרֶץ שֶׁהָיָה עוֹבֵר בַּשּׁוּק, וְאָמַר טְלוּ לָכֶם תְּאֵנִים--אוֹכְלִים וּפְטוּרִין, שְׁאֵין הַמַּתָּנָה קוֹבַעַת.&nbsp; וְאִם הִכְנִיסוּ לְבָתֵּיהֶן--אִם רֹב הָעָם מַכְנִיסִים לַבָּתִּים, מְעַשְּׂרִים; וְאִם רֹב הָעָם מַכְנִיסִים לַשּׁוּק, אֵינָן מְתַקְּנִים אֵלָא דֳּמַאי--שֶׁמֶּא עִשַּׂר, וְאַחַר כָּךְ הֵבִיא לַשּׁוּק.&nbsp; וְאִם אָמַר טְלוּ לָכֶם וְהַכְנִיסוּ לְבָתֵּיכֶם--כְּשֶׁמַּכְנִיס לַבַּיִת, מְעַשֵּׂר דֳּמַאי.</p>

<p><b>ה,ט</b>&nbsp;&nbsp;נָתַן לוֹ דָּבָר מְרֻבֶּה, אַפִלּוּ אָמַר לוֹ טֹל וֶאֱכֹל--הֲרֵי זֶה כְּמִי שֶׁאָמַר לוֹ טֹל וְהַכְנֵס:&nbsp; שְׁאֵינוּ אוֹכֵל, עַד שֶׁיְּתַקַּן דֳּמַאי.&nbsp; וְכֵן אִם נָתַן לוֹ דָּבָר שְׁאֵין דַּרְכּוֹ לְהֵאָכֵל חַי, אוֹ שֶׁהָיָה אָדָם גָּדוֹל שְׁאֵין דַּרְכּוֹ לֶאֱכֹל בַּשּׁוּק--הֲרֵי זֶה מְתַקֵּן דֳּמַאי.</p>

<p><b>ה,י</b>&nbsp;&nbsp;[ז] הָיוּ שְׁנַיִם, אָמַר לְאֶחַד טֹל וֶאֱכֹל, וְאָמַר לַשֵּׁנִי טֹל וְהַכְנֵס--זֶה אוֹכֵל וּפָטוּר, וְזֶה אוֹכֵל וְחַיָּב.&nbsp; [ח] וְכֵן אֲנָשִׁים שֶׁהָיוּ יוֹשְׁבִים בַּשַּׁעַר אוֹ בֶּחָנוּת, וְאָמַר לָהֶם טְלוּ וְאִכְלוּ--הֲרֵי אֵלּוּ אוֹכְלִין וּפְטוּרִין.&nbsp; וּבַעַל הַשַּׁעַר אוֹ בַּעַל הֶחָנוּת, לֹא יֹאכְלוּ עַד שֶׁיְּעַשְּׂרוּ דֳּמַאי--שֶׁנִּמְצָא כְּאוֹמֵר לְאֵלּוּ טְלוּ וְהַכְנִיסוּ לְבָתֵּיכֶם, שֶׁהֲרֵי הֶם בְּבָתֵּיהֶם.&nbsp; וּכְבָר בֵּאַרְנוּ שְׁאֵין הַבַּיִת שְׁאֵינוּ שֶׁלּוֹ קוֹבֵעַ לוֹ, כְּשֶׁיַּעַבְרוּ הַפֵּרוֹת בְּתוֹכוֹ.</p>

<p><b>ה,יא</b>&nbsp;&nbsp;[ט] הַשּׂוֹכֵר אֶת הַפּוֹעֲלִים לַעֲשׂוֹת עִמּוֹ בַּפֵּרוֹת, בֵּין בַּתְּלוּשִׁין בֵּין בַּמְּחֻבָּרִין--הוֹאִיל וְיֵשׁ לָהֶם לֶאֱכֹל מִן הַתּוֹרָה בְּמַה הֶן עוֹשִׂין, הֲרֵי אֵלּוּ אוֹכְלִין וּפְטוּרִין מִן הַמַּעֲשֵׂר.&nbsp; וְאִם הִתְנָה עִמָּהֶן שֶׁיֹּאכְלוּ מַה שֶׁלֹּא זִכְּתָה לָהֶן תּוֹרָה, כְּגוֹן שֶׁהִתְנָה הַפּוֹעֵל שֶׁיֹּאכַל בְּנוֹ עִמּוֹ, אוֹ שֶׁיֹּאכַל בְּנוֹ מִשְּׂכָרוֹ, אוֹ שֶׁיֹּאכַל אַחַר גְּמָר מְלַאכְתּוֹ בַּתָּלוּשׁ--הֲרֵי זֶה אָסוּר לֶאֱכֹל, עַד שֶׁיְּעַשַּׂר:&nbsp; הוֹאִיל וְאוֹכֵל מִפְּנֵי הַתְּנָאי שֶׁלּוֹ, הֲרֵי זֶה כְּלוֹקֵחַ.</p>

<p><b>ה,יב</b>&nbsp;&nbsp;[י] שְׂכָרוֹ לְנַכַּשׁ עִמּוֹ בַּזֵּיתִים, וְהִתְנָה הַפּוֹעֵל שֶׁיֹּאכַל בַּזֵּיתִים--הֲרֵי זֶה אוֹכֵל מִן הָאִילָן אַחַת אַחַת, וּפָטוּר; וְאִם צֵרַף, חַיָּב.&nbsp; [יא] שְׂכָרוֹ לְנַכַּשׁ בַּבְּצָלִים, וְהִתְנָה לֶאֱכֹל יָרָק--מְקַרְסֵם עַלֶּה עַלֶּה, וְאוֹכֵל; וְאִם צֵרַף, חַיָּב.</p>

<p><b>ה,יג</b>&nbsp;&nbsp;קָצַץ הַפּוֹעֵל שֶׁיֹּאכַל לִיטְרָה שֶׁלַּזֵּיתִים, אוֹכֵל אַחַת אַחַת; וְאִם צֵרַף, חַיָּב לְעַשַּׂר--הוֹאִיל וְהוּא אוֹכֵל דָּבָר קָצוּב, הֲרֵי זֶה כְּלוֹקֵחַ שְׁאִם צֵרַף נִקְבַּע.</p>

<p><b>ה,יד</b>&nbsp;&nbsp;לֹא קָצַץ, אֵלָא הָיָה אוֹכֵל בְּדִין תּוֹרָה--מְצָרֵף וְאוֹכֵל כָּל מַה שֶׁיִּרְצֶה:&nbsp; וְהוּא, שֶׁלֹּא יִסְפֹּת בַּמֶּלַח.&nbsp; אֲבָל אִם סָפַת בַּמֶּלַח אַחַת אַחַת, מֻתָּר; שְׁתַּיִם שְׁתַּיִם--אָסוּר, שֶׁהֲרֵי נִקְבְּעוּ בַּמֶּלַח.</p>

<p><b>ה,טו</b>&nbsp;&nbsp;[יב] פּוֹעֵל שֶׁהָיָה עוֹשֶׂה בַּלְּבָסִין, לֹא יֹאכַל בִּבְנוֹת שֶׁבַע; בִּבְנוֹת שֶׁבַע, לֹא יֹאכַל בַּלְּבָסִין:&nbsp; עַד שֶׁיְּעַשַּׂר.&nbsp; אֲבָל יֵשׁ לוֹ לִמְנֹעַ עַצְמוֹ, עַד שֶׁיַּגִּיעַ לִמְקוֹם הַיָּפוֹת.</p>

<p><b>ה,טז</b>&nbsp;&nbsp;[יג] הַמּוֹצִיא אֶת פּוֹעֲלָיו לַעֲשׂוֹת לוֹ מְלָאכָה בַּשָּׂדֶה--בִּזְמָן שְׁאֵין לָהֶן עָלָיו מְזוֹנוֹת--אוֹכְלִין מִן הַפֵּרוֹת שֶׁבַּשָּׂדֶה, וּפְטוּרִין מִן הַמַּעֲשֵׂר:&nbsp; וְהוּא, שֶׁלֹּא נִגְמְרָה מְלַאכְתָּן.&nbsp; אֲבָל אִם יֵשׁ עָלָיו מְזוֹנוֹת--הֲרֵי אֵלּוּ לֹא יֹאכְלוּ, וְאַף עַל פִּי שֶׁלֹּא נִגְמְרָה מְלַאכְתָּן:&nbsp; שְׁאֵין פּוֹרְעִין חוֹב מִן הַטֶּבֶל.&nbsp; אֲבָל אוֹכְלִין אַחַת אַחַת מִן הַתְּאֵנָה--אֲבָל לֹא מִן הַסַּל, וְלֹא מִן הַקֻּפָּה, וְלֹא מִן הַמֻּקְצֶה.</p>

<p><b>ה,יז</b>&nbsp;&nbsp;[יד] אֶחָד הַמְּבַשֵּׁל, וְאֶחָד הַשּׁוֹלֵק, וְאֶחָד הַכּוֹבֵשׁ--קוֹבֵעַ לְמַעֲשֵׂר; אֲבָל הַמְּעַשֵּׁן אֶת הַפֵּרוֹת עַד שֶׁהִכְשִׁירָן, הֲרֵי הוּא סָפֵק.&nbsp; [טו] הַטּוֹמֵן פֵּרוֹת בָּאֲדָמָה אוֹ בַּתֶּבֶן אוֹ בַּזֵּבֶל, עַד שֶׁהִכְשִׁירָן לַאֲכִילָה--לֹא נִקְבְּעוּ לַמַּעֲשֵׂר.</p>

<p><b>ה,יח</b>&nbsp;&nbsp;[טז] הַנּוֹתֵן יַיִן לְתַבְשִׁיל חַם, אוֹ שֶׁנָּתַן שֶׁמֶן לִקְדֵרָה וְאִלְפָס כִּשְׁהֶן מְרֻתָּחִין--נִקְבְּעוּ לַמַּעֲשֵׂר.&nbsp; מָזַג יַיִן בְּמַיִם חַמִּים, נִקְבַּע; וְאֵין צָרִיךְ לוֹמַר שְׁאִם בִּשַּׁל הַיַּיִן, וְאַפִלּוּ בַּגַּת--שֶׁאָסוּר לִשְׁתּוֹת מִמֶּנּוּ, עַד שֶׁיְּעַשַּׂר.</p>

<p><b>ה,יט</b>&nbsp;&nbsp;[יז] הַשּׁוּם וְהַשִּׁחְלַיִם וְהַחַרְדָּל שֶׁשְּׁחָקָן בַּשָּׂדֶה בַּשֶּׁמֶן, נִטְבְּלוּ לְמַעֲשֵׂר.&nbsp; וְכֵן הַסּוֹחֵט אֶשְׁכּוֹל לְתוֹךְ הַכּוֹס, נִקְבַּע; לְתוֹךְ הַתַּמְחוּי, לֹא נִקְבַּע.</p>

<p><b>ה,כ</b>&nbsp;&nbsp;[יח] הַמּוֹלֵחַ פֵּרוֹת בַּשָּׂדֶה, נִקְבְּעוּ; טָבַל הַזֵּיתִים אַחַת אַחַת בַּמֶּלַח וְאָכַל, פָּטוּר.&nbsp; הַפּוֹצֵעַ זֵיתִים כְּדֵי שֶׁיֵּצֵא הַשֶּׂרֶף מֵהֶם, פָּטוּר.&nbsp; הַנּוֹטֵל זֵיתִים מִן הַמַּעְטֵן, טוֹבֵל אַחַת אַחַת בַּמֶּלַח וְאוֹכֵל; וְאִם מָלַח וְנָתַן לְתוֹךְ פִּיו, חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>ה,כא</b>&nbsp;&nbsp;[יט] הַתּוֹרֵם פֵּרוֹתָיו תְּרוּמָה שֶׁצָּרִיךְ לִתְרֹם אַחֲרֶיהָ שְׁנִיָּה, נִקְבְּעוּ לַמַּעֲשֵׂר; וְלֹא יֹאכַל מֵהֶן עֲרַאי, עַד שֶׁיּוֹצִיא הַתְּרוּמָה הַשְּׁנִיָּה וִיעַשַּׂר.</p>

<p><b>ה,כב</b>&nbsp;&nbsp;[כ] פֵּרוֹת שֶׁנִּגְמְרָה מְלַאכְתָּן, וְחָשֵׁכָה עֲלֵיהֶן לֵילֵי שַׁבָּת--נִקְבְּעוּ; וְלֹא יֹאכַל מֵהֶן אַפִלּוּ לְאַחַר הַשַּׁבָּת, עַד שֶׁיְּעַשַּׂר.&nbsp; [כא] תִּינוֹקוֹת שֶׁטָּמְנוּ תְּאֵנִים לַשַּׁבָּת, וְשָׁכְחוּ לְעַשְּׂרָן--לֹא יֹאכְלוּ לְמוֹצָאֵי שַׁבָּת, עַד שֶׁיְּעַשְּׂרוּ.</p>

<p><b>ה,כג</b>&nbsp;&nbsp;[כב] תְּאֵנָה שֶׁהָיְתָה מְיֻחֶדֶת לוֹ לֶאֱכֹל פֵּרוֹתֶיהָ בַּשַּׁבָּת, וְלָקַט מִמֶּנָּה כַּלְכָּלָה--לֹא יֹאכַל עַד שֶׁיְּעַשַּׂר:&nbsp; הוֹאִיל וּפֵרוֹת אֵלּוּ מְיֻחָדִין לַשַּׁבָּת, וְהַשַּׁבָּת קוֹבַעַת.</p>

<p><b>ה,כד</b>&nbsp;&nbsp;[כג] הָיָה אוֹכֵל בְּאֶשְׁכּוֹל, וְחָשֵׁכָה עָלָיו לֵילֵי שַׁבָּת--הֲרֵי זֶה לֹא יִגְמֹר אֲכִילָתוֹ בַּשַּׁבָּת, עַד שֶׁיְּעַשַּׂר; וְאִם הִנִּיחוֹ לְאַחַר הַשַּׁבָּת, הֲרֵי זֶה גּוֹמְרוֹ.
<br>&nbsp;</p>

<h2>הִלְכּוֹת מַעֲשֵׂר פֵּרֶק ו</h2>

<p><b>ו,א</b>&nbsp;&nbsp;מַחְלִיקִין בִּתְאֵנִים וַעֲנָבִים שֶׁלְּטֶבֶל, וְאֵין בְּזֶה הֶפְסֵד.&nbsp; וְכָל שֶׁאָסוּר לַזָּרִים לְאָכְלוֹ בַּתְּרוּמָה, מִן הַגַּרְעִנִּין וְהַקְּלִפּוֹת וְהָעַלִּין וְהַחַרְצַנִּין וְכַיּוֹצֶא בָּהֶן--כָּךְ אָסוּר לְאָכְלוֹ מִן הַטֶּבֶל; וְכֵן הַמַּעֲשֵׂר שֶׁלֹּא נִטְּלָה תְּרוּמָתוֹ, וּמַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ.&nbsp; וְכָל שֶׁמֻּתָּר לַזָּרִים לְאָכְלוֹ בַּתְּרוּמָה מִדְּבָרִים אֵלּוּ--כָּךְ מֻתָּר בַּטֶּבֶל, וּבַמַּעֲשֵׂר שֶׁלֹּא נִטְּלָה תְּרוּמָתוֹ, וּבְמַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ.</p>

<p><b>ו,ב</b>&nbsp;&nbsp;אֵין מַדְלִיקִין בְּטֶבֶל טָמֵא אַפִלּוּ בַּחֹל, וְאֵין צָרִיךְ לוֹמַר בַּשַּׁבָּת--שֶׁנֶּאֱמָר "אֶת-מִשְׁמֶרֶת תְּרוּמֹתָי" (במדבר יח,ח):&nbsp; מַה תְּרוּמָה טְהוֹרָה, אֵין לָךְ בָּהּ אֵלָא מִשָּׁעַת הֲרָמָתָהּ--אַף תְּרוּמָה טְמֵאָה, אֵין לָךְ לֵהָנוֹת בָּהּ אֵלָא מִשָּׁעַת הֲרָמָתָהּ וְאִלַּךְ.</p>

<p><b>ו,ג</b>&nbsp;&nbsp;אֵין מְחַפִּין בַּטֶּבֶל.&nbsp; וְאֵין זוֹרְעִין אֶת הַטֶּבֶל; וְאַפִלּוּ פֵּרוֹת שֶׁלֹּא נִגְמְרָה מְלַאכְתָּן, אָסוּר לִזְרֹעַ מֵהֶן עַד שֶׁיְּעַשַּׂר.&nbsp; בַּמֶּה דְּבָרִים אֲמוּרִים, בִּתְבוּאָה וְקָטְנָיוֹת וְכַיּוֹצֶא בָּהֶן.&nbsp; אֲבָל הָעוֹקֵר שְׁתָלִים שֶׁיֵּשׁ בָּהֶן פֵּרוֹת, מִמָּקוֹם לְמָקוֹם בְּתוֹךְ שָׂדֵהוּ--הֲרֵי זֶה מֻתָּר, וְאֵינוּ כְּזוֹרֵעַ טֶבֶל:&nbsp; שֶׁהֲרֵי לֹא אָסַף הַפֵּרוֹת.</p>

<p><b>ו,ד</b>&nbsp;&nbsp;וְכֵן הָעוֹקֵר לֶפֶת וּצְנוֹנוֹת, וּשְׁתָלָם בְּמָקוֹם אַחֵר--אִם נִתְכַּוַּן לְהוֹסִיף בְּגוּפָן, מֻתָּר; וְאִם שְׁתָלָן כְּדֵי שֶׁיִּקְשׁוּ, וְיִקַּח הַזֶּרַע שֶׁלָּהֶן--אָסוּר, מִפְּנֵי שְׁהוּא כְּזוֹרֵעַ חִטִּים אוֹ שְׂעוֹרִים שֶׁלְּטֶבֶל.</p>

<p><b>ו,ה</b>&nbsp;&nbsp;[ד] לִיטְרָה מַעֲשֵׂר טָבוּל שֶׁזְּרָעָהּ, וְהִשְׁבִּיחָה, וַהֲרֵי הִיא עֶשֶׂר לִיטְרִין--חַיֶּבֶת בְּמַעֲשֵׂר; וְאוֹתָהּ לִיטְרָה, מְעַשֵּׂר עָלֶיהָ מִמָּקוֹם אַחֵר לְפִי חֶשְׁבּוֹן.&nbsp; לִיטְרָה בְּצָלִים שֶׁתִּקְּנָהּ וּזְרָעָהּ--אֵינוּ מְעַשֵּׂר לְפִי חֶשְׁבּוֹן הַתּוֹסֶפֶת, אֵלָא מְעַשֵּׂר לְפִי כֻּלּוֹ.</p>

<p><b>ו,ו</b>&nbsp;&nbsp;[ה] זֵרְעוֹנִים שֶׁהֵבִיאוּ שְׁלִישׁ, וּמֵרְחָן וְעִשְּׂרָן, וְאַחַר כָּךְ זְרָעָן וְהוֹסִיפוּ, וְאֵין זַרְעָם כּוֹלֶה--הֲרֵי זֶה סְפֵק אִם חַיָּבִין בְּמַעֲשֵׂר מִדִּבְרֵיהֶם הוֹאִיל וְהוֹסִיפוּ, אוֹ אֵין חַיָּבִין:&nbsp; שֶׁהֲרֵי הַזֶּרַע שֶׁעֲדַיִן הוּא קַיָּם וְלֹא אָבַד, מְעֻשָּׂר הוּא; וְאֵין אֵלּוּ דּוֹמִים לַבְּצָלִים, שֶׁהַבְּצָלִים אֵין דַּרְכָּן לְהִזָּרֵעַ.</p>

<p><b>ו,ז</b>&nbsp;&nbsp;[ו] הַזּוֹרֵעַ אֶת הַטֶּבֶל, בֵּין דָּבָר שֶׁזַּרְעוֹ כּוֹלֶה בֵּין דָּבָר שְׁאֵין זַרְעוֹ כּוֹלֶה--אִם אִפְשָׁר לְלַקְּטוֹ--קוֹנְסִין אוֹתוֹ, וּמְלַקְּטוֹ; וְאִם צָמַח--אֵין מְחַיָּבִין אוֹתוֹ לַעְקֹר, וְהַגִּדּוּלִין חֻלִּין.&nbsp; וְאִם הָיָה דָּבָר שְׁאֵין זַרְעוֹ כּוֹלֶה--אַפִלּוּ גִּדּוּלֵי גִּדּוּלִין אֲסוּרִין, עַד שָׁלוֹשׁ גְּרָנוֹת; וְהָרְבִיעִי מֻתָּר.&nbsp; וּמִפְּנֵי מַה הַגִּדּוּלִין אֲסוּרִין, מִפְּנֵי תְּרוּמַת מַעֲשֵׂר וּתְרוּמָה גְּדוֹלָה שֶׁיֵּשׁ בּוֹ.&nbsp; וְכֵן הַדִּין בְּזוֹרֵעַ מַעֲשֵׂר שֶׁלֹּא נִטְּלָה תְּרוּמָתוֹ.</p>

<p><b>ו,ח</b>&nbsp;&nbsp;אֵין מוֹכְרִין אֶת הַטֶּבֶל אֵלָא לְצֹרֶךְ, וּלְחָבֵר; וְאָסוּר לְשַׁלַּח אֶת הַטֶּבֶל, וְאַפִלּוּ חָבֵר לְחָבֵר--שֶׁמֶּא יִסְמְכוּ זֶה עַל זֶה, וְיֹאכַל הַטֶּבֶל.</p>

<p><b>ו,ט</b>&nbsp;&nbsp;[ז] הַמּוֹכֵר פֵּרוֹת לַחֲבֵרוֹ, וְזָכַר שְׁהֶם טֶבֶל, וְרָץ אַחֲרָיו לְתַקְּנָן, וְלֹא מְצָאוֹ--אִם יָדוּעַ שְׁאֵינָן קַיָּמִין וְשֶׁכְּבָר אָבְדוּ אוֹ נֶאְכְלוּ, אֵינוּ צָרִיךְ לְעַשַּׂר עֲלֵיהֶם; וְאִם סְפֵק שְׁהֶם קַיָּמִין אוֹ אֵינָן, צָרִיךְ לְהוֹצִיא עֲלֵיהֶן מַעְשְׂרוֹתֵיהֶן מִפֵּרוֹת אֲחֵרוֹת.</p>

<p><b>ו,י</b>&nbsp;&nbsp;[ח] הַמּוֹכֵר פֵּרוֹת לַחֲבֵרוֹ--מוֹכֵר אוֹמֵר עַל מְנַת שְׁהֶן טֶבֶל מָכַרְתִּי, וְלוֹקֵחַ אוֹמֵר לֹא לָקַחְתִּי מִמָּךְ אֵלָא מְעֻשָּׂרִין--כּוֹפִין אֶת הַמּוֹכֵר לְתַקַּן:&nbsp; קְנָס הוּא לוֹ, מִפְּנֵי שֶׁמָּכַר אֶת הַטֶּבֶל.</p>

<p><b>ו,יא</b>&nbsp;&nbsp;[ט] אֵין פּוֹרְעִין חוֹב מִן הַטֶּבֶל, מִפְּנֵי שְׁהוּא כְּמוֹכְרוֹ.&nbsp; [י] מִי שֶׁלָּקְחוּ בֵּית הַמֶּלֶךְ אֶת פֵּרוֹתָיו, וְהֶם טְבָלִים--אִם מֵחֲמַת חוֹב שְׁהוּא חַיָּב לָהֶן, צָרִיךְ לְהוֹצִיא עֲלֵיהֶן מַעַשְׂרוֹת; וְאִם לְקָחוּם בְּאֹנֶס, אֵינוּ חַיָּב לְעַשַּׂר עֲלֵיהֶם.&nbsp; [יא] וְהַלּוֹקֵחַ טֶבֶל מִשְּׁנֵי מְקוֹמוֹת, מְעַשֵּׂר מִזֶּה עַל זֶה.</p>

<p><b>ו,יב</b>&nbsp;&nbsp;הַמְּקַבֵּל שָׂדֶה מִיִּשְׂרָאֵל אוֹ מִן הַנָּכְרִי--חוֹלֵק וְנוֹתֵן לְבַעַל הַשָּׂדֶה בְּפָנָיו, כְּדֵי שֶׁיֵּדַע שֶׁטֶּבֶל נָטַל.&nbsp; אֲבָל הַחוֹכֵר שָׂדֶה מִיִּשְׂרָאֵל--אִם נָתַן לוֹ מִזֶּרַע אוֹתָהּ שָׂדֶה, תּוֹרֵם וְאַחַר כָּךְ נוֹתֵן לוֹ מַה שֶׁקָּצַץ לִתֵּן לוֹ; וּבַעַל הַשָּׂדֶה מְעַשֵּׂר לְעַצְמוֹ.&nbsp; וְאִם נָתַן לוֹ מִזֶּרַע שָׂדֶה אַחֶרֶת, אוֹ מִמִּין אַחֵר--מוֹצִיא הַמַּעֲשֵׂר, וְאַחַר כָּךְ נוֹתֵן לוֹ.</p>

<p><b>ו,יג</b>&nbsp;&nbsp;[יב] הַחוֹכֵר שָׂדֶה מִן הַנָּכְרִי--מְעַשֵּׂר, וְאַחַר כָּךְ נוֹתֵן לוֹ:&nbsp; קְנָס קָנְסוּ אוֹתוֹ בְּזֶה--כְּדֵי שֶׁלֹּא יַחְכֹּר מִן הַגּוֹי, וְנִמְצֵאת הַשָּׂדֶה בּוּרָה לְפָנָיו, עַד שֶׁיִּצְטָרַךְ, וְיִמְכְּרֶנָּה לְיִשְׂרָאֵל.&nbsp; וְכֵן הַמְּקַבֵּל שָׂדֵה אֲבוֹתָיו מִן הַגּוֹי, קָנְסוּ אוֹתוֹ שֶׁיְּעַשַּׂר וְאַחַר כָּךְ יִתֵּן לַגּוֹי חֶלְקוֹ מְעֻשָּׂר--כְּדֵי שֶׁלֹּא יִקְפֹּץ וִיקַבְּלֶנָּה מִמֶּנּוּ, מִפְּנֵי שְׁהִיא שְׂדֵה אֲבוֹתָיו, עַד שֶׁתִּשָּׁאֵר לְפָנָיו בּוּרָה, כְּדֵי שֶׁיִּמְכְּרֶנָּה לְיִשְׂרָאֵל.</p>

<p><b>ו,יד</b>&nbsp;&nbsp;[יג] אֵיזֶה הוּא חוֹכֵר, וְאֵיזֶה הוּא מְקַבֵּל:&nbsp; חוֹכֵר--שֶׁחוֹכֵר הַקַּרְקָע בְּדָבָר קָצוּב מִן הַזֶּרַע בְּכָּךְ וְכָּךְ סְאָה, בֵּין עָשָׂת הַרְבֵּה בֵּין עָשָׂת מְעַט; וּמְקַבֵּל--הוּא שֶׁיְּקַבַּל אוֹתָהּ בְּחֵלֶק מִמַּה שֶׁתַּעֲשֶׂה, חֶצְיוֹ אוֹ שְׁלִישׁוֹ אוֹ מַה שֶׁיַּתְנוּ בֵּינֵיהֶן.&nbsp; וְהַשּׂוֹכֵר--הוּא שֶׁשּׂוֹכֵר הַקַּרְקָע, בְּמָעוֹת.</p>

<p><b>ו,טו</b>&nbsp;&nbsp;[יד] שְׁנַיִם שֶׁקִּבְּלוּ שָׂדֶה בַּאֲרִיסוּת, אוֹ שֶׁיָּרְשׁוּ, אוֹ נִשְׁתַּתְּפוּ--יָכוֹל הָאֶחָד לוֹמַר לַחֲבֵרוֹ, טֹל אַתָּה חִטִּים שֶׁבְּמָקוֹם פְּלוֹנִי וַאֲנִי חִטִּים שֶׁבְּמָקוֹם פְּלוֹנִי, אַתָּה יַיִן שֶׁבְּמָקוֹם פְּלוֹנִי וַאֲנִי יַיִן שֶׁבְּמָקוֹם פְּלוֹנִי; אֲבָל לֹא יֹאמַר לוֹ, טֹל אַתָּה חִטִּים וַאֲנִי שְׂעוֹרִים, אַתָּה יַיִן וַאֲנִי שֶׁמֶן--מִפְּנֵי שְׁהֶן מוֹכְרִין אֶת הַטֶּבֶל.</p>

<p><b>ו,טז</b>&nbsp;&nbsp;[טו] כּוֹהֵן וְלֵוִי שֶׁלָּקְחוּ פֵּרוֹת מִיִּשְׂרָאֵל, אַחַר שֶׁנִּגְמְרָה מְלַאכְתָּן--מוֹצִיאִין אֶת הַתְּרוּמָה וְהַמַּעַשְׂרוֹת מִיְּדֵיהֶן, וְנוֹתְנִין אוֹתָם לְכוֹהֲנִים וְלִלְוִיִּים אֲחֵרִים:&nbsp; קְנָס הוּא לָהֶם--כְּדֵי שֶׁלֹּא יִקְפְּצוּ לַגְּרָנוֹת וְלַגִּתּוֹת וְיִקְנוּ טְבָלִים, כְּדֵי לְהַפְקִיעַ מַתְּנוֹת אֲחֵיהֶם הַכּוֹהֲנִים.&nbsp; וְאִם קָנוּ קֹדֶם שֶׁתִּגָּמֵר מְלַאכְתָּן, כְּגוֹן שֶׁלָּקְחוּ תְּבוּאָה קֹדֶם מֵרוּחַ--אֵין מוֹצִיאִין מִיָּדָם.</p>

<p><b>ו,יז</b>&nbsp;&nbsp;[טז] כּוֹהֵן אוֹ לֵוִי שֶׁמָּכְרוּ פֵּרוֹת תְּלוּשִׁין לְיִשְׂרָאֵל, קֹדֶם שֶׁתִּגָּמֵר מְלַאכְתָּן, וְאֵין צָרִיךְ לוֹמַר, אִם מָכְרוּ בַּמְּחֻבָּר--הֲרֵי הַתְּרוּמָה אוֹ הַמַּעֲשֵׂר שֶׁלָּהֶם; וְאִם מָכְרוּ אַחַר גְּמָר מְלָאכָה--הֲרֵי הַתְּרוּמָה וְהַמַּעֲשֵׂר שֶׁלַּלּוֹקֵחַ, וּמַפְרִישׁ וְנוֹתֵן לְכָל כּוֹהֵן אוֹ לֵוִי שֶׁיִּרְצֶה.</p>

<p><b>ו,יח</b>&nbsp;&nbsp;[יז] כּוֹהֵן וְלֵוִי שֶׁקִּבְּלוּ שָׂדֶה מִיִּשְׂרָאֵל--כְּשֵׁם שֶׁחוֹלְקִין בַּחֻלִּין, כָּךְ חוֹלְקִין בִּתְרוּמָה וּמַעַשְׂרוֹת; וְהַיִּשְׂרְאֵלִי נוֹטֵל חֶלְקוֹ, וְנוֹתְנוֹ לְכָל כּוֹהֵן וְלֵוִי שֶׁיִּרְצֶה.&nbsp; אֲבָל יִשְׂרָאֵל שֶׁקִּבַּל שָׂדֶה מִכּוֹהֵן אוֹ מִלֵּוִי--הַתְּרוּמָה אוֹ הַמַּעֲשֵׂר לְבַעַל הַשָּׂדֶה, וּשְׁאָר הַמַּתָּנוֹת חוֹלְקִין.</p>

<p><b>ו,יט</b>&nbsp;&nbsp;[יח] הַמְּקַבֵּל זֵיתִים לְהוֹצִיא מֵהֶן שֶׁמֶן--בֵּין יִשְׂרָאֵל מִכּוֹהֵן אוֹ לֵוִי, בֵּין כּוֹהֵן אוֹ לֵוִי מִיִּשְׂרָאֵל--כְּשֵׁם שֶׁחוֹלְקִין בַּחֻלִּין, כָּךְ חוֹלְקִין בִּתְרוּמָה וּמַעַשְׂרוֹת:&nbsp; מִפְּנֵי שֶׁהַשֶּׁמֶן, חָשׁוּב הוּא.</p>

<p><b>ו,כ</b>&nbsp;&nbsp;[יט] כּוֹהֵן שֶׁמָּכַר שָׂדֶה לְיִשְׂרָאֵל וְאָמַר לוֹ, עַל מְנַת שֶׁהַמַּעַשְׂרוֹת שֶׁלָּהּ שֶׁלִּי לְעוֹלָם--הֲרֵי הֶן שֶׁלּוֹ:&nbsp; כֵּיוָן שֶׁאָמַר עַל מְנַת, נַעֲשָׂה כְּמִי שֶׁשִּׁיַּר מְקוֹם הַמַּעֲשֵׂר.&nbsp; וְאִם מֵת הַכּוֹהֵן, הֲרֵי בְּנוֹ כִּשְׁאָר הַכּוֹהֲנִים.&nbsp; וְאִם אָמַר לוֹ, עַל מְנַת שֶׁהַמַּעַשְׂרוֹת לִי וְלִבְנִי--מֵת הוּא, יִטְּלֵם בְּנוֹ.&nbsp; עַל מְנַת שֶׁהַמַּעַשְׂרוֹת שֶׁלִּי, כָּל זְמָן שְׁהִיא לְפָנֶיךָ--מְכָרָהּ לְאַחֵר--אַף עַל פִּי שֶׁחָזַר וּלְקָחָהּ, אֵין לַכּוֹהֵן אוֹתָם הַמַּעַשְׂרוֹת.</p>

<p><b>ו,כא</b>&nbsp;&nbsp;[כ] יִשְׂרָאֵל שֶׁקִּבַּל שָׂדֶה מִכּוֹהֵן וְלֵוִי וְאָמַר לוֹ, עַל מְנַת שֶׁהַמַּעַשְׂרוֹת שֶׁלִּי אַרְבַּע אוֹ חָמֵשׁ שָׁנִים--מֻתָּר.&nbsp; עַל מְנַת שְׁהֶן שֶׁלִּי לְעוֹלָם--אָסוּר, שְׁאֵין כּוֹהֵן עוֹשֶׂה כּוֹהֵן.</p>

<p><b>ו,כב</b>&nbsp;&nbsp;וְכֵן בֶּן לֵוִי שֶׁהָיָה עָלָיו חוֹב לְיִשְׂרָאֵל--לֹא יִהְיֶה יִשְׂרָאֵל זֶה גוֹבֶה מֵאֲחֵרִים, וּמַפְרִישׁ עַד שֶׁיִּפָּרַע כְּנֶגֶד חוֹבוֹ:&nbsp; שְׁאֵין לֵוִי זֶה עוֹשֶׂה בַּעַל חוֹב שֶׁלּוֹ כְּלֵוִי אַחֵר, שֶׁיִּגְבֶּה מַעֲשֵׂר מֵאֲחֵרִים.</p>

<p><b>ו,כג</b>&nbsp;&nbsp;[כא] יִשְׂרָאֵל שֶׁיָּרַשׁ טֶבֶל מְמֹרַח מֵאֲבִי אִמּוֹ כּוֹהֵן, וְאוֹתוֹ אֲבִי אִמּוֹ יְרָשׁוֹ מֵאֲבִי אִמּוֹ יִשְׂרָאֵל--הֲרֵי זֶה מַפְרִישׁ מִמֶּנּוּ מַעְשְׂרוֹתָיו, וְהֶן שֶׁלּוֹ:&nbsp; שֶׁהַמַּתָּנוֹת הָרְאוּיוֹת לְהִתָּרֵם--כְּמוֹ שֶׁהוּרְמוּ הֶן, אַף עַל פִּי שֶׁעֲדַיִן לֹא הוּרְמוּ.</p>

<p><b>ו,כד</b>&nbsp;&nbsp;[כב] הַנּוֹתֵן שָׂדֵהוּ בְּקַבָּלָה לַגּוֹי, אוֹ לְמִי שְׁאֵינוּ נֶאֱמָן עַל הַמַּעַשְׂרוֹת--אַף עַל פִּי שֶׁלֹּא בָאוּ לְעוֹנַת הַמַּעַשְׂרוֹת, צָרִיךְ לְעַשַּׂר עַל יָדָם.&nbsp; נְתָנָהּ לְעַם הָאָרֶץ--עַד שֶׁלֹּא בָאוּ לְעוֹנַת הַמַּעַשְׂרוֹת, אֵינוּ צָרִיךְ לְעַשַּׂר עַל יָדָם; וּמִשֶּׁבָּאוּ לְעוֹנַת הַמַּעַשְׂרוֹת, צָרִיךְ לְעַשַּׂר עַל יָדָם.&nbsp; כֵּיצַד הוּא עוֹשֶׂה:&nbsp; עוֹמֵד עַל הַגֹּרֶן, וְנוֹטֵל; וְאֵינוּ חוֹשֵׁשׁ לְמַה שֶׁאָכְלוּ, שְׁאֵין אָנוּ אַחְרָאִין לָהֶם.
<br>&nbsp;</p>

<h2>הִלְכּוֹת מַעֲשֵׂר פֵּרֶק ז</h2>

<p><b>ז,א</b>&nbsp;&nbsp;מִי שֶׁהָיָה לוֹ מֵאָה לוֹג שֶׁלְּיַיִן טָבוּל מִן הַתּוֹרָה, וְאָמַר שְׁנֵי לוֹגִין שֶׁאֲנִי עֲתִיד לְהַפְרִישׁ מֵהֶן הֲרֵי הֶן תְּרוּמָה, וַעֲשָׂרָה מַעֲשֵׂר רִאשׁוֹן, וְתִשְׁעָה מַעֲשֵׂר שֵׁנִי--לֹא יַתְחִיל וְיִשְׁתֶּה עַד שֶׁיַּנִּיחַ בְּסוֹף שֵׁעוּר תְּרוּמָה וּמַעַשְׂרוֹת, אֵלָא יַפְרִישׁ וְאַחַר כָּךְ יִשְׁתֶּה.&nbsp; וְאֵין אוֹמְרִין זֶה שֶׁהִנִּיחַ בַּסּוֹף, כְּאִלּוּ נִבְרַר בַּתְּחִלָּה:&nbsp; מִפְּנֵי שֶׁחִיּוּב תְּרוּמָה וּמַעַשְׂרוֹת, מִן הַתּוֹרָה; וְאֵין אוֹמְרִין בְּשֶׁלַּתּוֹרָה, נַחְשֹׁב כְּאִלּוּ נִבְרַר עַד שֶׁיִּבָּרֵר.</p>

<p><b>ז,ב</b>&nbsp;&nbsp;הַקּוֹבֵעַ מַעְשְׂרוֹתָיו בְּפִי הֶחָבִית, לֹא יִשְׁתֶּה מִשּׁוּלֶיהָ; בְּשׁוּלֶיהָ, לֹא יִשְׁתֶּה מִפִּיהָ:&nbsp; מִפְּנֵי שֶׁהַמַּשְׁקִין מְעֹרָבִין.&nbsp; אֲבָל הַקּוֹבֵעַ בְּפִי הַמְּגוּרָה, אוֹכֵל מִשּׁוּלֶיהָ; קָבַע בְּשׁוּלֶיהָ, אוֹכֵל מִפִּיהָ.&nbsp; [ג] וְיֵשׁ לָאָדָם לִקְבֹּעַ מַעֲשֵׂר שֵׁנִי וּפוֹדֶה אוֹתוֹ, וְחוֹזֵר וְעוֹשֶׂה אוֹתוֹ מַעֲשֵׂר רִאשׁוֹן עַל אוֹתָן הַפֵּרוֹת, אוֹ תְּרוּמַת מַעֲשֵׂר לְמָקוֹם אַחֵר.</p>

<p><b>ז,ג</b>&nbsp;&nbsp;[ד] הַמַּנִּיחַ פֵּרוֹת לִהְיוֹת מַפְרִישׁ עֲלֵיהֶן מַעַשְׂרוֹת--מַפְרִישׁ עֲלֵיהֶן בְּחֶזְקַת שְׁהֶן קַיָּמִין, וְאוֹכֵל וְשׁוֹתֶה, עַד שֶׁיֵּעָשׂוּ כָּל אוֹתָן הַפֵּרוֹת שֶׁהִנִּיחַ מַעֲשֵׂר, וְנוֹתְנוֹ לַלֵּוִי.&nbsp; מְצָאָן שֶׁאָבְדוּ--הֲרֵי זֶה חוֹשֵׁשׁ לְכָל שֶׁהִפְרִישׁ, וְאֵינוּ מְעֻשָּׂר וַדַּאי.</p>

<p><b>ז,ד</b>&nbsp;&nbsp;[ה] הַמַּלְוֶה מָעוֹת אֶת הַכּוֹהֵן וְאֶת הַלֵּוִי וְאֶת הֶעָנִי, לִהְיוֹת מַפְרִישׁ עַל אוֹתָן הַמָּעוֹת מֵחֶלְקָן--מַפְרִישׁ עֲלֵיהֶן בְּחֶזְקַת שְׁהֶן קַיָּמִין; וְאֵינוּ חוֹשֵׁשׁ שֶׁמֶּא מֵתוּ הַכּוֹהֵן אוֹ הַלֵּוִי, אוֹ הִעְשִׁיר הֶעָנִי.</p>

<p><b>ז,ה</b>&nbsp;&nbsp;[ו] כֵּיצַד מַפְרִישׁ עֲלֵיהֶן:&nbsp; מַפְרִישׁ הַתְּרוּמָה אוֹ מַעֲשֵׂר רִאשׁוֹן אוֹ מַעֲשֵׂר שֵׁנִי מִפֵּרוֹתָיו, וּמְזַכֶּה בָּהֶן עַל יְדֵי אַחֵר לְאוֹתוֹ כּוֹהֵן אוֹ הַלֵּוִי אוֹ הֶעָנִי שֶׁהִלְוָם; וְאִם הָיוּ רְגִילִין לִטֹּל מִמֶּנּוּ, וְהוּא רָגִיל שֶׁלֹּא יִתֵּן אֵלָא לָהֶן--אֵינוּ צָרִיךְ לְזַכּוֹת עַל יְדֵי אַחֵר.&nbsp; וְאַחַר שֶׁמַּפְרִישׁ, מְחַשֵּׁב כַּמָּה שׁוֹוֶה זֶה שֶׁהִפְרִישׁ וּמְנַכֶּה מִן הַמַּלְוָה--עַד שֶׁיִּפָּרַע כָּל חוֹבוֹ; וּמוֹכֵר הַתְּרוּמָה לְכָל כּוֹהֵן שֶׁיִּרְצֶה, וְאוֹכֵל הַמַּעַשְׂרוֹת.</p>

<p><b>ז,ו</b>&nbsp;&nbsp;[ז] כִּשְׁהוּא מְחַשֵּׁב כַּמָּה שׁוֹוִים הַפֵּרוֹת שֶׁהִפְרִישׁ--יֵשׁ לוֹ לְחַשַּׁב כְּשַׁעַר הַזּוֹל, וְאֵינוּ חוֹשֵׁשׁ מִשּׁוֹם רִבִּית; וְאֵין הַשְּׁבִיעִית מַשְׁמֶטֶת חוֹב זֶה.&nbsp; וְאִם בָּא בַּעַל הַבַּיִת לַחְזֹר, אֵינוּ חוֹזֵר; אֲבָל אִם רָצוּ אֵלּוּ שֶׁלָּקְחוּ הַמָּעוֹת לַחְזֹר, חוֹזְרִין.&nbsp; נִתְיָאֲשׁוּ הַבְּעָלִים מֵהֶן--אֵין מַפְרִישִׁין עֲלֵיהֶן, שְׁאֵין מַפְרִישִׁין עַל הָאָבוּד.</p>

<p><b>ז,ז</b>&nbsp;&nbsp;מֵת הַכּוֹהֵן אוֹ הַלֵּוִי אוֹ הֶעָנִי שֶׁהִלְוָם--אֵינוּ יָכוֹל לְהַפְרִישׁ עֲלֵיהֶן מֵחֶלְקָן כַּדֶּרֶךְ הַזּוֹ, עַד שֶׁיִּטֹּל רְשׁוּת מִן הַיּוֹרְשִׁין:&nbsp; וְהוּא שֶׁיַּנִּיחַ לָהֶן קַרְקָע, אַפִלּוּ מְלוֹא מַחַט; אֲבָל אִם הִנִּיחוּ כְּסָפִים, אֵין רְשׁוּת הַיּוֹרֵשׁ מוֹעֶלֶת.&nbsp; וְאִם הִלְוָם בִּפְנֵי בֵּית דִּין עַל מְנַת שֶׁיַּפְרִישׁ עַל מָעוֹת אֵלּוּ מֵחֶלְקָם, אֵינוּ צָרִיךְ לִטֹּל רְשׁוּת מִן הַיּוֹרְשִׁין.&nbsp; הִעְשִׁיר הֶעָנִי--אֵין מַפְרִישִׁין עָלָיו, אַף עַל פִּי שֶׁהִלְוָהוּ בְּבֵית דִּין; וְזָכָה הַלָּה בְּמַה שֶׁבְּיָדוֹ.</p>

<p><b>ז,ח</b>&nbsp;&nbsp;יִשְׂרָאֵל שֶׁאָמַר לְבֶן לֵוִי, כּוֹר מַעֲשֵׂר יֵשׁ לָךְ בְּיָדִי--רַשָּׁאי בֶּן לֵוִי לַעֲשׂוֹתוֹ תְּרוּמַת מַעֲשֵׂר עַל מָקוֹם אַחֵר, אַף עַל פִּי שֶׁלֹּא מָשַׁךְ; וְאִם נְתָנוֹ הַיִּשְׂרְאֵלִי לְלֵוִי אַחֵר, אֵין לוֹ עָלָיו אֵלָא תַּרְעֹמֶת.</p>

<p><b>ז,ט</b>&nbsp;&nbsp;מִי שֶׁהָיוּ לוֹ פֵּרוֹת בַּמְּגוּרָה, וְנָתַן סְאָה לְלֵוִי וּסְאָה לֶעָנִי--לֹא יַפְרִישׁ שְׁמוֹנַת סְאִין מִן הַמְּגוּרָה וְיֹאכַל אוֹתָם, אֵלָא אִם כֵּן יוֹדֵעַ שֶׁשְּׁתֵּי סְאִין שֶׁלְּמַעַשְׂרוֹת קַיָּמִין; אֲבָל אִם אָכְלוּ מֵהֶן הַלֵּוִי וְהֶעָנִי, אֵינוּ מַפְרִישׁ עֲלֵיהֶן אֵלָא לְפִי חֶשְׁבּוֹן הַנִּשְׁאָר מִשְּׁתֵּי הַסְּאִין.</p>

<p><b>ז,י</b>&nbsp;&nbsp;עֲנִיִּים שֶׁהִחְלִיפוּ מַתְּנוֹתֵיהֶן עִם בַּעַל הַבַּיִת, כְּגוֹן שֶׁנָּתְנוּ לוֹ סְאָה שֶׁלְּלֶקֶט אוֹ שִׁכְחָה וּפֵאָה וּמַעְשַׂר עָנִי, וְנָטְלוּ סְאָה מִן הַגֹּרֶן--זֶה שֶׁנָּטַל מֵהֶם פָּטוּר מִן הַמַּעַשְׂרוֹת, אַף עַל פִּי שֶׁנַּעֲשָׂה בִּרְשׁוּת בַּעַל הַבַּיִת; וְזֶה שֶׁנָּטְלוּ מִמֶּנּוּ חַיָּב, אַף עַל פִּי שְׁהוּא חֵלֶף מַתְּנוּתֵיהֶן הַפְּטוּרִין.</p>

<p><b>ז,יא</b>&nbsp;&nbsp;מִי שֶׁהָיוּ לְפָנָיו שְׁתֵּי כַּלְכָּלוֹת שֶׁלְּטֶבֶל שֶׁנִּטְּלָה תְּרוּמָתָן, וְאָמַר מַעַשְׂרוֹת זוֹ בְּזוֹ--הָרִאשׁוֹנָה מְעֻשֶּׂרֶת.&nbsp; אָמַר מַעַשְׂרוֹת זוֹ בְּזוֹ וְזוֹ בְּזוֹ--הָרִאשׁוֹנָה מְעֻשֶּׂרֶת, שֶׁהֲרֵי קָבַע מַעְשְׂרוֹתֶיהָ בַּשְּׁנִיָּה; וְאֵין הַשְּׁנִיָּה מְעֻשֶּׂרֶת, שְׁאֵין מַפְרִישִׁין מַעֲשֵׂר מִן הָרִאשׁוֹנָה שֶׁכְּבָר נִפְטְרָה עַל הַשְּׁנִיָּה שֶׁעֲדַיִן הִיא חַיֶּבֶת בְּמַעֲשֵׂר שְׁתֵּיהֶן.</p>

<p><b>ז,יב</b>&nbsp;&nbsp;אָמַר מַעַשְׂרוֹת שְׁתֵּי כַּלְכָּלוֹת אֵלּוּ, מַעֲשֵׂר כָּל אַחַת מֵהֶן קָבוּעַ בַּחֲבִרְתָּהּ--קָרָא שֵׁם, וּכְבָר קָבַע מַעְשְׂרוֹתֵיהֶן בָּהֶן; וּמוֹצִיא מֵהֶן הַמַּעַשְׂרוֹת שֶׁלָּהֶן, וְאֵינוּ יָכוֹל לְהוֹצִיא עֲלֵיהֶן מַעַשְׂרוֹת מִמָּקוֹם אַחֵר.</p>

<p><b>ז,יג</b>&nbsp;&nbsp;וְכֵיצַד מְעַשְּׂרָן:&nbsp; מוֹצִיא מַעֲשֵׂר שְׁתֵּיהֶן מֵאַחַת מֵהֶן, אוֹ מַעְשַׂר כָּל אַחַת מֵהֶן מִמֶּנָּה--אִם הָיוּ שֹׁווֹת; וְאִם הָיְתָה אַחַת גְּדוֹלָה מֵחֲבִרְתָּהּ--מַפְרִישׁ מִן הַקְּטַנָּה מַעְשַׂר הַגְּדוֹלָה, וּמִן הַגְּדוֹלָה מַעְשַׂר הַקְּטַנָּה.
<br>&nbsp;</p>

<h2>הִלְכּוֹת מַעֲשֵׂר פֵּרֶק ח</h2>

<p><b>ח,א</b>&nbsp;&nbsp;הַפֵּרוֹת שֶׁהוּרַם מֵהֶן תְּרוּמָה גְּדוֹלָה וּתְרוּמַת מַעֲשֵׂר, הֶן הַנִּקְרָאִין חֻלִּין; וְאִם הִפְרִישׁ מֵהֶן שְׁאָר מַעְשְׂרוֹתֵיהֶן, הֶן הַנִּקְרָאִין חֻלִּין מְתֻקָּנִין בְּכָל מָקוֹם.</p>

<p><b>ח,ב</b>&nbsp;&nbsp;טֶבֶל שֶׁנִּתְעָרַב בְּחֻלִּין מְתֻקָּנִין, מִין בְּמִינוֹ שְׁאֵי אִפְשָׁר לְהַלַּךְ אַחַר הַטַּעַם--אִם יֵשׁ לוֹ פֵּרוֹת אֲחֵרוֹת, מוֹצִיא עַל אוֹתוֹ טֶבֶל תְּרוּמָה וּמַעַשְׂרוֹת לְפִי חֶשְׁבּוֹן.&nbsp; וְאִם אֵין לוֹ פֵּרוֹת אֲחֵרוֹת, הֲרֵי הַכֹּל אָסוּר עַד שֶׁיַּפְרִישׁ; וְכִשְׁהוּא מַפְרִישׁ, מַפְסִיד מִן הַחֻלִּין הַמְּתֻקָּנִין כְּדֵי תְּרוּמַת מַעֲשֵׂר שֶׁלְּטֶבֶל.</p>

<p><b>ח,ג</b>&nbsp;&nbsp;כֵּיצַד:&nbsp; מֵאָה סְאָה שֶׁלְּטֶבֶל, שֶׁנִּתְעָרַב בְּמֵאָה סְאָה שֶׁלְּחֻלִּין מְתֻקָּנִין--מַפְרִישׁ מִן הַכֹּל מֵאָה וְאַחַת, וְכָל שֶׁהִפְרִישׁ טֶבֶל; וְיִשָּׁאֵר תֵּשַׁע וְתִשְׁעִים חֻלִּין מְתֻקָּנִין.&nbsp; נִמְצָא מַפְסִיד סְאָה אַחַת.&nbsp; וְכֵן אִם הָיָה אוֹתוֹ טֶבֶל טָבוּל לַתְּרוּמָה, מַפְסִיד מִן הַחֻלִּין הַמְּתֻקָּנִין כְּדֵי תְּרוּמָה וּתְרוּמַת מַעֲשֵׂר.</p>

<p><b>ח,ד</b>&nbsp;&nbsp;וְלָמָּה מַפְסִיד סְאָה זוֹ--כְּדֵי שֶׁלֹּא יֹאמַר מֵאָה שֶׁהִפְרִישׁ הֶן מֵאָה שֶׁלְּחֻלִּין, וְהַמֵּאָה שֶׁנִּשְׁאֲרָה הִיא הַטֶּבֶל.&nbsp; וְכֵן אִם הָיָה הַטֶּבֶל פָּחוּת מִן הַחֻלִּין, אוֹ מְרֻבֶּה עַל הַחֻלִּין--מַגְבִּיהַּ הַטֶּבֶל, וּכְדֵי תְּרוּמַת מַעֲשֵׂר שֶׁבַּטֶּבֶל מִן הַחֻלִּין, אוֹ כְּדֵי תְּרוּמָה וּתְרוּמַת מַעֲשֵׂר, אִם הָיָה טֶבֶל טָבוּל לִתְרוּמָה.&nbsp; [ד] וְכֵן אִם נִתְעָרַב מַעֲשֵׂר טָבוּל בְּחֻלִּין מְתֻקָּנִין, אוֹסֵר בְּכָל שְׁהוּא.&nbsp; אִם יֵשׁ לוֹ מַעֲשֵׂר אַחֵר, מוֹצִיא עַל אוֹתוֹ מַעֲשֵׂר הַטָּבוּל תְּרוּמַת מַעֲשֵׂר לְפִי חֶשְׁבּוֹן; וְאִם אֵין לוֹ מַעֲשֵׂר, מַגְבִּיהַּ הַמַּעֲשֵׂר שֶׁנִּתְעָרַב וּמַפְסִיד מִן הַחֻלִּין הַמְּתֻקָּנִין כְּדֵי תְּרוּמַת מַעֲשֵׂר שֶׁבַּמַּעֲשֵׂר הַטָּבוּל.</p>

<p><b>ח,ה</b>&nbsp;&nbsp;כֵּיצַד:&nbsp; מֵאָה מַעֲשֵׂר, שֶׁנִּתְעָרַב בְּמֵאָה חֻלִּין מְתֻקָּנִין--מַפְרִישׁ מִן הַכֹּל מֵאָה וְעֶשֶׂר, וְכָל שֶׁהִפְרִישׁ מַעֲשֵׂר; וְהַתִּשְׁעִים הַנִּשְׁאָרוֹת הֶן חֻלִּין כְּשֶׁהָיוּ.&nbsp; וְכֵן אִם הָיוּ הַחֻלִּין מְרֻבִּין עַל הַמַּעֲשֵׂר הַטָּבוּל, אוֹ פְּחוּתִים מִמֶּנּוּ--מַפְרִישׁ הַמַּעֲשֵׂר וּכְדֵי תְּרוּמַת מַעֲשֵׂר שֶׁבַּמַּעֲשֵׂר הַטָּבוּל מִן הַחֻלִּין.</p>

<p><b>ח,ו</b>&nbsp;&nbsp;טֶבֶל שֶׁנִּתְעָרַב בְּמַעֲשֵׂר טָבוּל--אִם הָיָה הַטֶּבֶל כַּמַּעֲשֵׂר, מַפְסִיד מִן הַטֶּבֶל כְּדֵי תְּרוּמַת מַעֲשֵׂר שֶׁבּוֹ.&nbsp; כֵּיצַד:&nbsp; מֵאָה סְאָה טֶבֶל, שֶׁנִּתְעָרַב בְּמֵאָה סְאָה מַעֲשֵׂר--מַפְרִישׁ מֵאָה וְאַחַת, וְזֶה שֶׁהִפְרִישׁ מַעֲשֵׂר; וְהַתֵּשַׁע וְתִשְׁעִים הַנִּשְׁאָרוֹת טֶבֶל.</p>

<p><b>ח,ז</b>&nbsp;&nbsp;הָיָה הַטֶּבֶל מְרֻבֶּה עַל הַמַּעֲשֵׂר--מַפְרִישׁ הַמַּעֲשֵׂר בִּלְבָד, וְלֹא יַפְסִיד מִן הַטֶּבֶל כְּלוּם:&nbsp; שְׁאִם יִקְרָא שֵׁם לִתְרוּמַת מַעֲשֵׂר שֶׁבַּטֶּבֶל, נִמְצָא הַמַּעֲשֵׂר מְדֻמָּע בִּתְרוּמַת מַעֲשֵׂר שֶׁלְּטֶבֶל שֶׁעָלְתָה עִמּוֹ.</p>

<p><b>ח,ח</b>&nbsp;&nbsp;הָיָה הַמַּעֲשֵׂר מְרֻבֶּה עַל הַטֶּבֶל--קוֹרֶא שֵׁם לִתְרוּמַת מַעֲשֵׂר שֶׁבַּטֶּבֶל, וּמַפְרִישׁ הַטֶּבֶל וּכְדֵי תְּרוּמַת מַעֲשֵׂר שֶׁלְּטֶבֶל וְאֶחָד מִמֵּאָה מִן הַמַּעֲשֵׂר; וְיִהְיֶה טֶבֶל כֻּלּוֹ מְדֻמָּע, וְיִמְכְּרֵנוּ לַכּוֹהֵן חוּץ מִדְּמֵי שְׁתֵּי הַתְּרוּמוֹת שֶׁבּוֹ.&nbsp; וְנִמְצָא מַפְסִיד מִן הַמַּעֲשֵׂר אֶחָד מִמֵּאָה בּוֹ, שְׁהוּא כְּמוֹ תְּרוּמַת מַעֲשֵׂר; וּמַפְסִיד מִמֶּנּוּ, כְּמוֹ תְּרוּמַת מַעֲשֵׂר שֶׁבַּטֶּבֶל.</p>

<p><b>ח,ט</b>&nbsp;&nbsp;כֵּיצַד:&nbsp; מֵאָה טֶבֶל, עִם מָאתַיִם מַעֲשֵׂר--מַפְרִישׁ מֵאָה וְשָׁלוֹשׁ; וְהַשָּׁלוֹשׁ הֶן תְּרוּמַת מַעֲשֵׂר שֶׁלְּמֵאָה טֶבֶל וְשֵׁעוּר תְּרוּמַת מַעֲשֵׂר מִמָּאתַיִם מַעֲשֵׂר, כְּדֵי שֶׁלֹּא יָבוֹא לִטְעוֹת אִם נִתְעָרַב בִּכְמוֹתוֹ.&nbsp; וְיִשָּׁאֵר מֵאָה שֶׁבַע וְתִשְׁעִים, וְהֶם מַעֲשֵׂר כְּשֶׁהָיוּ.</p>

<p><b>ח,י</b>&nbsp;&nbsp;[ז] מִי שֶׁהָיוּ לוֹ עֶשֶׂר שׁוּרוֹת שֶׁלְּעֶשֶׂר עֶשֶׂר כַּדֵּי יַיִן, וְקָבַע כַּד אַחַת מִשּׁוּרָה הַחִיצוֹנָה מַעֲשֵׂר עַל מַעֲשֵׂר עַל מָקוֹם אַחֵר, וְאֵינוּ יוֹדֵעַ אֵיזוֹ שׁוּרָה חִיצוֹנָה הִיא--נוֹטֵל שְׁתֵּי חָבִיּוֹת בָּאֲלַכְסוֹן, וּמְעָרֵב שְׁתֵּיהֶן וּמַפְרִישׁ מֵהֶן.</p>

<p><b>ח,יא</b>&nbsp;&nbsp;[ח] קְבָעָהּ בַּחֲצִי שׁוּרָה הַחִיצוֹנָה, וְאֵין יָדוּעַ אֵיזֶה חֲצִי שׁוּרָה הוּא--נוֹטֵל אַרְבַּע חָבִיּוֹת מֵאַרְבַּע זָוִיּוֹת; קְבָעָהּ בְּשׁוּרָה אַחַת מֵהֶן, וְאֵין יָדוּעַ אֵיזוֹ שׁוּרָה הִיא--נוֹטֵל שׁוּרָה אַחַת בָּאֲלַכְסוֹן; קְבָעָהּ בַּחֲצִי שׁוּרָה, וְאֵין יָדוּעַ אֵיזֶה חֲצִי שׁוּרָה הוּא--נוֹטֵל שְׁתִי שׁוּרוֹת בָּאֲלַכְסוֹן, שֶׁהֲרֵי נָטַל חָבִית מִכָּל חֲצִי שׁוּרָה.&nbsp; וּמְעָרֵב וּמַפְרִישׁ.</p>

<p><b>ח,יב</b>&nbsp;&nbsp;[ט] קָבַע הַמַּעֲשֵׂר בְּכַד אַחַת מֵהֶן, וְאֵין יָדוּעַ אֵיזוֹ הִיא--נוֹטֵל מִכָּל כַּד וְכַד מִן הַמֵּאָה, וּמְעָרֵב; וּמַפְרִישׁ כְּדֵי כַּד אַחַת מַעֲשֵׂר.
<br>&nbsp;</p>

<h2>הִלְכּוֹת מַעֲשֵׂר פֵּרֶק ט</h2>

<p><b>ט,א</b>&nbsp;&nbsp;בִּימֵי יוֹחָנָן כּוֹהֵן גָּדוֹל שֶׁהָיָה אַחַר שִׁמְעוֹן הַצַּדִּיק, שָׁלְחוּ בֵּית דִּין הַגָּדוֹל וּבָדְקוּ בְּכָל גְּבוּל יִשְׂרָאֵל, וּמָצְאוּ שֶׁהַכֹּל זְהִירִים בִּתְרוּמָה גְּדוֹלָה, וּמַפְרִישִׁין אוֹתָהּ; אֲבָל מַעֲשֵׂר רִאשׁוֹן, וּמַעֲשֵׂר שֵׁנִי, אוֹ מַעְשַׂר עָנִי--הָיוּ עַמֵּי הָאָרֶץ מִיִּשְׂרָאֵל מְקִילִין עַל עַצְמָן, וְלֹא הָיוּ מַפְרִישִׁין אוֹתָן.&nbsp; לְפִיכָּךְ גָּזְרוּ שֶׁלֹּא יִהְיֶה נֶאֱמָן עַל הַמַּעַשְׂרוֹת, אֵלָא אֲנָשִׁים נֶאֱמָנִים כְּשֵׁרִים; אֲבָל עַמֵּי הָאָרֶץ--פֵּרוֹתֵיהֶן סָפֵק, וְאֵינָן נֶאֱמָנִין לוֹמַר מְעֻשָּׂרִין הֶן.&nbsp; וְזֶה הוּא הַנִּקְרָא דֳּמַאי.</p>

<p><b>ט,ב</b>&nbsp;&nbsp;וְהִתְקִינוּ שֶׁלֹּא יִהְיֶה אָדָם מַפְרִישׁ מִן הַדֳּמַאי אֵלָא תְּרוּמַת מַעֲשֵׂר, מִפְּנֵי שְׁהוּא עֲווֹן מִיתָה, וּמַעֲשֵׂר שֵׁנִי, שְׁאֵין בְּזֶה הֶפְסֵד שֶׁהֲרֵי בְּעָלָיו אוֹכְלִין אוֹתוֹ.&nbsp; אֲבָל מַעֲשֵׂר רִאשׁוֹן וּמַעְשַׂר עָנִי, אֵין מַפְרִישִׁין מִן הַדֳּמַאי--מִפְּנֵי שְׁהוּא סָפֵק, וְהַמּוֹצִיא מֵחֲבֵרוֹ עָלָיו הָרְאָיָה; לְפִיכָּךְ אוֹמְרִין לַלֵּוִי אוֹ לֶעָנִי, הָבֵא רְאָיָה שְׁאֵינוּ מְעֻשָּׂר וְטֹל מַעַשְׂרוֹ.</p>

<p><b>ט,ג</b>&nbsp;&nbsp;אַף עַל פִּי שְׁאֵין מַפְרִישִׂין מַעְשַׂר עָנִי מִן הַדֳּמַאי, צָרִיךְ לִקְרוֹת לוֹ שֵׁם וְאֵינוּ מַפְרִישׁ; וְאוֹמֵר עִשּׂוּר מַה שֶׁיֵּשׁ כָּאן מַעְשַׂר עָנִי, כְּדֵי לִקְבֹּעַ מַעֲשֵׂר שֵׁנִי--שֶׁמַּעְשַׂר עָנִי בִּשְׁלִישִׁית וְשִׁשִּׁית, בִּמְקוֹם מַעֲשֵׂר שֵׁנִי שֶׁלִּשְׁאָר שְׁנֵי הַשָּׁבוּעַ.</p>

<p><b>ט,ד</b>&nbsp;&nbsp;כְּשֶׁמַּפְרִישִׁין מִן הַדֳּמַאי תְּרוּמַת מַעֲשֵׂר וּמַעֲשֵׂר שֵׁנִי, אֵין מְבָרְכִין עֲלֵיהֶן--לְפִי שְׁהוּא סָפֵק; לְפִיכָּךְ מֻתָּר לְהַפְרִישָׁן כִּשְׁהוּא עָרֹם.</p>

<p><b>ט,ה</b>&nbsp;&nbsp;כֵּיצַד מְעַשְּׁרִין אֶת הַדֳּמַאי:&nbsp; מַפְרִישׁ כְּדֵי תְּרוּמַת מַעֲשֵׂר שְׁהִיא אֶחָד מִמֵּאָה מִן הַכֹּל, וּמַנִּיחָהּ בְּצַד הַפֵּרוֹת; וְאוֹמֵר, זֶה מַעֲשֵׂר, וּשְׁאָר מַעֲשֵׂר סָמוּךְ לוֹ.&nbsp; וְאַחַר כָּךְ אוֹמֵר, זֶה שֶׁאָמַרְתִּי עָלָיו שְׁהוּא מַעֲשֵׂר, הֲרֵי הוּא תְּרוּמַת מַעֲשֵׂר עַל שְׁאָר הַמַּעֲשֵׂר הַסָּמוּךְ לוֹ; וְנוֹטֵל אוֹתָהּ, וְנוֹתְנָהּ לַכּוֹהֵן:&nbsp; שְׁאֵינוּ רַשָּׁאי לְהַפְרִישׁ תְּרוּמַת מַעֲשֵׂר קֹדֶם הַמַּעֲשֵׂר, לְכַתְּחִלָּה.</p>

<p><b>ט,ו</b>&nbsp;&nbsp;וְאַחַר כָּךְ, מַפְרִישׁ מַעֲשֵׂר שֵׁנִי; [ו] וּמֻתָּר לְהַפְרִישׁ מַעֲשֵׂר שֵׁנִי קֹדֶם הָרִאשׁוֹן, בִּדְמַאי.&nbsp; וְאִם רָצָה אוֹמֵר, מַעֲשֵׂר שֵׁנִי שֶׁלְּפֵרוֹת אֵלּוּ בִּצְפוֹנָם אוֹ בִּדְרוֹמָם, וַהֲרֵי הוּא מְחֻלָּל עַל הַמָּעוֹת.</p>

<p><b>ט,ז</b>&nbsp;&nbsp;וְכֵן הַלּוֹקֵחַ כִּכָּר מִן הַנַּחְתּוֹם--מַפְרִישׁ מִמֶּנָּה כְּדֵי תְּרוּמַת מַעֲשֵׂר וְחַלָּה וְאוֹמֵר, אֶחָד מִמֵּאָה מִמַּה שֶׁיֵּשׁ כָּאן הֲרֵי הוּא מַעֲשֵׂר, וּשְׁאָר מַעֲשֵׂר סָמוּךְ לוֹ, וְזֶה שֶׁעָשִׂיתִי מַעֲשֵׂר עָשׂוּי תְּרוּמַת מַעֲשֵׂר עַל שְׁאָר הַמַּעֲשֵׂר הַסָּמוּךְ לוֹ, וְהַיָּתֵר עַל אֶחָד מִמֵּאָה שֶׁיֵּשׁ בְּזֶה שֶׁהִפְרַשְׁתִּי הֲרֵי הוּא חַלָּה, וּמַעֲשֵׂר שֵׁנִי בִּצְפוֹנָהּ אוֹ בִּדְרוֹמָהּ, הֲרֵי הוּא מְחֻלָּל עַל הַמָּעוֹת; וְאוֹכֵל.</p>

<p><b>ט,ח</b>&nbsp;&nbsp;[ז] וְכֵן הַמְּזָמֵן אֶת חֲבֵרוֹ שֶׁיֹּאכַל אֶצְלוֹ, וְהוּא אֵינוּ מַאֲמִינוֹ עַל הַמַּעַשְׂרוֹת--אוֹמֵר מֵעֶרֶב שַׁבָּת, מַה שֶׁאֲנִי עֲתִיד לְהַפְרִישׁ לְמָחָר הֲרֵי הוּא מַעֲשֵׂר, וּשְׁאָר מַעֲשֵׂר סָמוּךְ לוֹ, וְזֶה שֶׁעָשִׂיתִי מַעֲשֵׂר עָשׂוּי תְּרוּמַת מַעֲשֵׂר עַל הַשְּׁאָר הַסָּמוּךְ לוֹ, וּמַעֲשֵׂר שֵׁנִי בִּצְפוֹנוֹ אוֹ בִּדְרוֹמוֹ, וַהֲרֵי הוּא מְחֻלָּל עַל הַמָּעוֹת:&nbsp; מִפְּנֵי שֶׁמֻּתָּר לָאָדָם לְהַתְנוֹת תְּנָאִים אֵלּוּ עַל הַדֳּמַאי, אַף עַל פִּי שְׁאֵינוּ בִּרְשׁוּתוֹ.</p>

<p><b>ט,ט</b>&nbsp;&nbsp;אֲבָל בַּוַּדַּאי, אֵינוּ מַתְנֶה אֵלָא עַל דָּבָר שֶׁבִּרְשׁוּתוֹ.&nbsp; [ח] כֵּיצַד:&nbsp; הָיוּ לוֹ מֵאָה תְּאֵנִים שֶׁלְּטֶבֶל בְּתוֹךְ בֵּיתוֹ, וְהוּא בְּבֵית הַמִּדְרָשׁ אוֹ בַּשָּׂדֶה, וּמִתְיָרֵא שֶׁמֶּא תֶּחְשַׁךְ, וְאֵינוּ יָכוֹל לְעַשַּׂר בַּשַּׁבָּת--אוֹמֵר שְׁנֵי תְּאֵנִים שֶׁאֲנִי עֲתִיד לְהַפְרִישָׁן, הֲרֵי הֶן תְּרוּמָה, וְעֶשֶׂר שֶׁאֲנִי מַפְרִישׁ אַחֲרֵיהֶן מַעֲשֵׂר רִאשׁוֹן, וְתֵשַׁע שֶׁאֲנִי מַפְרִישׁ אַחֲרֵיהֶן מַעֲשֵׂר שֵׁנִי; וּלְמָחָר מַפְרִישׁ, וְאוֹכֵל.&nbsp; [ט] וְצָרִיךְ לִרְחֹשׁ בִּשְׂפָתָיו, בְּשָׁעָה שֶׁמַּפְרִישׁ זוֹ אַחַר זוֹ; וְאֵינוּ כִּמְתַקֵּן בַּשַּׁבָּת, שֶׁהֲרֵי הִקְדִּים תְּנָאוֹ.&nbsp; וְטֶבֶל שֶׁיֵּשׁ עָלָיו תְּנָאי זֶה, מֻתָּר לְטַלְטְלוֹ בַּשַּׁבָּת קֹדֶם שֶׁיַּפְרִישׁ; וְנוֹתֵן עֵינָיו בְּצַד זֶה, וְאוֹכֵל אֶת הַשְּׁאָר.</p>

<p><b>ט,י</b>&nbsp;&nbsp;נָתַן לוֹ עַם הָאָרֶץ כּוֹס לִשְׁתּוֹתוֹ--אוֹמֵר מַה שֶׁאֲנִי עֲתִיד לְשַׁיַּר בְּשׁוּלֵי הַכּוֹס, הֲרֵי הוּא מַעֲשֵׂר, וּשְׁאָר מַעֲשֵׂר סָמוּךְ לוֹ, וְזֶה שֶׁעָשִׂיתִי מַעֲשֵׂר עָשׂוּי תְּרוּמַת מַעֲשֵׂר עַל הַשְּׁאָר הַסָּמוּךְ לוֹ, וּמַעֲשֵׂר שֵׁנִי בְּפִי הַכּוֹס, וַהֲרֵי הוּא מְחֻלָּל עַל הַמָּעוֹת; וְשׁוֹתֶה, וּמַנִּיחַ כְּדֵי תְּרוּמַת מַעֲשֵׂר בְּשׁוּלֵי הַכּוֹס.&nbsp; [יא] וְכָּךְ אִם זִמְּנוֹ חֲבֵרוֹ לִשְׁתּוֹת אֶצְלוֹ בַּשַּׁבָּת, מַתְנֶה כַּתְּנָאי הַזֶּה מֵעֶרֶב שַׁבָּת עַל כָּל מַה שֶׁיִּשְׁתֶּה אֶצְלוֹ.</p>

<p><b>ט,יא</b>&nbsp;&nbsp;וְכֵן פּוֹעֵל שְׁאֵינוּ מַאֲמִין לְבַעַל הַבַּיִת--נוֹטֵל גְּרֹגֶּרֶת אַחַת וְאוֹמֵר, זוֹ וְתֵשַׁע הַבָּאוֹת אַחֲרֶיהָ עֲשׂוּיוֹת מַעֲשֵׂר עַל הַמֵּאָה שֶׁאֲנִי עֲתִיד לֶאֱכֹל, וְזוֹ הָאַחַת תְּרוּמַת מַעֲשֵׂר עַל הָעֶשֶׂר הַבָּאוֹת אַחֲרֶיהָ, וּמַעֲשֵׂר שֵׁנִי הוּא הָעֶשֶׂר הָאַחֲרוֹנוֹת, וַהֲרֵי הוּא מְחֻלָּל עַל הַמָּעוֹת; וְנוֹתֵן הַגְּרֹגְּרוֹת שֶׁהִפְרִישׁ לַכּוֹהֵן.&nbsp; וְהַפּוֹעֵל מַפְרִישׁ לְעַצְמוֹ דְּמֵי מַעֲשֵׂר שֵׁנִי--שֶׁתְּנָאי בֵּית דִּין הוּא שֶׁתִּהְיֶה תְּרוּמַת מַעֲשֵׂר מִשֶּׁלְּבַעַל הַבַּיִת, וּמַעֲשֵׂר שֵׁנִי מִשֶּׁלַּפּוֹעֵל.</p>

<p><b>ט,יב</b>&nbsp;&nbsp;הַנַּחְתּוֹמִים--לֹא חִיְּבוּ אוֹתָן לְהַפְרִישׁ מַעֲשֵׂר שֵׁנִי מִן הַדֳּמַאי, אֵלָא תְּרוּמַת מַעֲשֵׂר בִּלְבָד, כְּדֵי שֶׁיַּפְרִישֶׁנָּה בְּטַהְרָה, עִם הַחַלָּה; וְהַלּוֹקֵחַ מַפְרִישׁ מַעֲשֵׂר שֵׁנִי.&nbsp; בַּמֶּה דְּבָרִים אֲמוּרִים, בְּמוֹכֵר בְּחָנוּתוֹ אוֹ עַל פֶּתַח חָנוּתוֹ; אֲבָל הַמּוֹכֵר לַפַּלְטֵר, אוֹ בְּחָנוּת הַסְּמוּכָה לַפַּלְטֵר--חַיָּב לְהַפְרִישׁ אַף מַעֲשֵׂר שֵׁנִי.</p>

<p><b>ט,יג</b>&nbsp;&nbsp;שְׁנַיִם שֶׁבָּצְרוּ כַּרְמֵיהֶן בְּתוֹךְ גַּת אַחַת, וְהָאֶחָד מֵהֶם אֵינוּ נֶאֱמָן עַל הַמַּעַשְׂרוֹת--אַף עַל פִּי שֶׁעִשַּׂר זֶה הַנֶּאֱמָן עַל חֶלְקוֹ--כִּשְׁהוּא נוֹטֵל חֶלְקוֹ מִן הַיַּיִן, הֲרֵי זֶה חַיָּב לְהַפְרִישׁ מִמֶּנּוּ מַעֲשֵׂר דֳּמַאי עַל חֵלֶק עַם הָאָרֶץ.</p>

<p><b>ט,יד</b>&nbsp;&nbsp;כֵּיצַד:&nbsp; הָיוּ מֶחְצָה לְמֶחְצָה, וְנָטַל בְּחֶציוֹ מָאתַיִם לוֹג יַיִן--הֲרֵי זֶה מַפְרִישׁ מִמֶּנּוּ לוֹג אֶחָד תְּרוּמַת מַעֲשֵׂר וְעֶשֶׂר מַעֲשֵׂר שֵׁנִי, כְּנֶגֶד הַמֵּאָה לוֹג:&nbsp; שֶׁהֲרֵי הִפְרִישׁ הַמַּעֲשֵׂר שֶׁלַּוַּדַּאי תְּחִלָּה עַל חֲצִי כָּל שֶׁדָּרְכוּ בַּגַּת.&nbsp; וְכֵן אִם הָיָה לוֹ שְׁלִישׁ אוֹ רְבִיעַ, מַפְרִישׁ לְפִי חֶשְׁבּוֹן.
<br>&nbsp;</p>

<h2>הִלְכּוֹת מַעֲשֵׂר פֵּרֶק י</h2>

<p><b>י,א</b>&nbsp;&nbsp;הַמְּקַבֵּל עָלָיו לִהְיוֹת נֶאֱמָן עַל הַמַּעַשְׂרוֹת, וְלֹא יִהְיוּ פֵּרוֹתָיו דֳּמַאי--צָרִיךְ לִהְיוֹת מְעַשֵּׂר אֶת שְׁהוּא אוֹכֵל, וְאֶת שְׁהוּא מוֹכֵר, וְאֶת שְׁהוּא לוֹקֵחַ; וְאֵינוּ מִתְאָרֵחַ אֵצֶל עַם הָאָרֶץ.&nbsp; וְצָרִיךְ שֶׁיְּקַבַּל עָלָיו דְּבָרִים אֵלּוּ בָּרַבִּים; וּכְשֶׁיָּבוֹאוּ עֵדִים נֶאֱמָנִין שֶׁקִּבַּל דְּבָרִים אֵלּוּ בָּרַבִּים, וּשְׁהוּא רָגִיל בָּהֶם תָּמִיד--הֲרֵי זֶה נֶאֱמָן עַל פֵּרוֹתָיו לוֹמַר מְעֻשָּׂרִין.</p>

<p><b>י,ב</b>&nbsp;&nbsp;כָּל תַּלְמִיד חֲכָמִים--נֶאֱמָן לְעוֹלָם, וְאֵינוּ צָרִיךְ בְּדִיקָה אַחֲרָיו; וּבָנָיו וּבְנֵי בֵּיתוֹ וַעֲבָדָיו וְאִשְׁתּוֹ שֶׁלְּתַלְמִיד חֲכָמִים, הֲרֵי הֶן כְּתַלְמִיד חֲכָמִים וְנֶאֱמָנִין.</p>

<p><b>י,ג</b>&nbsp;&nbsp;תַּלְמִיד חֲכָמִים שֶׁמֵּת, וְהִנִּיחַ פֵּרוֹת--אַפִלּוּ בְּאוֹתוֹ הַיּוֹם כִּנָּסָן, הֲרֵי הֶן בְּחֶזְקַת מְתֻקָּנִין.</p>

<p><b>י,ד</b>&nbsp;&nbsp;[ג] בַּת עַם הָאָרֶץ אוֹ אִשְׁתּוֹ שֶׁנִּשֵּׂאת לְחָבֵר, וְעַבְדּוֹ שֶׁנִּמְכַּר לְחָבֵר--צְרִיכִין לְקַבַּל עֲלֵיהֶם בַּתְּחִלָּה; וּבַת חָבֵר אוֹ אִשְׁתּוֹ שֶׁנִּשֵּׂאת לְעַם הָאָרֶץ, וְעַבְדּוֹ שֶׁנִּמְכַּר לְעַם הָאָרֶץ--הֲרֵי אֵלּוּ בְּחֶזְקָתָן וְנֶאֱמָנִין, עַד שֶׁיֵּחָשְׁדוּ.</p>

<p><b>י,ה</b>&nbsp;&nbsp;בְּנוֹ אוֹ עַבְדוֹ שֶׁלְּחָבֵר שֶׁהָיוּ לְמוּדִין אֵצֶל עַם הָאָרֶץ, צְרִיכִין לְקַבַּל.&nbsp; בְּנוֹ אוֹ עַבְדוֹ שֶׁלְּעַם הָאָרֶץ שְׁהֶן לְמוּדִין אֵצֶל חָבֵר--כָּל זְמָן שְׁהֶן אֵצֶל הֶחָבֵר, הֲרֵי הֶן כֶּחָבֵר; יָצְאוּ, הֲרֵי הֶן כְּעַם הָאָרֶץ.</p>

<p><b>י,ו</b>&nbsp;&nbsp;[ד] מִי שְׁאֵינוּ נֶאֱמָן, וְהָיָה אֶחָד מִבָּנָיו אוֹ מֵעֲבָדָיו נֶאֱמָן, אוֹ אֶחָד מִמִּשְׁפַּחְתּוֹ--לוֹקְחִין מִמֶּנּוּ וְאוֹכְלִין עַל פִּיהֶן, וְאֵין חוֹשְׁשִׁין לַדָּבָר.&nbsp; [ה] הָיָה הוּא נֶאֱמָן, וְאִשְׁתּוֹ אֵינָהּ נֶאֱמֶנֶת--לוֹקְחִין מִמֶּנּוּ, וְאֵין מִתְאָרְחִין אֶצְלוֹ.&nbsp; הָיְתָה אִשְׁתּוֹ נֶאֱמֶנֶת, וְהוּא אֵינוּ נֶאֱמָן--מִתְאָרְחִין אֶצְלוֹ, וְאֵין לוֹקְחִין מִמֶּנּוּ.&nbsp; וְתָבוֹא מְאֵרָה לְמִי שֶׁאִשְׁתּוֹ נֶאֱמֶנֶת, וְהוּא אֵינוּ נֶאֱמָן.</p>

<p><b>י,ז</b>&nbsp;&nbsp;[ו] לֹא יְשַׁמַּשׁ חָבֵר, לֹא בְּמִשְׁתֶּה עַם הָאָרֶץ וְלֹא בִּסְעוֹדָתוֹ--אֵלָא אִם כֵּן הָיָה הַכֹּל מְעֻשָּׂר וּמְתֻקָּן מִתַּחַת יָדוֹ; לְפִיכָּךְ הָרוֹאֶה חָבֵר מְשַׁמֵּשׁ בְּמִשְׁתֶּה עַם הָאָרֶץ אוֹ בִּסְעוֹדָתוֹ, הֲרֵי הַכֹּל בְּחֶזְקַת מְעֻשָּׂר.&nbsp; רָאוּהוּ מֵסֶב עִם עַמֵּי הָאָרֶץ--אֵין הַסְּעוֹדָה בְּחֶזְקַת מְעֻשֶּׂרֶת, שֶׁמֶּא הֶחָבֵר עַל תְּנָאִין שֶׁבְּלִבּוֹ הוּא סוֹמֵךְ.</p>

<p><b>י,ח</b>&nbsp;&nbsp;[ז] כְּשֵׁם שֶׁאָדָם סוֹעֵד אֵצֶל עַם הָאָרֶץ, וְסוֹמֵךְ עַל תְּנָאוֹ--כָּךְ הוּא צָרִיךְ לִהְיוֹת מַתְנֶה עַל בְּנוֹ, וְאַפִלּוּ הָיָה בְּנוֹ בְּמָקוֹם אַחֵר; אֲבָל אֵינוּ צָרִיךְ לִהְיוֹת מַתְנֶה עַל אַחֵר חוּץ מִבְנוֹ, וְאַפִלּוּ הָיָה עִמּוֹ בַּמִּשְׁתֶּה.&nbsp; לְפִיכָּךְ בֶּן חָבֵר שֶׁהָיָה מֵסֶב בְּמִשְׁתֶּה עַם הָאָרֶץ--אֵין הַסְּעוֹדָה בְּחֶזְקַת מְעֻשֶּׂרֶת, שֶׁמֶּא אָבִיו הִתְנָה עָלָיו.</p>

<p><b>י,ט</b>&nbsp;&nbsp;[ח] עַם הָאָרֶץ שֶׁנָּתַן מָעָה לְחָבֵר, וְאָמַר לוֹ, קַח לִי אֲגֻדַּת יָרָק אַחַת, אוֹ גְּלֻסְקָה אַחַת--לוֹקֵחַ לוֹ סְתָם, וּפָטוּר מִלְּעַשַּׂר; וְאִם הִחְלִיף אֶת הַמָּעָה, חַיָּב לְעַשַּׂר וְאַחַר כָּךְ יָבִיא לוֹ.&nbsp; וְאִם פֵּרַשׁ הֶחָבֵר, וְלֹא לָקַח סְתָם אֵלָא אָמַר לַחֶנְוָנִי, אֲגֻדָּה זוֹ שֶׁאֲנִי לוֹקֵחַ מִמָּךְ לַחֲבֵרִי אֲנִי קוֹנֶה אוֹתָהּ, וְזוֹ לְעַצְמִי אֲנִי קוֹנֶה אוֹתָהּ--זוֹ שֶׁלָּקַח לְעַצְמוֹ, חַיָּב לְעַשַּׂר אוֹתָהּ; וְזוֹ שֶׁלָּקַח לַחֲבֵרוֹ, אֵינוּ חַיָּב לְעַשַּׂר אוֹתָהּ.&nbsp; וְאִם נִתְעָרְבוּ, אַפִלּוּ נִתְעָרְבָה אַחַת שֶׁלּוֹ בְּמֵאָה שֶׁלַּחֲבֵרוֹ--מְתַקֵּן הַכֹּל דֳּמַאי, וְאַחַר כָּךְ יִתֵּן לַחֲבֵרוֹ שֶׁשְּׁלָחוֹ לִקַּח לוֹ.</p>

<p><b>י,י</b>&nbsp;&nbsp;[ט] חֲמִשָּׁה שֶׁאָמְרוּ לְאֶחָד, צֵא וְהָבֵא לָנוּ חָמֵשׁ אֲגֻדּוֹת שֶׁלְּיָרָק, וְהֵבִיא לְכָל אֶחָד וְאֶחָד בִּפְנֵי עַצְמוֹ--חֲבֵרִים שֶׁבָּהֶן, אֵין צְרִיכִין לְעַשַּׂר אֵלָא עַל חֶלְקוֹ בִּלְבָד; הֵבִיא לָהֶן בְּעִרְבּוּב--חֲבֵרִים שֶׁבָּהֶם, צְרִיכִין לְעַשַּׂר עַל הַכֹּל.</p>

<p><b>י,יא</b>&nbsp;&nbsp;[י] עַם הָאָרֶץ שֶׁאָמַר לְחָבֵר, צֵא וְלַקַּט לִי תְּאֵנִים מִתְּאֵנָתִי--אוֹכֵל מֵהֶן הֶחָבֵר עֲרַאי, וּמְעַשְּׂרָן דֳּמַאי.&nbsp; וְאִם אָמַר הֶחָבֵר לְעַם הָאָרֶץ לְלַקַּט לוֹ, וְשָׁמַע חָבֵר אַחֵר--הֲרֵי הֶחָבֵר הָאַחֵר אוֹכֵל, וְאֵינוּ צָרִיךְ לְעַשַּׂר:&nbsp; שְׁאֵין הֶחָבֵר מוֹצִיא דָּבָר שְׁאֵינוּ מְתֻקָּן מִתַּחַת יָדוֹ, וְחֶזְקָתוֹ שֶׁהִפְרִישׁ עֲלֵיהֶן מִמָּקוֹם אַחֵר.&nbsp; אַף עַל פִּי שֶׁלֹּא נֶחְשְׁדוּ חֲבֵרִים לִתְרֹם שֶׁלֹּא מִן הַמֻּקָּף--כְּדֵי לְסַלַּק הַמִּכְשׁוֹל מִלִּפְנֵי עַם הָאָרֶץ, תּוֹרְמִין.</p>

<p><b>י,יב</b>&nbsp;&nbsp;[יא] מֻתָּר לְהַאֲכִיל אֶת הָעֲנִיִּים וְאֶת הָאוֹרְחִים דֳּמַאי, וְצָרִיךְ לְהוֹדִיעָן; וְהֶעָנִי עַצְמוֹ, וְהָאוֹרֵחַ--אִם רָצָה לְתַקַּן, מְתַקֵּן.&nbsp; [יב] גַּבָּאֵי צְדָקָה גּוֹבִין סְתָם מִכָּל אָדָם, וּמְחַלְּקִים סְתָם; וְהָרוֹצֶה לְתַקַּן, יְתַקַּן.</p>

<p><b>י,יג</b>&nbsp;&nbsp;רוֹפֵא חָבֵר שֶׁהָיָה מַאֲכִיל לְחוֹלֶה עַם הָאָרֶץ מִפֵּרוֹת עַם הָאָרֶץ--נוֹתֵן לְתוֹךְ יָדוֹ, אֲבָל לֹא לְתוֹךְ פִּיו; וְאִם הָיָה הַדֳּמַאי שֶׁלָּרוֹפֵא, וְאַפִלּוּ לְתוֹךְ יָדוֹ לֹא יִתֵּן.&nbsp; וְכֵן אִם יָדַע שְׁהוּא טֶבֶל וַדַּאי, אַפִלּוּ לְתוֹךְ יָדוֹ אָסוּר.
<br>&nbsp;</p>

<h2>הִלְכּוֹת מַעֲשֵׂר פֵּרֶק יא</h2>

<p><b>יא,א</b>&nbsp;&nbsp;אָסוּר לִמְכֹּר אֶת הַדֳּמַאי לְעַם הָאָרֶץ, אוֹ לְשַׁלַּח לוֹ דֳּמַאי--מִפְּנֵי שְׁהוּא מְסַיֵּעַ לְזֶה לֶאֱכֹל דָּבָר הָאָסוּר; אֲבָל מוֹכְרִין וּמְשַׁלְּחִין אוֹתוֹ לְתַלְמִיד חֲכָמִים--שְׁאֵין תַּלְמִיד חֲכָמִים אוֹכֵל עַד שֶׁיְּעַשַּׂר, אוֹ עַד שֶׁיּוֹדִיעוֹ אָדָם נֶאֱמָן שֶׁזֶּה מְעֻשָּׂר.</p>

<p><b>יא,ב</b>&nbsp;&nbsp;כָּל הַמַּשְׁפִּיעִין בְּמִדָּה גַּסָּה, כְּגוֹן הַסִּיטוֹנוֹת וּמוֹכְרֵי תְּבוּאָה--מֻתָּרִין לִמְכֹּר אֶת הַדֳּמַאי וּלְשַׁלְּחוֹ:&nbsp; מִפְּנֵי שְׁהֶן מוֹסִיפִין עַל הַמִּדָּה, הִתְקִינוּ חֲכָמִים שֶׁיִּהְיֶה הַלּוֹקֵחַ אוֹ זֶה שֶׁנִּשְׁתַּלְּחוּ לוֹ הוּא הַמַּפְרִישׁ מַעֲשֵׂר דֳּמַאי.&nbsp; אֲבָל הַמּוֹדְדִין בְּמִדָּה דַּקָּה--הוֹאִיל וְהַמּוֹכֵר מִשְׂתַּכֵּר, הוּא מַפְרִישׁ; וְלֹא יִמְכֹּר וְלֹא יִשְׁלַח, אֵלָא מְתֻקָּן.</p>

<p><b>יא,ג</b>&nbsp;&nbsp;וְכַמָּה הִיא מִדָּה גַּסָּה:&nbsp; בַּיָּבֵשׁ, חֲצִי סְאָה; וּבַלַּח, מִדָּה שְׁהִיא מַחְזֶקֶת שׁוֹוֶה דֵּינָר מֵאוֹתוֹ דָּבָר הַלַּח.&nbsp; [ד] סַלֵּי זֵיתִים וַעֲנָבִים, וְקֻפּוֹת שֶׁלְּיָרָק--אַף עַל פִּי שְׁהוּא מוֹכְרָן אַכְסָרָה, אָסוּר לְמָכְרָן דֳּמַאי.</p>

<p><b>יא,ד</b>&nbsp;&nbsp;[ה] אָמַר אֶחָד מֵהֶן, בּוֹא וּנְתַקַּן הַפֵּרוֹת הָאֵלּוּ, בֵּין שֶׁהָיָה מוֹכֵר בַּדַּקָּה, אוֹ בַּגַּסָּה--הַמּוֹכֵר מַפְרִישׁ תְּרוּמַת מַעֲשֵׂר, וְהַלּוֹקֵחַ מַפְרִישׁ מַעֲשֵׂר שֵׁנִי; וְדָבָר זֶה, תְּנָאי בֵּית דִּין הוּא.</p>

<p><b>יא,ה</b>&nbsp;&nbsp;[ו] חָבֵר וְעַם הָאָרֶץ, שֶׁיָּרְשׁוּ אֶת אֲבִיהֶן עַם הָאָרֶץ--יָכוֹל הוּא לוֹמַר לוֹ, טֹל אַתָּה חִטִּים שֶׁבְּמָקוֹם פְּלוֹנִי וַאֲנִי חִטִּים שֶׁבְּמָקוֹם פְּלוֹנִי, אַתָּה יַיִן שֶׁבְּמָקוֹם פְּלוֹנִי וַאֲנִי יַיִן שֶׁבְּמָקוֹם פְּלוֹנִי; אֲבָל לֹא יֹאמַר לוֹ, טֹל אַתָּה חִטִּים וַאֲנִי שְׂעוֹרִים, טֹל אַתָּה אֶת הַלַּח וַאֲנִי אֶטֹּל אֶת הַיָּבֵשׁ--מִפְּנֵי שֶׁזֶּה מוֹכֵר דֳּמַאי.</p>

<p><b>יא,ו</b>&nbsp;&nbsp;[ז] מִי שֶׁהָיָה נוֹשֵׂא יָרָק, וְכָבֵד עָלָיו מַשָּׂאוֹ, וְרָצָה לְהַשְׁלִיךְ מִמֶּנּוּ עַל הַדֶּרֶךְ, כְּדֵי לְהָקֶל מִמַּשָּׂאוֹ--לֹא יַשְׁלִיךְ עַד שֶׁיְּעַשַּׂר, כְּדֵי שֶׁלֹּא יִהְיֶה תַּקְלָה לְעַמֵּי הָאָרֶץ שֶׁאוֹכְלִין אוֹתוֹ כִּדְמַאי.</p>

<p><b>יא,ז</b>&nbsp;&nbsp;[ח] הַלּוֹקֵחַ יָרָק מִן הַשּׁוּק, וּמָשַׁךְ--אַף עַל פִּי שֶׁלֹּא שָׁקַל וְלֹא מָדַד וְלֹא נָתַן דָּמִים, וְנִמְלַךְ לְהַחְזִיר לְבַעַל הֶחָנוּת--לֹא יַחְזִיר, עַד שֶׁיְּעַשַּׂר.</p>

<p><b>יא,ח</b>&nbsp;&nbsp;[ט] הַמּוֹצֶא פֵּרוֹת בַּדֶּרֶךְ--אִם רֹב מַכְנִיסִין לְבָתֵּיהֶן--פָּטוּר מִלְּעַשַּׂר, שֶׁעֲדַיִן לֹא נִקְבְּעוּ לַמַּעֲשֵׂר.&nbsp; וְאִם רֹב מַכְנִיסִין לִמְכֹּר בַּשּׁוּק, הֲרֵי אֵלּוּ דֳּמַאי; וּמֶחְצָה לְמֶחְצָה, דֳּמַאי.</p>

<p><b>יא,ט</b>&nbsp;&nbsp;[י] נְטָלָן לְאָכְלָן, וְנִמְלַךְ לְהַצְנִיעָן--לֹא יַשְׁהֶה אוֹתָן אֶצְלוֹ עַד שֶׁיְּעַשַּׂר, כְּדֵי שֶׁלֹּא יִהְיֶה תַּקְלָה לַאֲחֵרִים.&nbsp; וְאִם מִתְּחִלָּה נְטָלָן שֶׁלֹּא יֹאבְדוּ, הֲרֵי זֶה מֻתָּר לַשְׁהוֹתָן אֶצְלוֹ:&nbsp; עַד שֶׁיִּרְצֶה לְאָכְלָן אוֹ לְשַׁלְּחָן אוֹ לְמָכְרָן, יְעַשַּׂר אוֹתָן דֳּמַאי.</p>

<p><b>יא,י</b>&nbsp;&nbsp;[יא] קְנוּבַת יָרָק הַנִּמְצֵאת בַּגִּנָּה, הֲרֵי זוֹ פְּטוּרָה מִן הַדֳּמַאי; וְשֶׁלְּבַעַל הַבַּיִת הַנִּמְצֵאת בַּבַּיִת, חַיֶּבֶת.&nbsp; שֶׁעַל גַּבֵּי הָאַשְׁפָּה בְּכָל מָקוֹם, מֻתֶּרֶת.</p>

<p><b>יא,יא</b>&nbsp;&nbsp;[יב] הַנּוֹתֵן לַפֻּנְדְּקִית לְבַשַּׁל לוֹ וְלֶאֱפוֹת--מְעַשֵּׂר אֶת שְׁהוּא נוֹתֵן לָהּ, כְּדֵי שֶׁלֹּא יְהֶא תַּקְלָה לַאֲחֵרִים; וּמְעַשֵּׂר אֶת שְׁהוּא נוֹטֵל מִמֶּנָּה, מִפְּנֵי שְׁהִיא חֲשׁוּדָה לְהַחְלִיף שֶׁלְּזֶה בְּזֶה.&nbsp; אֲבָל הַנּוֹתֵן לַחֲמוֹתוֹ בֵּין שֶׁנָּשָׂא בִּתָּהּ בֵּין שֶׁאֵרְסָהּ, אוֹ לִשְׁכוּנָתוֹ, פַּת לֶאֱפוֹת, וְתַבְשִׁיל לְבַשַּׁל--אֵינוּ חוֹשֵׁשׁ לֹא מִשּׁוֹם מַעֲשֵׂר, וְלֹא מִשּׁוֹם שְׁבִיעִית:&nbsp; מִפְּנֵי שְׁאֵינָהּ חֲשׁוּדָה לְהַחְלִיף.</p>

<p><b>יא,יב</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁנָּתַן לָהּ שְׂאוֹר לְעִיסָה וּתְבָלִין לִקְדֵרָה.&nbsp; אֲבָל אִם לֹא נָתַן--חוֹשֵׁשׁ מִשּׁוֹם מַעַשְׂרוֹת, וּלְפִיכָּךְ מְעַשֵּׂר מַה שֶׁיִּטֹּל מִמֶּנָּה; וְחוֹשֵׁשׁ מִשּׁוֹם שְׁבִיעִית, וּלְפִיכָּךְ אִם הָיְתָה שְׁנַת שְׁמִטָּה--הַפַּת אֲסוּרָה, שֶׁמֶּא הַשְּׂאוֹר מִסְּפִיחֵי שְׁבִיעִית הוּא.</p>

<p><b>יא,יג</b>&nbsp;&nbsp;הַמּוֹלִיךְ חִטִּים לִטְחֹן עִם עַם הָאָרֶץ--הֲרֵי הֶן כְּחֶזְקָתָן, שְׁאֵינוּ חָשׁוּד לְהַחְלִיף; הוֹלִיכָן לִטְחֹן עִם הַנָּכְרִי--הֲרֵי הֶם דֳּמַאי, שֶׁמֶּא הִחְלִיפָן בְּחִטָּיו שֶׁלְּעַם הָאָרֶץ.&nbsp; וְכֵן הַמַּפְקִיד אֵצֶל עַם הָאָרֶץ--הֲרֵי הֶן כְּחֶזְקָתָן, שְׁאֵינוּ חָשׁוּד לְהַחְלִיף הַפִּקָּדוֹן.&nbsp; [יד] עַם הָאָרֶץ שֶׁהָיָה מִשְׁתַּמֵּשׁ בְּחָנוּתוֹ שֶׁלְּחָבֵר--אַף עַל פִּי שֶׁהֶחָבֵר יוֹצֶא וְנִכְנָס--הֲרֵי זֶה מֻתָּר, וְאֵינוּ חוֹשֵׁשׁ שֶׁמֶּא הִחְלִיף.</p>

<p><b>יא,יד</b>&nbsp;&nbsp;[טו] הַמַּפְקִיד פֵּרוֹתָיו אֵצֶל הַנָּכְרִי--הֲרֵי הֶן כְּפֵרוֹתָיו שֶׁלַּנָּכְרִי, שֶׁחֶזְקָתוֹ לְהַחְלִיף הַפִּקָּדוֹן.&nbsp; וְהֵיאַךְ דִּינָם:&nbsp; אִם הָיוּ פֵּרוֹת שֶׁעֲדַיִן לֹא נִגְמְרָה מְלַאכְתָּן, וְנִגְמְרוּ בְּיַד יִשְׂרָאֵל אַחַר שֶׁלָּקַח הַפִּקָּדוֹן--מַפְרִישׁ מַעַשְׂרוֹת כְּמוֹ שֶׁבֵּאַרְנוּ.&nbsp; וְאִם הָיוּ שֶׁהִפְקִיד טְבָלִים, וְנִגְמְרָה מְלַאכְתָּן--חַיָּב לְהַפְרִישׁ, שֶׁמֶּא לֹא הִחְלִיף הַגּוֹי; וּלְפִיכָּךְ יֵרָאֶה לִי, שֶׁהַמַּעַשְׂרוֹת שֶׁיַּפְרִישׁ סָפֵק.&nbsp; אֲבָל אִם הִפְקִיד חֻלִּין מְתֻקָּנִין, אֵינוּ צָרִיךְ לְהַפְרִישׁ כְּלוּם:&nbsp; שֶׁאַפִלּוּ הִחְלִיף הַגּוֹי, פְּטוּרִין כְּמוֹ שֶׁבֵּאַרְנוּ בְּהִלְכּוֹת תְּרוּמוֹת--"דְּגָנְךָ" (דברים יח,ד), וְלֹא דְּגַן גּוֹי.
<br>&nbsp;</p>

<h2>הִלְכּוֹת מַעֲשֵׂר פֵּרֶק יב</h2>

<p><b>יב,א</b>&nbsp;&nbsp;הַלּוֹקֵחַ פֵּרוֹת מִמִּי שְׁאֵינוּ נֶאֱמָן עַל הַמַּעַשְׂרוֹת, וְשָׁכַח לְעַשְּׂרָן, וְנִכְנְסָה שַׁבָּת אוֹ יוֹם טוֹב, שְׁאֵינוּ יָכוֹל לְעַשַּׂר--הֲרֵי זֶה שׁוֹאֲלוֹ; וְאִם אָמַר לוֹ, מְעֻשָּׂרִין הֶן--אוֹכֵל עַל פִּיו בַּשַּׁבָּת; וְכֵן אִם אָמַר לוֹ אֶחָד שְׁאֵינוּ נֶאֱמָן, מְעֻשָּׂרִין הֶן--אוֹכֵל עַל פִּיו בְּאוֹתָהּ שַׁבָּת:&nbsp; וְאַפִלּוּ הָיוּ לוֹ פֵּרוֹת אֲחֵרוֹת מְתֻקָּנִין מֵאוֹתוֹ הַמִּין--מִפְּנֵי שֶׁאֵימַת שַׁבָּת עַל עַמֵּי הָאָרֶץ, וְאֵינוּ עוֹבֵר בָּהּ עֲבֵרָה.</p>

<p><b>יב,ב</b>&nbsp;&nbsp;אַף עַל פִּי שְׁהוּא אוֹכֵל עַל פִּיו בַּשַּׁבָּת--הֲרֵי זֶה לֹא יֹאכַל מֵאוֹתָן הַפֵּרוֹת לְמוֹצָאֵי שַׁבָּת, עַד שֶׁיְּעַשַּׂר דֳּמַאי עַל הַכֹּל, עַל שֶׁאָכַל בַּשַּׁבָּת, וְעַל הַנִּשְׁאָר:&nbsp; שֶׁלֹּא הֵקִילוּ וְהֶאֱמִינוּהוּ, אֵלָא לְצֹרֶךְ אוֹתָהּ שַׁבָּת.</p>

<p><b>יב,ג</b>&nbsp;&nbsp;הָיְתָה שַׁבָּת, וְיוֹם טוֹב סָמוּךְ לָהּ, וּשְׁאָלוֹ בְּאֶחָד מֵהֶן--אוֹכֵל אַף בַּשֵּׁנִי, מִפְּנֵי שֶׁלֹּא נִרְאָה לְעַשַּׂר בִּנְתַּיִם; וְכֵן בִּשְׁנֵי יָמִים טוֹבִים שֶׁלַּגָּלִיּוֹת.</p>

<p><b>יב,ד</b>&nbsp;&nbsp;[ג] הַנִּשְׁבָּע עַל חֲבֵרוֹ שֶׁיֹּאכַל אֶצְלוֹ בַּשַּׁבָּת, וְהוּא אֵינוּ מַאֲמִינוֹ עַל הַמַּעַשְׂרוֹת--שׁוֹאֲלוֹ וְאוֹכֵל עַל פִּיו, בַּשַּׁבָּת הָרִאשׁוֹנָה בִּלְבָד; אֲבָל בְּשַׁבָּת שְׁנִיָּה--אַף עַל פִּי שֶׁנָּדַר מִמֶּנּוּ הֲנָיָה אִם לֹא יֹאכַל אֶצְלוֹ--לֹא יֹאכַל, עַד שֶׁיְּעַשַּׂר מַעֲשֵׂר דֳּמַאי.</p>

<p><b>יב,ה</b>&nbsp;&nbsp;[ד] מִי שְׁאֵינוּ נֶאֱמָן, שֶׁרְאִינוּהוּ שֶׁהִפְרִישׁ תְּרוּמַת מַעֲשֵׂר מִפֵּרוֹתָיו שְׁהֶן דֳּמַאי, וּרְאִינוּהָ שֶׁחָזְרָה וְנָפְלָה בְּפָנֵינוּ בֵּין לְמָקוֹם אַחֵר בֵּין לִמְקוֹמָהּ, וְאָמַר חָזַרְתִי וְהִפְרַשְׁתִּי אוֹתָהּ--נֶאֱמָן אַפִלּוּ בַּחֹל, וְאוֹכֵל עַל פִּיו:&nbsp; כְּשֵׁם שֶׁאֵימַת שַׁבָּת עַל עַמֵּי הָאָרֶץ--כָּךְ אֵימַת דִּמּוּעַ עֲלֵיהֶם, וְאֵינָן חֲשׁוּדִין לְהַאֲכִיל אֶת הַמְּדֻמַּע.</p>

<p><b>יב,ו</b>&nbsp;&nbsp;[ה] מִי שְׁאֵינוּ נֶאֱמָן, שֶׁרְאִינוּהוּ שֶׁהִפְרִישׁ מַעֲשֵׂר רִאשׁוֹן מִפֵּרוֹת אֵלּוּ, וְאָמַר שֶׁהִפְרִישׁ מֵהֶן מַעֲשֵׂר שֵׁנִי--נֶאֱמָן; הִפְרִישׁ בְּפָנֵינוּ מַעֲשֵׂר שֵׁנִי, וְאָמַר שֶׁהִפְרִישׁ הָרִאשׁוֹן--אֵינוּ נֶאֱמָן:&nbsp; שֶׁהַשֵּׁנִי שֶׁלּוֹ הוּא, וְהַנֶּאֱמָן עַל הַשֵּׁנִי אֵינוּ נֶאֱמָן עַל הָרִאשׁוֹן; וְהַנֶּאֱמָן עַל הָרִאשׁוֹן, נֶאֱמָן עַל הַשֵּׁנִי.</p>

<p><b>יב,ז</b>&nbsp;&nbsp;לְפִיכָּךְ מִי שְׁאֵינוּ נֶאֱמָן שֶׁהוֹצִיא פֵּרוֹת מִבֵּיתוֹ, וְאָמַר אֵלּוּ מַעֲשֵׂר רִאשׁוֹן--נֶאֱמָן, וְאֵין מַפְרִישִׁין מֵהֶן תְּרוּמָה גְּדוֹלָה וּמַעַשְׂרוֹת; וְאִם אָמַר אֵלּוּ מַעֲשֵׂר שֵׁנִי--אֵינוּ נֶאֱמָן, וַהֲרֵי הֶן דֳּמַאי וּמַפְרִישִׁין מֵהֶן תְּרוּמַת מַעֲשֵׂר.&nbsp; וְיֵרָאֶה לִי, שְׁהוּא פּוֹדֶה אֶת כֻּלָּם.</p>

<p><b>יב,ח</b>&nbsp;&nbsp;[ו] הָאוֹמֵר לְמִי שְׁאֵינוּ נֶאֱמָן עַל הַמַּעַשְׂרוֹת, קַח לִי מִמִּי שְׁהוּא מְעַשֵּׂר, וְהָלַךְ וְלָקַח וְהֵבִיא לוֹ--אֵינוּ נֶאֱמָן.&nbsp; וְאִם אָמַר לוֹ, קַח לִי מֵאִישׁ פְּלוֹנִי--הֲרֵי זֶה נֶאֱמָן לוֹמַר, מִמֶּנּוּ לָקַחְתִּי:&nbsp; שֶׁהֲרֵי מִתְיָרֵא, שֶׁמֶּא יִשְׁאֲלֶנּוּ.&nbsp; הָלַךְ לִקַּח לוֹ מֵאוֹתוֹ פְּלוֹנִי, וְאָמַר לֹא מְצָאתִיו, וְלָקַחְתִּי לָךְ מֵאַחֵר שְׁהוּא נֶאֱמָן--אֵינוּ נֶאֱמָן.</p>

<p><b>יב,ט</b>&nbsp;&nbsp;[ז] הַנִּכְנָס לָעִיר, וְאֵינוּ מַכִּיר אָדָם שָׁם, וְאָמַר מִי כָּאן נֶאֱמָן מִי כָּאן מְעַשֵּׂר, וְאָמַר לוֹ אֶחָד, אֲנִי--אֵינוּ נֶאֱמָן.&nbsp; אָמַר לוֹ, אִישׁ פְּלוֹנִי--הֲרֵי זֶה נֶאֱמָן; וְהוֹלֵךְ וְלוֹקֵחַ מֵאוֹתוֹ פְּלוֹנִי, אַף עַל פִּי שְׁאֵינוּ מַכִּירוֹ, וְאוֹכֵל עַל פִּיו.&nbsp; הָלַךְ לִקַּח מִמֶּנּוּ, וְשָׁאַל לוֹ מִי כָּאן מוֹכֵר יַיִן יָשָׁן, אָמַר לוֹ זֶה שֶׁשְּׁלָחָךְ אֶצְלִי--אַף עַל פִּי שְׁהֶן כְּגוֹמְלִין זֶה אֶת זֶה, הֲרֵי אֵלּוּ נֶאֱמָנִין.</p>

<p><b>יב,י</b>&nbsp;&nbsp;[ח] בַּמֶּה דְּבָרִים אֲמוּרִים, בִּזְמָן שְׁאֵינוּ מַכִּיר אָדָם שָׁם.&nbsp; אֲבָל אִם מַכִּיר שָׁם אָדָם, לֹא יִקַּח אֵלָא מִן הַמֻּמְחֶה; וְאִם שָׁהָה שָׁם שְׁלוֹשִׁים יוֹם--אַף עַל פִּי שְׁאֵינוּ מַכִּיר שָׁם אָדָם, לֹא יִקַּח אֵלָא מִן הַמֻּמְחֶה.&nbsp; [ט] וְלֹא הִתִּירוּ דְּבָרִים אֵלּוּ, אֵלָא בִּתְרוּמוֹת וּמַעַשְׂרוֹת; אֲבָל לְעִנְיַן פֵּרוֹת שְׁבִיעִית, אוֹ לְעִנְיַן טְהָרוֹת--לֹא יִקַּח אֵלָא מִן הַמֻּמְחֶה.</p>

<p><b>יב,יא</b>&nbsp;&nbsp;[י] הַחַמָּרִים שֶׁנִּכְנְסוּ לָעִיר, וְאָמַר אֶחָד מֵהֶן פֵּרוֹת אֵלּוּ אֵינָם מְתֻקָּנִין, אֲבָל פֵּרוֹת חֲבֵרִי זֶה, מְתֻקָּנִין וּמְעֻשָּׂרִין הֶן--אֵינוּ נֶאֱמָן:&nbsp; שֶׁמֶּא קְנוּנְיָה הֶן עוֹשִׂין זֶה עִם זֶה, וְיִהְיֶה הַשָּׂכָר בֵּינֵיהֶן.</p>

<p><b>יב,יב</b>&nbsp;&nbsp;[יא] הַמּוֹכֵר פֵּרוֹת בְּסוּרְיָה, וְאָמַר מִשֶּׁלְּאֶרֶץ יִשְׂרָאֵל הֶם--חַיָּב הַלּוֹקֵחַ לְעַשַּׂר; מְעֻשָּׂרִין הֶן--נֶאֱמָן, שֶׁהַפֵּה שֶׁאָסַר הוּא הַפֵּה שֶׁהִתִּיר.&nbsp; מִשֶּׁלִּי הֶן, חַיָּב לְעַשַּׂר; מְעֻשָּׂרִין הֶן--נֶאֱמָן, שֶׁהַפֵּה שֶׁאָסַר הוּא הַפֵּה שֶׁהִתִּיר.&nbsp; וְאִם יָדוּעַ שֶׁיֵּשׁ לוֹ קַרְקָע בְּסוּרְיָה, וְהָיָה רֹב מִמְכָּרוֹ מִשָּׂדֵהוּ--חַיָּב הַלּוֹקֵחַ מִמֶּנּוּ לְעַשַּׂר, שֶׁחֶזְקָתוֹ שֶׁהֵבִיא מִשָּׂדֵהוּ.</p>

<p><b>יב,יג</b>&nbsp;&nbsp;[יב] עֲנִיִּים שֶׁאָמְרוּ פֵּרוֹת אֵלּוּ שֶׁלְּלֶקֶט שִׁכְחָה וּפֵאָה הֶן--הֲרֵי אֵלּוּ נֶאֱמָנִין כָּל זְמָן הַגֳּרָנוֹת, שֶׁהַלֶּקֶט וְהַשִּׁכְחָה וְהַפֵּאָה מְצוּיִים:&nbsp; וְהוּא שֶׁיִּהְיֶה קָרוֹב מִן הַגֹּרֶן, כְּדֵי שֶׁיֵּצֵא וְיָבוֹא בּוֹ בַּיּוֹם.&nbsp; וְאִם אָמְרוּ שֶׁלְּמַעְשַׂר עָנִי הֶם--הֲרֵי אֵלּוּ נֶאֱמָנִין, כָּל הַשָּׁנָה שֶׁלּוֹ כֻּלָּהּ.</p>

<p><b>יב,יד</b>&nbsp;&nbsp;וְאֵינָן נֶאֱמָנִין, אֵלָא עַל דָּבָר שֶׁדֶּרֶךְ בְּנֵי אָדָם לִתֵּן אוֹתוֹ.&nbsp; [יג] כֵּיצַד:&nbsp; חִטִּים אֵלּוּ לֶקֶט שִׁכְחָה וּפֵאָה הֶם, נֶאֱמָנִין.&nbsp; קֶמַח זֶה מֵחִטִּים שֶׁלְּלֶקֶט שִׁכְחָה וּפֵאָה הוּא, אֵינָן נֶאֱמָנִין; וְאֵין צָרִיךְ לוֹמַר שְׁאֵין נֶאֱמָנִין עַל הַפַּת לוֹמַר מִשֶּׁלְּמַתְּנוֹת עֲנִיִּים הִיא, אֵלָא מִתְעַשֶּׂרֶת דֳּמַאי.</p>

<p><b>יב,טו</b>&nbsp;&nbsp;[יד] נֶאֱמָנִין עַל הַשְּׂעוֹרָה שֶׁלָּאֹרֶז; וְאֵין נֶאֱמָנִין עָלָיו, בֵּין חַי בֵּין מְבֻשָּׁל.&nbsp; נֶאֱמָנִין עַל הַפּוֹל; וְאֵין נֶאֱמָנִין עַל הַגָּרִיסִין, בֵּין חַיִּין בֵּין מְבֻשָּׁלִין.&nbsp; נֶאֱמָנִין עַל הַשֶּׁמֶן לוֹמַר, שֶׁלְּמַעְשַׂר עָנִי הוּא; וְאֵין נֶאֱמָנִין לוֹמַר, שֶׁלְּזֵיתֵי נִקּוּף הוּא.</p>

<p><b>יב,טז</b>&nbsp;&nbsp;נֶאֱמָנִין עַל הַיָּרָק, חַי.&nbsp; וְאֵין נֶאֱמָנִין עָלָיו מְבֻשָּׁל, אֵלָא אִם כֵּן הָיָה דָּבָר מוּעָט, שֶׁכֵּן דֶּרֶךְ בַּעְלֵי בָּתִּים, לִתֵּן מְעַט יָרָק מְבֻשָּׁל מִקְּדֵרָתוֹ לֶעָנִי; וּמִתּוֹךְ שֶׁיָּכוֹל לוֹמַר בַּעַל הַבַּיִת נְתָנוֹ לִי, יָכוֹל לוֹמַר אֲנִי בִּשַּׁלְתִּיהוּ מִמַּתְּנוֹתַי.</p>

<p><b>יב,יז</b>&nbsp;&nbsp;[טו] וְכֵן בֶּן לֵוִי שֶׁאָמַר, פֵּרוֹת אֵלּוּ מִמַּעֲשֵׂר שֶׁנִּטְּלָה תְּרוּמָתוֹ הֶם--הֲרֵי זֶה נֶאֱמָן לְעוֹלָם עַל תְּרוּמַת מַעֲשֵׂר, כְּשֵׁם שֶׁיִּשְׂרָאֵל נֶאֱמָן עַל תְּרוּמָה גְּדוֹלָה; אֲבָל אֵינוּ נֶאֱמָן עָלָיו לְפָטְרוֹ מִמַּעֲשֵׂר שֵׁנִי.</p>

<p><b>יב,יח</b>&nbsp;&nbsp;[טז] אֵין כָּל הַדְּבָרִים הָאֵלּוּ אֲמוּרִין אֵלָא בְּעַם הָאָרֶץ, שְׁאֵינוּ לֹא חָשׁוּד וְלֹא נֶאֱמָן.&nbsp; אֲבָל מִי שְׁהוּא חָשׁוּד לִמְכֹּר תְּרוּמָה לְשֵׁם חֻלִּין--אָסוּר לִקַּח מִמֶּנּוּ כְּלָל, דָּבָר שֶׁיֵּשׁ בּוֹ זִיקַת תְּרוּמָה וּמַעֲשֵׂר, אַפִלּוּ קִרְבֵי דָּגִים, מִפְּנֵי שֶׁנּוֹתְנִין בָּהֶם שֶׁמֶן.&nbsp; וְאֵין אָסוּר אֵלָא כָּל שֶׁלְּפָנָיו; אֲבָל אוֹצָרוֹ מֻתָּר לִקַּח מִמֶּנּוּ, מִפְּנֵי שְׁהוּא מִתְיָרֵא לְעָרַב תְּרוּמָה בְּאוֹצָרוֹ--שֶׁמֶּא יִוָּדַע הַדָּבָר, וְיַפְסִיד הַכֹּל.&nbsp; וְכֵן הֶחָשׁוּד עַל מַעֲשֵׂר שֵׁנִי לְמָכְרוֹ לְשֵׁם חֻלִּין, אֵין לוֹקְחִין מִמֶּנּוּ דָּבָר שֶׁיֵּשׁ עָלָיו זִיקַת מַעֲשֵׂר.&nbsp; וְכָל זֶה קְנָס מִדִּבְרֵיהֶם.</p>

<p><b>יב,יט</b>&nbsp;&nbsp;[יז] חָשׁוּד שֶׁהֵעִיד עַל שֶׁלַּאֲחֵרִים, נֶאֱמָן--חֲזָקָה, אֵין אָדָם חוֹטֶא וְלֹא לוֹ; וְאֵין צָרִיךְ לוֹמַר, עַם הָאָרֶץ.&nbsp; לְפִיכָּךְ עַם הָאָרֶץ שֶׁאָמַר זֶה טֶבֶל וְזֶה תְּרוּמָה, זֶה וַדַּאי וְזֶה דֳּמַאי--אַפִלּוּ בְּשֶׁלּוֹ, נֶאֱמָן.&nbsp; אָמַר אֵלּוּ פֵּרוֹת מְתֻקָּנִין--בְּשֶׁלַּאֲחֵרִים, נֶאֱמָן:&nbsp; וְהוּא שֶׁלֹּא יֵרָאוּ כְּעוֹשֶׂה קְנוּנְיָה, כְּמוֹ שֶׁבֵּאַרְנוּ.</p>

<p><b>יב,כ</b>&nbsp;&nbsp;[יח] הַמּוֹכֵר פֵּרוֹת לַחֲבֵרוֹ, וְאַחַר שֶׁיָּצְאוּ מִתַּחַת יָדוֹ, אָמַר לַלּוֹקֵחַ, פֵּרוֹת שֶׁמָּכַרְתִּי לָךְ טְבָלִים הֶן, הַבָּשָׂר בְּשַׂר בְּכוֹר הָיָה, הַיַּיִן יֵין נֶסֶךְ--שׁוּרַת הַדִּין שְׁאֵינוּ נֶאֱמָן, אַפִלּוּ הָיָה הַמּוֹכֵר חָבֵר.&nbsp; וְהַזָּרִיז, מַחְמִיר עַל עַצְמוֹ; וְאִם הֶאֱמִינוֹ--הֲרֵי זֶה מְשֻׁבָּח, אַפִלּוּ הָיָה הַמּוֹכֵר עַם הָאָרֶץ.
<br>&nbsp;</p>

<h2>הִלְכּוֹת מַעֲשֵׂר פֵּרֶק יג</h2>

<p><b>יג,א</b>&nbsp;&nbsp;פֵּרוֹת שֶׁחֶזְקָתָן מִן הַהֶפְקֵר--כְּגוֹן הַשִּׁיתִין, וְהָרִימִין, וְהָעַזְרוּרִין, וּבְנוֹת שׁוּחַ, וּבְנוֹת שִׁקְמָה, וְהַגֻּפְנָן, וְנוֹבְלוֹת תְּמָרָה וְהֶן שֶׁעֲדַיִן לֹא הִטִּילוּ שְׂאוֹר, וְהַנִּצְפָּה, וְהַכֻּסְבַּר, וְכַיּוֹצֶא בָּהֶן--פְּטוּרִין מִן הַדֳּמַאי.&nbsp; וְהַלּוֹקֵחַ אוֹתָן מֵעַם הָאָרֶץ--אֵינוּ צָרִיךְ לְהַפְרִישׁ מֵהֶן לֹא תְּרוּמַת מַעֲשֵׂר וְלֹא מַעֲשֵׂר שֵׁנִי, מִפְּנֵי שֶׁחֶזְקָתָן מִן הַהֶפְקֵר.&nbsp; אַפִלּוּ אָמַר לוֹ עַם הָאָרֶץ, אֵינָם מְעֻשָּׂרִין--הֲרֵי אֵלּוּ פְּטוּרִין מִן הַמַּעַשְׂרוֹת, עַד שֶׁיִּוָּדַע לוֹ שְׁהֶן מִן הַשָּׁמוּר.</p>

<p><b>יג,ב</b>&nbsp;&nbsp;הַבַּכּוּרוֹת וְהַסֵּיפוֹת שֶׁבַּבִּקְעָה, פְּטוּרִין מִן הַדֳּמַאי; וְשֶׁבַּגִּנָּה חַיָּבִין, מִפְּנֵי שְׁהֶן נִשְׁמָרִין.&nbsp; וְאֵלּוּ הֶן הַבַּכּוּרוֹת--כָּל הַפֵּרוֹת שֶׁבִּכְּרוּ, עַד שֶׁלֹּא הוֹשִׁיבוּ שׁוֹמֵר עַל הַבִּקְעָה לִשְׁמֹר פֵּרוֹתֶיהָ; וְהַסֵּיפוֹת--הֶן הַפֵּרוֹת שֶׁיִּשָּׁאֲרוּ אַחַר שֶׁיְּקַפְּלוּ הַמִּקְצוֹעוֹת מִן הַשָּׂדוֹת, וְיַנִּיחוּם בְּלֹא שׁוֹמֵר.&nbsp; וְכֵן הַחֹמֶץ הֶעָשׂוּי מִן הַתְּמָרִים, פָּטוּר מִן הַדֳּמַאי.</p>

<p><b>יג,ג</b>&nbsp;&nbsp;כְּשֶׁגָּזְרוּ עַל הַדֳּמַאי, לֹא גָזְרוּ אֵלָא עַל פֵּרוֹת הָאָרֶץ שֶׁהִחְזִיקוּ בָּהּ עוֹלֵי בָּבֶל בִּלְבָד, שְׁהוּא מִכְּזִיב וְלִפְנִים, וּכְזִיב עַצְמָהּ כְּלַחוּץ; וְכָל הַפֵּרוֹת הַנִּמְצָאוֹת מִכְּזִיב וְלַחוּץ--פְּטוּרִין מִן הַדֳּמַאי, שֶׁחֶזְקָתָן מִפֵּרוֹת מְקוֹם שֶׁנִּמְצְאוּ בּוֹ.</p>

<p><b>יג,ד</b>&nbsp;&nbsp;פֵּרוֹת שֶׁיָּדוּעַ שְׁהֶן מִפֵּרוֹת הָאָרֶץ שֶׁהִחְזִיקוּ עוֹלֵי בָּבֶל, אַף עַל פִּי שְׁהֶן נִמְצָאוֹת בְּסוּרְיָה, וְאֵין צָרִיךְ לוֹמַר, בָּאָרֶץ שֶׁהִחְזִיקוּ עוֹלֵי מִצְרַיִם בִּלְבָד--הֲרֵי אֵלּוּ חַיָּבִין בַּדֳּמַאי, וּמַפְרִישִׁין מֵהֶן תְּרוּמַת מַעֲשֵׂר וּמַעֲשֵׂר שֵׁנִי.</p>

<p><b>יג,ה</b>&nbsp;&nbsp;לְפִיכָּךְ הַדְּבֵלָה הַשְּׁמֵנָה שְׁאֵין כְּמוֹתָהּ אֵלָא בָּאָרֶץ שֶׁהִחְזִיקוּ עוֹלֵי בָּבֶל, וְכֵן הַתְּמָרִים הַגְּדוֹלִים, וְהַחַרּוּבִין הַגְּדוֹלִים הַשּׁוֹוִים, וְהָאֹרֶז הַלָּבָן בְּיוֹתֵר, וְהַכַּמּוֹן הַגָּדוֹל--מִתְעַשְּׂרִין דֳּמַאי בְּכָל אֶרֶץ יִשְׂרָאֵל, וּבְסוּרְיָה; וְכֵן כָּל כַּיּוֹצֶא בְּפֵרוֹת אֵלּוּ.</p>

<p><b>יג,ו</b>&nbsp;&nbsp;[ה] הַחַמָּרִים שֶׁהֵבִיאוּ פֵּרוֹת לְצוּר, חַיָּבִין בַּדֳּמַאי--שֶׁחֶזְקָתָן מֵהָאָרֶץ שֶׁהִחְזִיקוּ עוֹלֵי בָּבֶל, שְׁהִיא הַקְּרוֹבָה לָהּ; וְהָאֹרֶז, אֵין חוֹשְׁשִׁין לוֹ--אֵלָא כָּל הָאֹרֶז הַנִּמְצָא חוּצָה לָאָרֶץ שֶׁהִחְזִיקוּ עוֹלֵי בָּבֶל, פָּטוּר מִן הַדֳּמַאי, אֵלָא אִם כֵּן הָיָה נִכָּר, כְּמוֹ שֶׁבֵּאַרְנוּ.</p>

<p><b>יג,ז</b>&nbsp;&nbsp;[ו] הַלּוֹקֵחַ מִבַּעֲלֵי אוֹצָרוֹת בְּצוּר--פָּטוּר מִן הַדֳּמַאי, וְאֵין אוֹמְרִין שֶׁמֶּא מִפֵּרוֹת הָאָרֶץ אָצְרוּ.&nbsp; וְכֵן חֲמוֹר יְחִידִי שֶׁנִּכְנָס לְצוּר, וְהוּא טָעוּן פֵּרוֹת--פָּטוּר מִן הַדֳּמַאי, שֶׁחֶזְקָתוֹ מִשְּׂדֵה הָעִיר.</p>

<p><b>יג,ח</b>&nbsp;&nbsp;[ז] הַלּוֹקֵחַ מִבַּעֲלֵי אוֹצָר בְּצִידוֹן--חַיָּב בַּדֳּמַאי, מִפְּנֵי שְׁהִיא קְרוֹבָה יָתֵר מִצּוּר, שֶׁחֶזְקָתָהּ שֶׁאוֹצְרִין מִפֵּרוֹת הָאָרֶץ שֶׁהִחְזִיקוּ עוֹלֵי בָּבֶל; אֲבָל הַלּוֹקֵחַ מִן הַחַמָּרִים בְּצִידוֹן--פָּטוּר מִן הַדֳּמַאי, מִפְּנֵי שֶׁחֶזְקָתָן שֶׁמְּבִיאִין מֵחוּצָה לָאָרֶץ.</p>

<p><b>יג,ט</b>&nbsp;&nbsp;[ח] הַלּוֹקֵחַ מִן הַגּוֹי בָּאָרֶץ שֶׁהִחְזִיקוּ עוֹלֵי בָּבֶל--אִם הָיָה תַּגָּר גּוֹי שְׁהוּא לוֹקֵחַ מִיִּשְׂרָאֵל, הֲרֵי פֵּרוֹתָיו דֳּמַאי; לְפִיכָּךְ בָּרִאשׁוֹנָה בִּזְמָן שֶׁהָיָה רֹב אֶרֶץ יִשְׂרָאֵל בְּיַד יִשְׂרָאֵל, הָיָה הַלּוֹקֵחַ מִכָּל תַּגָּר גּוֹי מְעַשֵּׂר דֳּמַאי כְּלוֹקֵחַ מֵעַם הָאָרֶץ.</p>

<p><b>יג,י</b>&nbsp;&nbsp;[ט] אֵיזֶה הוּא תַּגָּר:&nbsp; זֶה שֶׁהֵבִיא וְשָׁנָה וְשִׁלַּשׁ; אֲבָל אִם הֵבִיא פַּעַם אַחַת, אַפִלּוּ הֵבִיא שְׁלוֹשָׁה מַשּׂוֹאִין בְּבַת אַחַת, אוֹ שֶׁהֵבִיא הוּא וּבְנוֹ וּפוֹעֵל--עֲדַיִן לֹא הֻחְזַק תַּגָּר.</p>

<p><b>יג,יא</b>&nbsp;&nbsp;[י] כְּשֶׁגָּזְרוּ עַל הַדֳּמַאי, לֹא גָזְרוּ עַל פֵּרוֹת חוּצָה לָאָרֶץ שֶׁנִּכְנְסוּ לָאָרֶץ.&nbsp; [יא] פֵּרוֹת הָאָרֶץ שֶׁרַבּוּ עַל שֶׁלְּחוּצָה לָאָרֶץ, הֲרֵי אֵלּוּ חַיָּבִין בַּדֳּמַאי; וְשֶׁלְּחוּצָה לָאָרֶץ שֶׁרַבּוּ עַל פֵּרוֹת הָאָרֶץ, וְכֵן דְּבָרִים שֶׁחֶזְקָתָן תָּדִיר מֵחוּצָה לָאָרֶץ, כְּגוֹן אֱגוֹזִים וְדַרְמַסְקָנִיּוֹת--הֲרֵי אֵלּוּ פְּטוּרִין מִן הַדֳּמַאי.</p>

<p><b>יג,יב</b>&nbsp;&nbsp;לֹא הָלְכוּ חֲכָמִים בְּפֵרוֹת חוּצָה לָאָרֶץ, לֹא אַחַר הַמַּרְאֶה, וְלֹא אַחַר הַטַּעַם, וְלֹא אַחַר הָרֵיחַ--אֵלָא אַחַר הָרֹב:&nbsp; כָּל שֶׁרַבּוּ לוֹ, מֻתָּר; וְשֶׁלֹּא רַבּוּ לוֹ, אָסוּר.</p>

<p><b>יג,יג</b>&nbsp;&nbsp;כֵּיצַד:&nbsp; רַבּוּ בָּעִיר אֲבָל לֹא בַּמְּדִינָה, אוֹ שֶׁרַבּוּ בַּמְּדִינָה וְלֹא רַבּוּ בָּעִיר, רַבּוּ בָּהָר וְלֹא רַבּוּ בַּבִּקְעָה, אוֹ שֶׁרַבּוּ בַּבִּקְעָה וְלֹא רַבּוּ בָּהָר, רַבּוּ לַחֶנְוָנִי וְלֹא רַבּוּ לְבַעַל הַבַּיִת, לְבַעַל הַבַּיִת וְלֹא רַבּוּ לַחֶנְוָנִי--זֶה שֶׁרַבּוּ בּוֹ, מֻתָּר; וּמְקוֹם שֶׁלֹּא רַבּוּ בּוֹ, חַיָּב בַּדֳּמַאי.&nbsp; [יג] רַבּוּ פֵּרוֹת חוּצָה לָאָרֶץ בַּשּׁוּק, וְנִתְמַעֲטוּ--חָזַר הַשּׁוּק לְיָשְׁנוֹ:&nbsp; הַלּוֹקֵחַ מִמֶּנּוּ חַיָּב בַּדֳּמַאי.</p>

<p><b>יג,יד</b>&nbsp;&nbsp;וְאֵלּוּ דְּבָרִים שֶׁלֹּא גָזְרוּ עֲלֵיהֶן, בְּשָׁעָה שֶׁגָּזְרוּ עַל הַדֳּמַאי--הַלּוֹקֵחַ פֵּרוֹת לִזְרִיעָה אוֹ לְהַאֲכִיל לַבְּהֵמָה, קֶמַח לְעוֹרוֹת אוֹ לִמְלֻגְמָה אוֹ לִרְטִיָּה, שֶׁמֶן לְהַדְלָקַת הַנֵּר אוֹ לָסוּךְ בּוֹ אֶת הַכֵּלִים, יַיִן לְקִילוֹר, וְחַלַּת עַם הָאָרֶץ, וְהַמְּדֻמָּע, וְהַלָּקוּחַ בְּכֶסֶף מַעֲשֵׂר שֵׁנִי, וּשְׁיַרֵי הַמְּנָחוֹת, וְתוֹסֶפֶת הַבִּכּוּרִים:&nbsp; כָּל אֵלּוּ, פְּטוּרִים מִן הַדֳּמַאי; וְכֵיוָן שֶׁאָמַר לוֹ עַם הָאָרֶץ מְתֻקָּנִין הֶם, אֵינוּ צָרִיךְ לְעַשַּׂר.</p>

<p><b>יג,טו</b>&nbsp;&nbsp;הַלּוֹקֵחַ פֵּרוֹת לַאֲכִילָה, וְנִמְלַךְ עֲלֵיהֶם לַבְּהֵמָה--הֲרֵי זֶה לֹא יִמְכְּרֵם לַגּוֹי, וְלֹא יַאֲכִילֵם לַבְּהֵמָה אַפִלּוּ לְבֶהֱמַת אֲחֵרִים, עַד שֶׁיְּתַקְּנֵם דֳּמַאי.</p>

<p><b>יג,טז</b>&nbsp;&nbsp;שֶׁמֶן עָרֵב פָּטוּר מִן הַדֳּמַאי, שְׁאֵין חֶזְקָתוֹ לַאֲכִילָה.&nbsp; שֶׁמֶן שֶׁלּוֹקֵחַ הַסּוֹרֵק לָתֵת אוֹתוֹ בַּצֶּמֶר--פָּטוּר מִן הַדֳּמַאי, מִפְּנֵי שְׁהוּא נִבְלָע בַּצֶּמֶר; אֲבָל שֶׁהָאוֹרֵג לוֹקֵחַ לָסוּךְ בּוֹ אֶצְבְּעוֹתָיו, חַיָּב בַּדֳּמַאי--מִפְּנֵי שְׁהוּא נִבְלָע בְּגוּפוֹ, וְסִיכָה כִּשְׁתִיָּה הִיא בְּכָל מָקוֹם.</p>

<p><b>יג,יז</b>&nbsp;&nbsp;גּוֹי שֶׁשָּׁאַל מִיִּשְׂרָאֵל לִתֵּן לוֹ שֶׁמֶן עַל מַכָּתוֹ--בַּוַּדַּאי, אָסוּר; וּבַדֳּמַאי, מֻתָּר.&nbsp; נָתַן הַגּוֹי שֶׁמֶן עַל גַּבֵּי טַבְלָה לְהִתְעַגַּל עָלֶיהָ--מִשֶּׁעָמַד, מֻתָּר לְיִשְׂרָאֵל לֵישֵׁב אַחֲרָיו.&nbsp; [יח] מִי שֶׁנָּפַל שֶׁמֶן דֳּמַאי עַל בְּשָׂרוֹ--מְשַׁפְשְׁפוֹ, וְאֵינוּ חוֹשֵׁשׁ.</p>

<p><b>יג,יח</b>&nbsp;&nbsp;הַלּוֹקֵחַ יַיִן לְמֻרְיָס אוֹ לַאֲלַנְתִּית, אוֹ קָטְנָיוֹת לַעֲשׂוֹתָן טְחִינִין--חַיָּב בַּדֳּמַאי.&nbsp; אֲבָל הַלּוֹקֵחַ מֻרְיָס שֶׁיֵּשׁ בּוֹ יֵין אֲלַנְתִּית, אוֹ שֶׁלָּקַח טְחִינִין--הֲרֵי אֵלּוּ פְּטוּרִין מִן הַדֳּמַאי, שֶׁלֹּא גָזְרוּ עַל תַּעֲרֹבֶת דֳּמַאי.&nbsp; וְאִם הָיָה הַדָּבָר שֶׁחַיָּב בַּדֳּמַאי שֶׁנִּתְעָרַב כְּגוֹן תְּבָלִין וּשְׂאוֹר--הוֹאִיל וְטַעְמוֹ נִכָּר, אֵינָן בְּטֵלִים וְנִמְצֵאת כָּל הַתַּעֲרֹבֶת חַיֶּבֶת בַּדֳּמַאי.</p>

<p><b>יג,יט</b>&nbsp;&nbsp;כָּל אֵלּוּ הַפְּטוּרִין מִן הַדֳּמַאי שֶׁלֹּא גָזְרוּ עֲלֵיהֶם--אִם הִתְקִינָן דֳּמַאי וְהִפְרִישׁ מֵהֶם תְּרוּמַת מַעֲשֵׂר וּמַעֲשֵׂר שֵׁנִי, מַה שֶׁעָשָׂה עָשׂוּי; אֲבָל אִם תִּקַּן אֶת הַדֳּמַאי כְּוַדַּאי וְהִפְרִישׁ מִמֶּנּוּ תְּרוּמָה גְּדוֹלָה וּמַעַשְׂרוֹת, אוֹ שֶׁתִּקַּן אֶת הַוַּדַּאי כִּדְמַאי--לֹא עָשָׂה וְלֹא כְּלוּם.</p>

<p><b>יג,כ</b>&nbsp;&nbsp;כָּל הָעִיר מוֹכְרִין וַדַּאי וְאֶחָד מוֹכֵר דֳּמַאי, וְלָקַח וְאֵין יָדוּעַ מִמִּי לָקַח--כֵּיצַד מְתַקֵּן:&nbsp; מַפְרִישׁ תְּרוּמָה וּתְרוּמַת מַעֲשֵׂר, וְנוֹתְנָן לַכּוֹהֵן; וּמַפְרִישׁ מַעֲשֵׂר שֵׁנִי בִּלְבָד, וַהֲרֵי הוּא כְּמַעֲשֵׂר שֵׁנִי שֶׁלִּדְמַאי.</p>

<p><b>יג,כא</b>&nbsp;&nbsp;וְכֵן אִם הָיוּ לְפָנָיו שְׁתֵּי קֻפּוֹת, אַחַת טֶבֶל וְאַחַת מְתֻקָּן, וְאָבְדָה אַחַת מֵהֶם--הֲרֵי זֶה מַפְרִישׁ מִן הַשְּׁנִיָּה תְּרוּמָה גְּדוֹלָה וּתְרוּמַת מַעֲשֵׂר, וְנוֹתְנָן לְכָל כּוֹהֵן שֶׁיִּרְצֶה; וּמַפְרִישׁ מַעֲשֵׂר שֵׁנִי בִּלְבָד, כִּדְמַאי.
<br>&nbsp;</p>

<h2>הִלְכּוֹת מַעֲשֵׂר פֵּרֶק יד</h2>

<p><b>יד,א</b>&nbsp;&nbsp;הַלּוֹקֵחַ מִן הַסִּיטוֹן, וְחָזַר וְלָקַח מִמֶּנּוּ פַּעַם שְׁנִיָּה--לֹא יְעַשַּׂר מִזֶּה עַל זֶה:&nbsp; אַף עַל פִּי שְׁהוּא מִין אֶחָד, אַפִלּוּ מִקֻּפָּה אַחַת, אַף עַל פִּי שֶׁמַּכִּיר אֶת הֶחָבִית שְׁהִיא הִיא--מִפְּנֵי שֶׁהַסִּיטוֹן לוֹקֵחַ מֵאֲנָשִׁים הַרְבֵּה וּמוֹכֵר, וְשֶׁמֶּא לָקַח זֶה שֶׁמָּכַר בַּתְּחִלָּה מֵעַם הָאָרֶץ שֶׁפֵּרוֹתָיו דֳּמַאי וְזֶה שֶׁלָּקַח בַּסּוֹף מֵחָבֵר שֶׁפֵּרוֹתָיו מְתֻקָּנִין; וּכְבָר בֵּאַרְנוּ שְׁאֵין מְעַשְּׂרִין מִן הַחַיָּב עַל הַפָּטוּר, וְלֹא מִן הַפָּטוּר עַל הַחַיָּב.&nbsp; וְאִם אָמַר הַסִּיטוֹן, מִשֶּׁלְּאֶחָד הֶן--נֶאֱמָן.</p>

<p><b>יד,ב</b>&nbsp;&nbsp;הָיָה מוֹכֵר קִישׁוּת אוֹ יָרָק, וְהֶן מְבִיאִין וְצוֹבְרִין לְפָנָיו--הַלּוֹקֵחַ מִמֶּנּוּ מְעַשֵּׂר מִכָּל קִישׁוּת וְקִישׁוּת, וּמִכָּל אֲגֻדָּה וַאֲגֻדָּה, וּמִכָּל תְּמָרָה וּתְמָרָה.</p>

<p><b>יד,ג</b>&nbsp;&nbsp;הַלּוֹקֵחַ מִבַּעַל הַבַּיִת, וְחָזַר וְלָקַח מִמֶּנּוּ שְׁנִיָּה--מְעַשֵּׂר מִזֶּה עַל זֶה, אַפִלּוּ מִשְּׁתֵּי קֻפּוֹת, וְאַפִלּוּ מִשְּׁתֵּי עֲיָרוֹת:&nbsp; שֶׁחֶזְקָתוֹ שְׁאֵינוּ מוֹכֵר אֵלָא מִשֶּׁלּוֹ.</p>

<p><b>יד,ד</b>&nbsp;&nbsp;בַּעַל הַבַּיִת שֶׁהָיָה מוֹכֵר יָרָק בַּשּׁוּק--בִּזְמָן שֶׁמְּבִיאִין לוֹ מִגִּנּוֹתָיו, מְעַשֵּׁר מֵאֶחָד עַל הַכֹּל; וּבִזְמָן שֶׁמְּבִיאִין לוֹ מִגִּנּוֹת אֲחֵרוֹת--אִם לָקַח מִמֶּנּוּ וְחָזַר וְלָקַח מִמֶּנּוּ פַּעַם שְׁנִיָּה, לֹא יְעַשַּׂר מִזֶּה עַל זֶה.</p>

<p><b>יד,ה</b>&nbsp;&nbsp;הַלּוֹקֵחַ פַּת מִן הַנַּחְתּוֹם, לֹא יְעַשַּׂר מִן הַחַמָּה עַל הַצּוֹנֶנֶת--שֶׁאֲנִי אוֹמֵר חִטִּים שֶׁלְּאֶמֶשׁ הָיוּ מִשֶּׁלְּאֶחָד, וְשֶׁלַּיּוֹם מִשֶּׁלְּאַחֵר.&nbsp; [ו] הַלּוֹקֵחַ מִן הַפַּלְטֵר--אַף עַל פִּי שְׁהֶן דְּפוּסִין הַרְבֵּה--מְעַשֵּׂר מֵאֶחָד עַל הַכֹּל, שֶׁהַנַּחְתּוֹם שְׁהוּא מוֹכֵר לַמַּנְפּוּל עוֹשֶׂה עִיסָתָן דְּפוּסִין הַרְבֵּה.</p>

<p><b>יד,ו</b>&nbsp;&nbsp;אֲבָל הַלּוֹקֵחַ מִן הַמַּנְפּוּל--מְעַשֵּׂר מִכָּל דְּפוּס וּדְפוּס, שֶׁהַמַּנְפּוּל לוֹקֵחַ מִשְּׁנֵי נַחְתּוֹמִין.&nbsp; [ז] תִּשְׁעָה מַנְפּוּלִין שֶׁלּוֹקְחִין מֵעֲשָׂרָה נַחְתּוֹמִין--הוֹאִיל וְאֶחָד מֵהֶן לוֹקֵחַ מִשְּׁנַיִם, כָּל הַלּוֹקֵחַ מֵאֶחָד מִן הַתִּשְׁעָה מְעַשֵּׂר מִכָּל דְּפוּס וּדְפוּס.</p>

<p><b>יד,ז</b>&nbsp;&nbsp;[ח] הַלּוֹקֵחַ מִן הֶעָנִי, וְכֵן הֶעָנִי שֶׁנָּתְנוּ לוֹ פְּרוּסוֹת פַּת אוֹ פִּלְחֵי דְּבֵלָה--מְעַשֵּׂר מִכָּל אַחַת וְאַחַת.&nbsp; וּבַתְּמָרִים וּבַגְּרֹגְּרוֹת, בּוֹלֵל הַכֹּל וּמְעַשֵּׂר:&nbsp; אֵימָתַי, בִּזְמָן שֶׁהַמַּתָּנָה מְרֻבָּה; אֲבָל בְּמַתָּנָה מוּעֶטֶת, מְעַשֵּׂר מִכָּל מַתָּנָה וּמַתָּנָה.</p>

<p><b>יד,ח</b>&nbsp;&nbsp;[ט] שָׁחַק אֶת הַפַּת וְעָשָׂה אוֹתָהּ פֵּרוּרִין, וְאֶת הַגְּרֹגְּרוֹת וְעָשָׂה אוֹתָן דְּבֵלָה--מְעַשֵּׂר מֵאֶחָד עַל הַכֹּל.&nbsp; [י] פּוֹעֲלִים אוֹ אוֹרְחִים שֶׁהָיוּ מְסֻבִּין וְאוֹכְלִין, וְהוֹתִירוּ פְּרוּסוֹת--מְעַשֵּׂר מִכָּל אַחַת וְאַחַת.
<br>&nbsp;</p>
</div>
</body></html>
