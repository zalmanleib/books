<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר נזקים - הלכות נזקי ממון</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>הַט-לִבִּי, אֶל-עֵדְוֺתֶיךָ; וְאַל אֶל-בָּצַע (תהילים קיט,לו).
<br>&nbsp;</p>

<h1>סֵפֶר אַחַד עָשָׂר וְהוּא סֵפֶר נְזָקִים</h1>
<br>
<p>הִלְכּוֹתָיו חָמֵשׁ, וְזֶה הוּא סִדּוּרָן:&nbsp; הִלְכּוֹת נִזְקֵי מָמוֹן, הִלְכּוֹת גְּנֵבָה, הִלְכּוֹת גְּזֵלָה וַאֲבֵדָה, הִלְכּוֹת חוֹבֵל וּמַזִּיק, הִלְכּוֹת רוֹצֵחַ וּשְׁמִירַת נֶפֶשׁ.</p>

<p><b>הִלְכּוֹת נִזְקֵי מָמוֹן</b>.&nbsp; יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:&nbsp; (א) דִּין הַשּׁוֹר; (ב) דִּין הַהֶבְעֵר; (ג) דִּין הַבּוֹר; (ד) דִּין הַהַבְעָרָה.</p>

<p><b>הִלְכּוֹת גְּנֵבָה</b>.&nbsp; יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִגְנֹב מָמוֹן; (ב) דִּין הַגַּנָּב; (ג) לְצַדַּק הַמֹּאזְנַיִם עִם הַמִּשְׁקָלוֹת; (ד) שֶׁלֹּא יַעֲשֶׂה עָוֶל בַּמִּדּוֹת וּבַמִּשְׁקָלוֹת; (ה) שֶׁלֹּא יִהְיֶה לָאָדָם אֶבֶן וְאֶבֶן אֵיפָה וְאֵיפָה, אַף עַל פִּי שְׁאֵינוּ לוֹקֵחַ וְנוֹתֵן בָּהֶן; (ו) שֶׁלֹּא יַסִּיג גְּבוּל; (ז) שֶׁלֹּא לִגְנֹב נְפָשׁוֹת.</p>

<p><b>הִלְכּוֹת גְּזֵלָה וַאֲבֵדָה</b>.&nbsp; יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִגְזֹל; (ב) שֶׁלֹּא לַעֲשֹׁק; (ג) שֶׁלֹּא לַחְמֹד; (ד) שֶׁלֹּא לְהִתְאַוּוֹת; (ה) לְהָשִׁיב אֶת הַגְּזֵלָה; (ו) שֶׁלֹּא יִתְעַלַּם מִן הָאֲבֵדָה; (ז) לְהָשִׁיב הָאֲבֵדָה.</p>

<p><b>הִלְכּוֹת חוֹבֵל וּמַזִּיק</b>.&nbsp; מִצְוַת עֲשֵׂה אַחַת, וְהִיא דִּין חוֹבֵל בַּחֲבֵרוֹ אוֹ מַזִּיק מְמוֹן חֲבֵרוֹ.</p>

<p><b>הִלְכּוֹת רוֹצֵחַ וּשְׁמִירַת נֶפֶשׁ</b>.&nbsp; יֵשׁ בִּכְלָלָן שְׁבַע עֶשְׂרֵה מִצְווֹת--שֶׁבַע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִרְצֹחַ; (ב) שֶׁלֹּא לִקַּח כֹּפֶר לְנֶפֶשׁ רוֹצֵחַ, אֵלָא יוּמַת; (ג) לְהַגְלוֹת הָרוֹצֵחַ בִּשְׁגָגָה; (ד) שֶׁלֹּא לִקַּח כֹּפֶר לִמְחֻיַּב גָּלוּת; (ה) שֶׁלֹּא יוּמַת הָרוֹצֵחַ כְּשֶׁיִּרְצַח, קֹדֶם עֲמִידָה בַּדִּין; (ו) לְהַצִּיל הַנִּרְדָּף בְּנַפְשׁוֹ שֶׁלָּרוֹדֵף; (ז) שֶׁלֹּא לָחוּס עַל הָרוֹדֵף; (ח) שֶׁלֹּא לַעֲמֹד עַל דָּם; (ט) לְהַפְרִישׁ עָרֵי מִקְלָט וּלְכַוַּן לָהֶם הַדֶּרֶךְ; (י) לַעֲרֹף אֶת הָעֶגְלָה בַּנַּחַל; (יא) שֶׁלֹּא יֵעָבֵד בְּאוֹתָהּ קַרְקָע וְלֹא תִזָּרַע; (יב) שֶׁלֹּא לָשִׂים דָּמִים; (יג) לַעֲשׂוֹת מַעֲקֶה; (יד) שֶׁלֹּא יַכְשִׁיל תָּמִים בְּדֶרֶךְ; (טו) לִפְרֹק עִם מִי שֶׁנִּכְשַׁל בַּדֶּרֶךְ; (טז) לִטְעֹן עִמּוֹ; (יז) שֶׁלֹּא יַנִּיחֶנּוּ בַּדֶּרֶךְ נִבְהָל בְּמַשָּׂאוֹ וְיֵלֵךְ לוֹ.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שֵׁשׁ וּשְׁלוֹשִׁים--מֵהֶן שֵׁשׁ עֶשְׂרֵה מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת נִזְקֵי מָמוֹן</h1>

<p>יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:&nbsp; (א) דִּין הַשּׁוֹר; (ב) דִּין הַהֶבְעֵר; (ג) דִּין הַבּוֹר; (ד) דִּין הַהַבְעָרָה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק א</h2>

<p><b>א,א</b>&nbsp;&nbsp;כָּל נֶפֶשׁ חַיָּה שְׁהִיא בִּרְשׁוּתוֹ שֶׁלָּאָדָם שֶׁהִזִּיקָה--הַבְּעָלִים חַיָּבִין לְשַׁלַּם, שֶׁהֲרֵי מְמוֹנָם הִזִּיק:&nbsp; שֶׁנֶּאֱמָר "כִּי-יִגֹּף שׁוֹר-אִישׁ אֶת-שׁוֹר רֵעֵהוּ .&nbsp;.&nbsp;." (שמות כא,לה); אֶחָד הַשּׁוֹר וְאֶחָד שְׁאָר בְּהֵמָה חַיָּה וָעוֹף, לֹא דִבַּר הַכָּתוּב בַּשּׁוֹר אֵלָא בַּהוֹוֶה.</p>

<p><b>א,ב</b>&nbsp;&nbsp;וְכַמָּה מְשַׁלֵּם:&nbsp; אִם הִזִּיקָה בִּדְבָרִים שֶׁדַּרְכָּהּ לַעֲשׂוֹתָם תָּמִיד, כְּמִנְהַג בְּרִיָּתָהּ--כְּגוֹן בְּהֵמָה שֶׁאָכְלָה תֶּבֶן אוֹ עָמִיר, אוֹ שֶׁהִזִּיקָה בְּרַגְלָהּ כְּדֶרֶךְ הִלּוּכָהּ--חַיָּב לְשַׁלַּם נֶזֶק שָׁלֵם מִן הַיָּפֶה שֶׁבִּנְכָסָיו, שֶׁנֶּאֱמָר "מֵיטַב שָׂדֵהוּ וּמֵיטַב כַּרְמוֹ, יְשַׁלֵּם" (שמות כב,ד).</p>

<p><b>א,ג</b>&nbsp;&nbsp;וְאִם שִׁנָּת וְעָשָׂת מַעֲשִׂים שְׁאֵין דַּרְכָּהּ תָּמִיד לַעֲשׂוֹתָם, וְהִזִּיקָה בָּהֶן, כְּגוֹן שׁוֹר שֶׁנָּגַח אוֹ נָשַׁךְ--חַיָּב לְשַׁלַּם חֲצִי נֶזֶק מִגּוּף הַמַּזִּיק עַצְמוֹ, שֶׁנֶּאֱמָר "וּמָכְרוּ אֶת-הַשּׁוֹר הַחַי, וְחָצוּ אֶת-כַּסְפּוֹ" (שמות כא,לה).</p>

<p><b>א,ד</b>&nbsp;&nbsp;[ג] כֵּיצַד:&nbsp; שׁוֹר שׁוֹוֶה מָנֶה שֶׁנָּגַח לְשׁוֹר שׁוֹוֶה עֶשְׂרִים, וֶהֱמִיתוֹ וַהֲרֵי הַנְּבֵלָה שׁוֹוָה אַרְבָּעָה--בַּעַל הַשּׁוֹר חַיָּב לְשַׁלַּם שְׁמוֹנָה, שְׁהוּא חֲצִי הַנֶּזֶק; וְאֵינוּ חַיָּב לְשַׁלַּם אֵלָא מִגּוּף הַשּׁוֹר שֶׁהִזִּיק, שֶׁנֶּאֱמָר "וּמָכְרוּ אֶת-הַשּׁוֹר הַחַי" (שמות כא,לה).&nbsp; לְפִיכָּךְ אִם הֵמִית שׁוֹר שׁוֹוֶה עֶשְׂרִים לְשׁוֹר שׁוֹוֶה מָאתַיִם, וְהַנְּבֵלָה שׁוֹוָה מָנֶה--אֵין בַּעַל הַנְּבֵלָה יָכוֹל לוֹמַר לְבַעַל הַחַי תֶּן לִי חֲמִשִּׁים, אֵלָא אוֹמֵר לוֹ הֲרֵי שׁוֹר שֶׁהִזִּיק לְפָנֶיךָ קָחֵהוּ וְלֵךְ:&nbsp; אַפִלּוּ אֵינוּ שׁוֹוֶה אֵלָא דֵּינָר.&nbsp; וְכֵן כָּל כַּיּוֹצֶא בְּזֶה.</p>

<p><b>א,ה</b>&nbsp;&nbsp;[ד] הָעוֹשֶׂה מַעֲשֶׂה שֶׁדַּרְכּוֹ לַעֲשׂוֹתוֹ תָּמִיד, כְּמִנְהַג בְּרִיָּתוֹ--הוּא הַנִּקְרָא מוּעָד.&nbsp; וְהַמְּשַׁנֶּה וְעָשָׂה מַעֲשֶׂה שְׁאֵין דֶּרֶךְ כָּל מִינוֹ לַעֲשׂוֹת כֵּן תָּמִיד, כְּגוֹן שׁוֹר שֶׁנָּגַח אוֹ נָשַׁךְ--הוּא הַנִּקְרָא תָּם.&nbsp; וְזֶה הַמְּשַׁנֶּה--אִם הֻרְגַּל בְּשִׁנּוּיוֹ פְּעָמִים רַבּוֹת, נַעֲשָׂה מוּעָד לְאוֹתוֹ דָּבָר שֶׁהֻרְגַּל בּוֹ:&nbsp; שֶׁנֶּאֱמָר "אוֹ נוֹדַע, כִּי שׁוֹר נַגָּח הוּא" (שמות כא,לו).</p>

<p><b>א,ו</b>&nbsp;&nbsp;[ה] חֲמִשָּׁה מַעֲשִׂים תַּמִּים יֵשׁ בַּבְּהֵמָה--אִם הוּעֲדָה לְאֶחָד מֵהֶן, נַעֲשֵׂית מוּעֶדֶת לְאוֹתוֹ מַעֲשֶׂה; וְאֵלּוּ הֶן--הַבְּהֵמָה אֵינָהּ מוּעֶדֶת מִתְּחִלָּתָהּ לֹא לִגַּח, וְלֹא לִגֹּף, וְלֹא לִשֹּׁךְ, וְלֹא לִרְבֹּץ עַל כֵּלִים גְּדוֹלִים, וְלֹא לִבְעֹט.&nbsp; וְאִם הוּעֲדָה לְאֶחָד מֵהֶן, הֲרֵי זוֹ מוּעֶדֶת לוֹ.&nbsp; אֲבָל הַשֵּׁן מוּעֶדֶת מִתְּחִלָּתָהּ לֶאֱכֹל אֶת הָרָאוּי לָהּ, וְהָרֶגֶל מוּעֶדֶת מִתְּחִלָּתָהּ לְשַׁבַּר בְּדֶרֶךְ הִלּוּכָהּ, וְהַבְּהֵמָה מוּעֶדֶת מִתְּחִלָּתָהּ לִרְבֹּץ עַל פַּכִּין קְטַנִּים וְכַיּוֹצֶא בָּהֶם וְלִמְעֹךְ אוֹתָן.</p>

<p><b>א,ז</b>&nbsp;&nbsp;[ו] חֲמִשָּׁה מִינֵי בְּהֵמָה מוּעָדִין מִתְּחִלַּת בְּרִיָּתָן לְהַזִּיק, וְאַפִלּוּ הֶן תַּרְבּוּת; לְפִיכָּךְ אִם הִזִּיקוּ אוֹ הֵמִיתוּ בִּנְגִיחָה אוֹ בִּנְשִׁיכָה וּדְרִיסָה וְכַיּוֹצֶא בָּהֶן, חַיָּב נֶזֶק שָׁלֵם.&nbsp; וְאֵלּוּ הֶן--הַזְּאֵב, וְהָאֲרִי, וְהַדֹּב, וְהַנָּמֵר, וְהַבַּרְדְּלַס.&nbsp; וְכֵן הַנָּחָשׁ שֶׁנָּשַׁךְ--הֲרֵי זֶה מוּעָד, וְאַפִלּוּ הָיָה תַּרְבּוּת.</p>

<p><b>א,ח</b>&nbsp;&nbsp;[ז] כָּל מוּעָד מְשַׁלֵּם נֶזֶק שָׁלֵם מִן הַיָּפֶה שֶׁבִּנְכָסָיו, וְכָל תָּם מְשַׁלֵּם חֲצִי נֶזֶק מִגּוּפוֹ.&nbsp; בַּמֶּה דְּבָרִים אֲמוּרִים, בְּשֶׁנִּכְנְסָה הַבְּהֵמָה לִרְשׁוּת הַנִּזָּק וְהִזִּיקַתְהוּ.&nbsp; אֲבָל אִם נִכְנַס הַנִּזָּק לִרְשׁוּת הַמַּזִּיק, וְהִזִּיקַתְהוּ בְּהֶמְתּוֹ שֶׁלְּבַעַל הַבַּיִת--הֲרֵי זֶה פָּטוּר עַל הַכֹּל:&nbsp; שֶׁהֲרֵי הוּא אוֹמֵר לוֹ אִלּוּ לֹא נִכְנַסְתָּ לִרְשׁוּתִי, לֹא הִגִּיעַ לָךְ הֶזֵּק; וַהֲרֵי מְפֹרָשׁ בַּתּוֹרָה "וְשִׁלַּח אֶת-בְּעִירֹה, וּבִעֵר בִּשְׂדֵה אַחֵר" (שמות כב,ד).</p>

<p><b>א,ט</b>&nbsp;&nbsp;[ח] הִזִּיקָה בִּרְשׁוּת הָרַבִּים, אוֹ בֶּחָצֵר שְׁאֵינָהּ שֶׁלִּשְׁנֵיהֶן לֹא לַמַּזִּיק וְלֹא לַנִּזָּק, אוֹ בֶּחָצֵר שְׁהִיא שֶׁלִּשְׁנֵיהֶן וַהֲרֵי הִיא מְיֻחֶדֶת לְהַנִּיחַ בָּהּ פֵּרוֹת וּלְהַכְנִיס לָהּ בְּהֵמָה כְּגוֹן הַבִּקְעָה וְכַיּוֹצֶא בָּהּ--אִם בְּשֵׁן וְרֶגֶל הִזִּיקָה כְּדַרְכָּהּ, הֲרֵי זֶה פָּטוּר:&nbsp; מִפְּנֵי שֶׁיֵּשׁ לָהּ רְשׁוּת לְהַלַּךְ בְּכָאן, וְדֶרֶךְ הַבְּהֵמָה לְהַלַּךְ כְּדַרְכָּהּ וְלֶאֱכֹל וּלְשַׁבַּר כְּדֶרֶךְ הִלּוּכָהּ.&nbsp; וְאִם נָגְחָה אוֹ נָגְפָה אוֹ רָבְצָה אוֹ בָּעֲטָה אוֹ נָשְׁכָה--אִם תַּמָּה הִיא, מְשַׁלֵּם חֲצִי נֶזֶק; וְאִם מוּעֶדֶת, מְשַׁלֵּם נֶזֶק שָׁלֵם.</p>

<p><b>א,י</b>&nbsp;&nbsp;[ט] הָיְתָה הֶחָצֵר שֶׁלִּשְׁנֵיהֶן מְיֻחֶדֶת לְפֵרוֹת, לֹא לְהַכְנִיס לָהּ בְּהֵמָה, וְהִכְנִיס לָהּ אֶחָד מִן הַשֻּׁתָּפִין בְּהֶמְתּוֹ, וְהִזִּיקָה--חַיָּב, אַפִלּוּ עַל הַשֵּׁן וְעַל הָרֶגֶל.&nbsp; וְכֵן אִם הָיְתָה מְיֻחֶדֶת לַבְּהֵמָה לִשְׁנֵיהֶן, וְהָיָה רְשׁוּת לְאֶחָד מֵהֶן בִּלְבָד לְהַכְנִיס לָהּ פֵּרוֹת, וְהִזִּיקָה פֵּרוֹתָיו--חַיָּב, אַף עַל הַשֵּׁן וְעַל הָרֶגֶל.</p>

<p><b>א,יא</b>&nbsp;&nbsp;[י] שְׁלוֹשָׁה אֲבוֹת נְזָקִים בַּשּׁוֹר--הַקֶּרֶן, וְהַשֵּׁן, וְהָרֶגֶל.&nbsp; תּוֹלְדוֹת הַקֶּרֶן--נְגִיפָה, נְשִׁיכָה, רְבִיצָה, בְּעִיטָה.&nbsp; תּוֹלְדוֹת הַשֵּׁן--אִם נִתְחַכְּכָה בַּכּוֹתָל לַהֲנָיָתָהּ, וְהִזִּיקָה פֵּרוֹת בְּחִכּוּכָהּ; וְכֵן אִם טִנְּפָה פֵּרוֹת לַהֲנָיָתָהּ.&nbsp; תּוֹלְדוֹת הָרֶגֶל--הִזִּיקָה בְּגוּפָהּ דֶּרֶךְ הִלּוּכָהּ, אוֹ שֶׁהִזִּיקָה בִּשְׂעָרָהּ דֶּרֶךְ הִלּוּכָהּ, אוֹ שֶׁכִּשְׁכְּשָׁה בִּזְנָבָהּ, אוֹ בָּאֻכָּף שֶׁעָלֶיהָ, בַּפְּרֻמְבְּיָה שֶׁבְּפִיהָ, בַּזּוֹג שֶׁבְּצַוָּארָהּ; וְכֵן חֲמוֹר שֶׁהִזִּיק בְּמַשָּׂאוֹ בְּשָׁעַת הִלּוּכוֹ, וְעֶגְלָה הַמּוֹשֶׁכֶת שֶׁהִזִּיקָה בְּשָׁעַת מְשִׁיכָתָהּ:&nbsp; כָּל אֵלּוּ תּוֹלְדוֹת הָרֶגֶל הֶן, וּבִרְשׁוּת הָרַבִּים פְּטוּרִין, וּבִרְשׁוּת הַנִּזָּק מְשַׁלְּמִין נֶזֶק שָׁלֵם.</p>

<p><b>א,יב</b>&nbsp;&nbsp;[יא] כִּשְׁכְּשָׁה בִּזְנָבָהּ כִּשְׁכּוּשׁ רַב שְׁאֵינוּ דַּרְכָּהּ תָּמִיד, וְהִזִּיקָה בִּרְשׁוּת הָרַבִּים, אוֹ שֶׁכִּשְׁכְּשָׁה בַּגִּיד שֶׁלָּהּ בִּרְשׁוּת הָרַבִּים, וְהִזִּיקָה--פָּטוּר; וְאִם תָּפַס הַנִּזָּק, גּוֹבֶה חֲצִי נֶזֶק מִמַּה שֶׁתָּפַס--שֶׁזֶּה הַדָּבָר סָפֵק הוּא אִם אֵלּוּ תּוֹלְדוֹת הַקֶּרֶן שֶׁחַיָּב עָלֶיהָ בִּרְשׁוּת הָרַבִּים, אוֹ תּוֹלְדוֹת הָרֶגֶל שֶׁפָּטוּר עָלֶיהָ בִּרְשׁוּת הָרַבִּים כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ב</h2>

<p><b>ב,א</b>&nbsp;&nbsp;אֶחָד אֲבוֹת נְזָקִים וְאֶחָד הַתּוֹלָדוֹת--אִם הָיָה הָאָב מוּעָד, תּוֹלַדְתּוֹ מוּעֶדֶת; וְאִם הָיָה תָּם, תּוֹלַדְתּוֹ כָּמוֹהוּ.&nbsp; וְכָל אֲבוֹת נְזָקִים וְכָל תּוֹלְדוֹתֵיהֶן, מוּעָדִין מִתְּחִלָּתָן הֶן--חוּץ מִקֶּרֶן וְתוֹלְדוֹתָיו, שְׁהֶן בַּתְּחִלָּה תַּמִּין עַד שֶׁיּוּעֲדוּ כְּמוֹ שֶׁבֵּאַרְנוּ.</p>

<p><b>ב,ב</b>&nbsp;&nbsp;כָּל תּוֹלָדָה כְּאָב שֶׁלָּהּ, חוּץ מִצְּרוֹרוֹת הַמְּנַתְּזִין מִתַּחַת רַגְלֵי הַבְּהֵמָה בְּשָׁעַת הִלּוּכָהּ:&nbsp; שֶׁאַף עַל פִּי שֶׁתּוֹלְדוֹת הָרֶגֶל הֶן, וּפָטוּר עֲלֵיהֶן בִּרְשׁוּת הָרַבִּים כָּרֶגֶל; וְאִם הִזִּיקוּ בִּרְשׁוּת הַנִּזָּק, מְשַׁלֵּם מִן הַיָּפֶה שֶׁבִּנְכָסָיו כָּרֶגֶל שְׁהִיא אָב--אַף עַל פִּי כֵן, אֵינוּ מְשַׁלֵּם אֵלָא חֲצִי נֶזֶק.</p>

<p><b>ב,ג</b>&nbsp;&nbsp;כֵּיצַד:&nbsp; בְּהֵמָה שֶׁנִּכְנְסָה לַחֲצַר הַנִּזָּק וְהָלְכָה, וְהָיוּ צְרוֹרוֹת מְנַתְּזִין מִתַּחַת רַגְלֶיהָ, וְשִׁבְּרוּ אֶת הַכֵּלִים--מְשַׁלֵּם חֲצִי נֶזֶק מִן הַיָּפֶה שֶׁבִּנְכָסָיו; וְדָבָר זֶה, הֲלָכָה מִפִּי הַקַּבָּלָה הוּא.</p>

<p><b>ב,ד</b>&nbsp;&nbsp;וְכֵן אִם הָיְתָה מְהַלֶּכֶת בִּרְשׁוּת הָרַבִּים, וְנִתְּזוּ צְרוֹרוֹת מִתַּחַת רַגְלֶיהָ לִרְשׁוּת הַנִּזָּק, וְשִׁבְּרוּ אֶת הַכֵּלִים--מְשַׁלֵּם חֲצִי נֶזֶק.&nbsp; דָּרְסָה עַל הַכְּלִי בִּרְשׁוּת הַנִּזָּק, וְשִׁבְּרַתּוּ, וְנָפַל עַל כְּלִי אַחֵר, וְשִׁבְּרוֹ--עַל הָרִאשׁוֹן, מְשַׁלֵּם נֶזֶק שָׁלֵם; וְעַל הָאַחֲרוֹן, חֲצִי נֶזֶק.</p>

<p><b>ב,ה</b>&nbsp;&nbsp;הָיְתָה מְהַלֶּכֶת בִּרְשׁוּת הָרַבִּים, וּבָעֲטָה וְהִתִּיזָה צְרוֹרוֹת, וְהִזִּיקוּ בִּרְשׁוּת הָרַבִּים--פָּטוּר.&nbsp; וְאִם תָּפַס הַנִּזָּק רְבִיעַ נֶזֶק, אֵין מוֹצִיאִין מִיָּדוֹ:&nbsp; שֶׁהַדָּבָר סָפֵק הוּא--שֶׁמֶּא שִׁנּוּי הוּא וְאֵינוּ תּוֹלֶדֶת רֶגֶל, שֶׁהֲרֵי בָּעֲטָה.</p>

<p><b>ב,ו</b>&nbsp;&nbsp;בָּעֲטָה בָּאָרֶץ בִּרְשׁוּת הַנִּזָּק, וְהִתִּיזָה צְרוֹרוֹת מֵחֲמַת הַבְּעִיטָה, וְהִזִּיקוּ שָׁם--חַיָּב לְשַׁלַּם רְבִיעַ נֶזֶק, שֶׁזֶּה שִׁנּוּי הוּא בְּהַתָּזַת הַצְּרוֹרוֹת; וְאִם תָּפַס הַנִּזָּק חֲצִי נֶזֶק, אֵין מוֹצִיאִין מִיָּדוֹ.&nbsp; וְאַפִלּוּ הָיְתָה מְהַלֶּכֶת בִּמְקוֹם שְׁאֵי אִפְשָׁר לָהּ שֶׁלֹּא תַתִּיז, וּבָעֲטָה וְהִתִּיזָה--מְשַׁלֵּם רְבִיעַ נֶזֶק; וְאִם תָּפַס הַנִּזָּק חֲצִי נֶזֶק, אֵין מוֹצִיאִין מִיָּדוֹ.</p>

<p><b>ב,ז</b>&nbsp;&nbsp;כָּל הַמְּשַׁלֵּם נֶזֶק שָׁלֵם--הֲרֵי הַתַּשְׁלוּמִין מָמוֹן, וְחַיָּב לְשַׁלְּמוֹ כְּמִי שֶׁלָּוָה מֵחֲבֵרוֹ מָמוֹן שְׁהוּא חַיָּב לְשַׁלַּם.&nbsp; וְכָל הַמְּשַׁלֵּם חֲצִי נֶזֶק--הֲרֵי הַתַּשְׁלוּמִין קְנָס, חוּץ מֵחֲצִי נֶזֶק שֶׁלִּצְרוֹרוֹת שְׁהוּא הֲלָכָה כְּמוֹ שֶׁבֵּאַרְנוּ.</p>

<p><b>ב,ח</b>&nbsp;&nbsp;זֶה הַכְּלָל--כָּל הַמְּשַׁלֵּם מַה שֶׁהִזִּיק, הֲרֵי זֶה מָמוֹן; וְכָל הַמְּשַׁלֵּם יָתֵר אוֹ פָּחוּת כְּגוֹן תַּשְׁלוּמֵי כֵּפֶל אוֹ חֲצִי נֶזֶק, הֲרֵי הַיָּתֵר עַל הַקֶּרֶן אוֹ הַפָּחוּת קְנָס.&nbsp; וְאֵין חַיָּבִין קְנָס אֵלָא עַל פִּי עֵדִים; אֲבָל הַמּוֹדֶה בְּכָל קְנָס מִן הַקְּנָסוֹת, פָּטוּר.</p>

<p><b>ב,ט</b>&nbsp;&nbsp;תֻּרְנְגוֹל שֶׁהוֹשִׁיט רֹאשׁוֹ לְאַוֵּיר כְּלִי זְכוֹכִית, וְתָקַע בּוֹ וְשִׁבְּרוֹ--אִם הָיוּ בְּתוֹכוֹ תְּבָלִין וּכְיוֹצֶא בָּהֶן, שֶׁהוֹשִׁיט רֹאשׁוֹ כְּדֵי לְאָכְלָן--מְשַׁלֵּם חֲצִי נֶזֶק, כַּחֲצִי נֶזֶק צְרוֹרוֹת, שֶׁכָּךְ הוּא דַּרְכּוֹ.&nbsp; וְאִם הָיָה הַכְּלִי רֵיקָן--הֲרֵי זֶה מְשֻׁנֶּה, וּמְשַׁלֵּם חֲצִי נֶזֶק כְּכָל הַקְּנָסוֹת.&nbsp; [י] וְכֵן סוּס שֶׁצָּנַף וַחֲמוֹר שֶׁנָּעַר, וְשִׁבַּר אֶת הַכֵּלִים--מְשַׁלֵּם חֲצִי נֶזֶק.</p>

<p><b>ב,י</b>&nbsp;&nbsp;הַתֻּרְנְגוֹלִין, מוּעָדִין לְהַלַּךְ כְּדַרְכָּן וּלְשַׁבַּר.&nbsp; הָיָה חוּט אוֹ רְצוּעָה קָשׁוּר בְּרַגְלֵיהֶן, וְנִסְתַּבַּךְ כְּלִי בְּאוֹתוֹ הַחוּט, וְנִתְגַּלְגַּל וְנִשְׁבַּר--מְשַׁלֵּם חֲצִי נֶזֶק.&nbsp; בַּמֶּה דְּבָרִים אֲמוּרִים, בְּשֶׁקְּשָׁרוֹ אָדָם.&nbsp; אֲבָל אִם נִקְשַׁר עַל רַגְלֵיהֶן מֵאֵלָיו, בַּעַל הַתֻּרְנְגוֹלִין פָּטוּר; וְאִם הָיוּ לַחוּט בְּעָלִים, וְלֹא הָיָה הַחוּט הֶפְקֵר--בַּעַל הַחוּט חַיָּב חֲצִי נֶזֶק, שֶׁהֲרֵי הוּא כְּבוֹר הַמִּתְגַּלְגֵּל.</p>

<p><b>ב,יא</b>&nbsp;&nbsp;הִצְנִיעַ בַּעַל הַחוּט אֶת הַחוּט, וְהִדְּסוּ הַתֻּרְנְגוֹלִים עָלָיו וְהוֹצִיאוּהוּ, וְנִקְשַׁר בְּרַגְלֵיהֶן, וְשִׁבְּרוּ בּוֹ אֶת הַכֵּלִים--אַף בַּעַל הַחוּט פָּטוּר, שֶׁהֲרֵי אָנוּס הוּא.</p>

<p><b>ב,יב</b>&nbsp;&nbsp;תֻּרְנְגוֹלִין שֶׁהָיוּ מְפָרְחִין מִמָּקוֹם לְמָקוֹם, וְשִׁבְּרוּ אֶת הַכֵּלִים--אִם בְּכַנְפֵיהֶם שִׁבְּרוּ, מְשַׁלֵּם נֶזֶק שָׁלֵם; וְאִם בָּרוּחַ שֶׁבְּכַנְפֵיהֶם, מְשַׁלֵּם חֲצִי נֶזֶק.</p>

<p><b>ב,יג</b>&nbsp;&nbsp;הָיוּ מְהַדְּסִין עַל גַּבֵּי עִיסָה אוֹ עַל גַּבֵּי פֵּרוֹת, וְטִנְּפוּ אוֹ נִקְּרוּ--מְשַׁלְּמִין נֶזֶק שָׁלֵם.&nbsp; הִזִּיקוּ בֶּעָפָר אוֹ בִּצְרוֹרוֹת שֶׁהֶעֱלוּ בְּפִיהֶם, אוֹ בְּרַגְלֵיהֶן--מְשַׁלְּמִין חֲצִי נֶזֶק.</p>

<p><b>ב,יד</b>&nbsp;&nbsp;הָיוּ מְחָטְטִין, וְנִפְסַק הַחֶבֶל, וְנִשְׁבַּר הַדְּלִי--מְשַׁלְּמִין נֶזֶק שָׁלֵם:&nbsp; וְהוּא, שֶׁנִּתְגַּלְגַּל הַדְּלִי מֵחֲמָתָן עַד שֶׁנָּפַל וְנִשְׁבַּר.&nbsp; וְאִם הָיָה עַל הַחֶבֶל אֹכֶל, וּבְעֵת אֲכִילָתָן פְּסָקוּהוּ--מְשַׁלֵּם גַּם עַל הַחֶבֶל נֶזֶק שָׁלֵם.</p>

<p><b>ב,טו</b>&nbsp;&nbsp;הַכֶּלֶב וְהַגְּדִי שֶׁקָּפְצוּ מֵרֹאשׁ הַגָּג מִלְמַעְלָה לְמַטָּה, וְשִׁבְּרוּ אֶת הַכֵּלִים--מְשַׁלְּמִין נֶזֶק שָׁלֵם, מִפְּנֵי שְׁהֶן מוּעָדִים לְדָבָר זֶה.&nbsp; וְכֵן אִם נָפְלוּ, וְהִזִּיקוּ:&nbsp; שֶׁעֲלִיָּתָן לְרֹאשׁ הַגָּג פְּשִׁיעָה; וְאַף עַל פִּי שֶׁנְּפִילָתָן אֹנֶס--כָּל שֶׁתְּחִלָּתוֹ בִּפְשִׁיעָה וְסוֹפוֹ בְּאֹנֶס, חַיָּב.</p>

<p><b>ב,טז</b>&nbsp;&nbsp;קָפְצוּ מִמַּטָּה לְמַעְלָה, מְשַׁלְּמִין חֲצִי נֶזֶק:&nbsp; וְהוּא--שֶׁנִּתְלָה הַגְּדִי וְנִסְרַךְ, וְקָפַץ הַכֶּלֶב; אֲבָל אִם נִסְרַךְ הַכֶּלֶב וְדִלַּג הַגְּדִי, בֵּין מִלְמַעְלָה לְמַטָּה בֵּין מִמַּטָּה לְמַעְלָה--חַיָּבִין נֶזֶק שָׁלֵם.&nbsp; וְכֵן תֻּרְנְגוֹל שֶׁדִּלַּג, בֵּין מִלְמַעְלָה לְמַטָּה בֵּין מִלְּמַטָּה לְמַעְלָה--מְשַׁלֵּם נֶזֶק שָׁלֵם.</p>

<p><b>ב,יז</b>&nbsp;&nbsp;כֶּלֶב שֶׁנָּטַל אֶת הַהֲרָרָה, וְהָלַךְ לוֹ לְגָדִישׁ--אִם הִנִּיחָהּ בַּגָּדִישׁ וְאָכַל אֶת הַחַלָּה, וְהִדְלִיק אֶת הַגָּדִישׁ--עַל הַחַלָּה וְעַל מְקוֹם הַהֲרָרָה, מְשַׁלֵּם נֶזֶק שָׁלֵם; וְעַל שְׁאָר הַגָּדִישׁ, חֲצִי נֶזֶק.&nbsp; וְאִם הָיָה מְגָרֵר אֶת הַחַלָּה עַל הַגָּדִישׁ, וְהוֹלֵךְ וְשׂוֹרֵף--מְשַׁלֵּם עַל הַהֲרָרָה נֶזֶק שָׁלֵם, וְעַל מְקוֹם הַגַּחֶלֶת חֲצִי נֶזֶק, וְעַל שְׁאָר הַגָּדִישׁ פָּטוּר.</p>

<p><b>ב,יח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁשָּׁמַר בַּעַל הַגַּחֶלֶת אֶת אִשּׁוֹ וְסָתַם הַדֶּלֶת, וּבָא הַכֶּלֶב וְחָתַר וְנָטַל אֶת הַהֲרָרָה מֵעַל הָאֵשׁ.&nbsp; אֲבָל אִם לֹא שָׁמַר אִשּׁוֹ--בַּעַל הָאֵשׁ, חַיָּב עַל שְׂרֵפַת הַגָּדִישׁ; וּבַעַל הַכֶּלֶב, חַיָּב עַל אֲכִילַת הַהֲרָרָה וְעַל מְקוֹמָהּ.</p>

<p><b>ב,יט</b>&nbsp;&nbsp;הַמְּשַׁסֶּה כַּלְבּוֹ שֶׁלַּחֲבֵרוֹ בְּאַחֵר--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.&nbsp; וּבַעַל הַכֶּלֶב, חַיָּב חֲצִי נֶזֶק:&nbsp; שֶׁכֵּיוָן שְׁהוּא יוֹדֵעַ שְׁאִם עוֹרְרוּ אֶת כַּלְבּוֹ לְהַזִּיק נוֹשֵׁךְ, לֹא הָיָה לוֹ לְהַנִּיחוֹ.&nbsp; וְאִם שִׁסָּהוּ בְּעַצְמוֹ, בַּעַל הַכֶּלֶב פָּטוּר:&nbsp; שֶׁכָּל הַמְּשַׁנֶּה, וּבָא אַחֵר וְשִׁנָּה בּוֹ--פָּטוּר.</p>

<p><b>ב,כ</b>&nbsp;&nbsp;שְׁתֵּי פָּרוֹת בִּרְשׁוּת הָרַבִּים, אַחַת רְבוּצָה וְאַחַת מְהַלֶּכֶת, וּבָעֲטָה מְהַלֶּכֶת בָּרְבוּצָה--חַיָּב חֲצִי נֶזֶק:&nbsp; שֶׁאַף עַל פִּי שֶׁדַּרְכָּהּ לְהַלַּךְ עָלֶיהָ, אֵין דַּרְכָּהּ לִבְעֹט בָּהּ.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ג</h2>

<p><b>ג,א</b>&nbsp;&nbsp;הַבְּהֵמָה מוּעֶדֶת לֶאֱכֹל פֵּרוֹת אוֹ יְרָקוֹת וְכַיּוֹצֶא בָּהֶן.&nbsp; לְפִיכָּךְ אִם נִכְנְסָה לִרְשׁוּת הַנִּזָּק, וְאָכְלָה דְּבָרִים שֶׁדַּרְכָּהּ לְאָכְלָם--מְשַׁלֵּם נֶזֶק שָׁלֵם, שֶׁנֶּאֱמָר "וּבִעֵר בִּשְׂדֵה אַחֵר--מֵיטַב שָׂדֵהוּ וּמֵיטַב כַּרְמוֹ, יְשַׁלֵּם" (שמות כב,ד).&nbsp; וְאִם אָכְלָה אוֹתָן בִּרְשׁוּת הָרַבִּים, פָּטוּר; וְאִם נִהְנָת--מְשַׁלֵּם מַה שֶׁנִּהְנָת, לֹא מַה שֶׁהִזִּיקָה.</p>

<p><b>ג,ב</b>&nbsp;&nbsp;כֵּיצַד:&nbsp; נִכְנְסָה לִרְשׁוּת הַנִּזָּק, וְאָכְלָה שֻׁמְשְׁמִין אוֹ לוֹט וְכַיּוֹצֶא בָּהֶם בְּשׁוֹוֶה דֵּינָר--מְשַׁלֵּם דֵּינָר.&nbsp; וְאִם אָכְלָה אוֹתָן בִּרְשׁוּת הָרַבִּים, וְנִהְנָת--רוֹאִין אוֹתָן כְּאִלּוּ הֶן שְׂעוֹרִים אוֹ עָמִיר, וּמְשַׁלֵּם דְּמֵי עָמִיר אוֹ דְּמֵי שְׂעוֹרִים בְּזוֹל; [ג] אָכְלָה אֹכָלִין הָרָעִים לָהּ, כְּגוֹן שֶׁאָכְלָה חִטִּין--הוֹאִיל וְלֹא נִהְנָת, פָּטוּר.</p>

<p><b>ג,ג</b>&nbsp;&nbsp;אָכְלָה אֹכָלִין שְׁאֵין דַּרְכָּהּ לְאָכְלָן, כְּגוֹן שֶׁאָכְלָה כְּסוּת אוֹ כֵּלִים--בֵּין בִּרְשׁוּת הַנִּזָּק, בֵּין בִּרְשׁוּת הָרַבִּים--מְשַׁלֵּם חֲצִי נֶזֶק:&nbsp; שֶׁזֶּה שִׁנּוּי הוּא, וְדֶרֶךְ בְּנֵי אָדָם לְהַנִּיחַ כְּלֵיהֶם וּכְסוּתָן בִּרְשׁוּת הָרַבִּים עַד שֶׁיָּנוּחוּ מְעַט.</p>

<p><b>ג,ד</b>&nbsp;&nbsp;בְּהֵמָה שֶׁהָיְתָה עוֹמֶדֶת בִּרְשׁוּת הַנִּזָּק, וְתָלְשָׁה פֵּרוֹת מֵרְשׁוּת הָרַבִּים, וַאֲכָלַתָּן בִּרְשׁוּת הַנִּזָּק--הֲרֵי הַדָּבָר סָפֵק.&nbsp; לְפִיכָּךְ אֵינָהּ מְשַׁלֶּמֶת אֵלָא מַה שֶׁנִּהְנָת; וְאִם תָּפַס הַנִּזָּק כַּמָּה שֶׁהִזִּיקָה--אֵין מוֹצִיאִין מִיָּדוֹ, שֶׁהֲרֵי בִּרְשׁוּתוֹ אָכְלָה.</p>

<p><b>ג,ה</b>&nbsp;&nbsp;כֶּלֶב שֶׁנִּכְנַס לְחָצֵר, וְנָטַל פַּת אוֹ בָּשָׂר, וְהוֹצִיאָן לִרְשׁוּת הָרַבִּים אוֹ לְחָצֵר אַחֶרֶת, וַאֲכָלָן שָׁם--מְשַׁלֵּם מַה שֶׁנִּהְנָה.&nbsp; אֲכָלָן בַּשָּׂדֶה שֶׁלְּבַעַל הֶחָצֵר--מְשַׁלֵּם נֶזֶק שָׁלֵם כְּאִלּוּ אֲכָלָן בְּתוֹךְ הֶחָצֵר, שֶׁהֲרֵי בִּרְשׁוּת הַנִּזָּק אָכַל.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ו</b>&nbsp;&nbsp;בְּהֵמָה שֶׁאָכְלָה אֹכָלִין שְׁאֵין דַּרְכָּהּ לְאָכְלָן, אֲבָל אוֹכֶלֶת הִיא אוֹתָן עַל יְדֵי הַדֹּחַק--כְּגוֹן פָּרָה שֶׁאָכְלָה שְׂעוֹרִים, וַחֲמוֹר שֶׁאָכַל כַּרְשִׁינִים אוֹ דָּגִים, וַחֲזִיר שֶׁאָכַל חֲתִכַּת בָּשָׂר, וְכֶלֶב שֶׁלָּקַק אֶת הַשֶּׁמֶן, וְחָתוּל שֶׁאָכַל תְּמָרִים, וְכֵן כָּל כַּיּוֹצֶא בְּאֵלּוּ--אִם אָכְלָה בִּרְשׁוּת הַנִּזָּק, מְשַׁלֵּם נֶזֶק שָׁלֵם.&nbsp; וּבִרְשׁוּת הָרַבִּים, פָּטוּר; וְאִם נִהְנָת, מְשַׁלֵּם מַה שֶׁנִּהְנָת.</p>

<p><b>ג,ז</b>&nbsp;&nbsp;חַיָּה שֶׁנִּכְנְסָה לִרְשׁוּת הַנִּזָּק, וְטָרְפָה וְאָכְלָה בְּהֵמָה אוֹ בָּשָׂר--מְשַׁלֵּם נֶזֶק שָׁלֵם, שֶׁזֶּה הוּא דַּרְכָּהּ.&nbsp; אֲבָל כֶּלֶב שֶׁאָכַל כְּבָשִׂים קְטַנִּים, אוֹ חָתוּל שֶׁאָכַל תֻּרְנְגוֹלִים גְּדוֹלִים--הֲרֵי זֶה שִׁנּוּי, וּמְשַׁלֵּם חֲצִי נֶזֶק.</p>

<p><b>ג,ח</b>&nbsp;&nbsp;סַל שֶׁיֵּשׁ בּוֹ לֶחֶם, וְנִכְנַס חֲמוֹר וְשִׁבַּר הַסַּל וְאָכַל הַלֶּחֶם--מְשַׁלֵּם עַל הַסַּל וְעַל הַלֶּחֶם נֶזֶק שָׁלֵם, שֶׁזֶּה הוּא דַּרְכּוֹ.&nbsp; וְכֵן שְׂעִיר עִזִּים שֶׁרָאָה לֶפֶת וְכַיּוֹצֶא בּוֹ עַל פִּי הֶחָבִית, וְנִסְתַּבַּךְ בֶּחָבִית וְאָכַל אֶת הַלֶּפֶת וְשִׁבַּר אֶת הֶחָבִית--מְשַׁלֵּם עַל שְׁנֵיהֶן נֶזֶק שָׁלֵם:&nbsp; כְּשֵׁם שֶׁדַּרְכּוֹ לֶאֱכֹל, כָּךְ דַּרְכּוֹ לְהִתָּלוֹת בַּכֵּלִים וְלַעֲלוֹת כְּדֵי לֶאֱכֹל.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ט</b>&nbsp;&nbsp;אֲבָל אִם נִכְנַס הַחֲמוֹר, וְאָכַל אֶת הַלֶּחֶם, וְאַחַר כָּךְ שִׁבַּר אֶת הַסַּל וַאֲכָלוֹ--עַל הַלֶּחֶם מְשַׁלֵּם נֶזֶק שָׁלֵם, וְעַל הַסַּל חֲצִי נֶזֶק.&nbsp; וְכֵן כָּל כַּיּוֹצֶא בְּזֶה.</p>

<p><b>ג,י</b>&nbsp;&nbsp;[ט] בְּהֵמָה שֶׁאָכְלָה מִתּוֹךְ הָרְחָבָה, בֵּין דֶּרֶךְ הֲלִיכָתָהּ בֵּין שֶׁעָמְדָה וְאָכְלָה--מְשַׁלֵּם מַה שֶׁנִּהְנָת:&nbsp; וְאַפִלּוּ חָזְרָה עַל צִדֵּי הָרְחָבָה, וְאָכְלָה מֵהֶן.&nbsp; אֲבָל אִם הִנִּיחָה אֶת הָרְחָבָה, וְהָלְכָה וְעָמְדָה בְּצִדֵּי הָרְחָבָה וְאָכְלָה--מְשַׁלֵּם מַה שֶׁהִזִּיקָה.&nbsp; אָכְלָה מִפֶּתַח הֶחָנוּת, מְשַׁלֵּם מַה שֶׁנִּהְנָת; מִתּוֹךְ הֶחָנוּת, מְשַׁלֵּם מַה שֶׁהִזִּיקָה.</p>

<p><b>ג,יא</b>&nbsp;&nbsp;[י] הָיְתָה מְהַלֶּכֶת בִּרְשׁוּת הָרַבִּים, וּפָשְׁטָה צַוָּארָהּ וְאָכְלָה מֵעַל גַּבֵּי חֲבִרְתָּהּ, וְאַפִלּוּ עָמְדָה--מְשַׁלֵּם מַה שֶׁנִּהְנָת, שֶׁכֵּן דֶּרֶךְ הַבְּהֵמוֹת לֶאֱכֹל זוֹ מֵעַל גַּבֵּי זוֹ.&nbsp; וְאִם קָפְצָה, וְאָכְלָה עַל גַּבֵּי חֲבִרְתָּהּ--מְשַׁלֵּם מַה שֶׁהִזִּיקָה, שֶׁגַּבֵּי חֲבִרְתָּהּ כַּחֲצַר הַנִּזָּק הוּא חָשׁוּב.</p>

<p><b>ג,יב</b>&nbsp;&nbsp;[יא] בְּהֵמָה שֶׁהֻחְלְקָה בְּאֶבֶן אוֹ בְּמֵימֵי רַגְלֶיהָ, וְנָפְלָה לְגִנָּה, וְנֶחְבְּטָה עַל גַּבֵּי פֵּרוֹת וִירָקוֹת, אוֹ שֶׁאָכְלָה--מְשַׁלֵּם מַה שֶׁנִּהְנָת:&nbsp; אַפִלּוּ הָלְכָה מֵעֲרוּגָה לַעֲרוּגָה, וְאַפִלּוּ נִשְׁאֲרָה שָׁם כָּל הַיּוֹם כֻּלּוֹ--אֵינוּ מְשַׁלֵּם אֵלָא מַה שֶׁנִּהְנָת.&nbsp; וּמַה הֲנָיָה יֵשׁ לָהּ בַּחֲבִיטָה--שֶׁהֲרֵי מָצְאָה מָקוֹם רַךְ, וְלֹא נִתְרַסְּקוּ אֵבָרֶיהָ.&nbsp; אֲבָל אִם יָרְדָה כְּדַרְכָּהּ וְאָכְלָה, מְשַׁלֵּם מַה שֶׁהִזִּיקָה; וְאַפִלּוּ טִנְּפָה פֵּרוֹת בְּמֵי לִידָה--מְשַׁלֵּם מַה שֶׁהִזִּיקָה, מִפְּנֵי שֶׁתְּחִלָּתוֹ בִּפְשִׁיעָה.&nbsp; וְכֵן אִם דְּחָפַתָּהּ חֲבִרְתָּהּ, וְנָפְלָה--מְשַׁלֵּם מַה שֶׁהִזִּיקָה:&nbsp; מִפְּנֵי שֶׁהָיָה לוֹ לְהַעְבִירָן אַחַת אַחַת, כְּדֵי שֶׁלֹּא יִדְחֲפוּ זוֹ אֶת זוֹ.</p>

<p><b>ג,יג</b>&nbsp;&nbsp;[יב] הֻחְלְקָה, וְנָפְלָה, וְיָצַאת, וְחָזְרָה לַגִּנָּה--אַף עַל פִּי שֶׁחָזְרָה שֶׁלֹּא לְדַעַת הַבְּעָלִים, מְשַׁלֵּם מַה שֶׁהִזִּיקָה:&nbsp; מִפְּנֵי שֶׁהָיָה לוֹ לְשָׁמְרָהּ שֶׁלֹּא תַחְזֹר--שֶׁהַדָּבָר יָדוּעַ שֶׁכֵּיוָן שֶׁיָּדְעָה דֶּרֶךְ הַגִּנָּה, הֲרֵי הִיא חוֹזֶרֶת מֵאֵלֶיהָ.</p>

<p><b>ג,יד</b>&nbsp;&nbsp;[יג] הַקַּדָּר שֶׁהִכְנִיס קְדֵרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת, וְשִׁבְּרַתָּן בְּהֶמְתּוֹ שֶׁלְּבַעַל הַבַּיִת--פָּטוּר.&nbsp; וְאִם הֻזְּקָה בָּהֶן, בַּעַל הַקְּדֵרוֹת חַיָּב; וְאִם הִכְנִיס בִּרְשׁוּת, פָּטוּר.&nbsp; וְאִם קִבַּל עָלָיו בַּעַל הַבַּיִת לִשְׁמֹר אֶת הַקְּדֵרוֹת, בַּעַל הַבַּיִת חַיָּב.</p>

<p><b>ג,טו</b>&nbsp;&nbsp;[יד] וְכֵן אִם הִכְנִיס פֵּרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת, וַאֲכָלַתָּן בְּהֶמְתּוֹ שֶׁלְּבַעַל הַבַּיִת--פָּטוּר.&nbsp; וְאִם הֻחְלְקָה בָּהֶן, וְהֻזְּקָה--בַּעַל הַפֵּרוֹת חַיָּב; וְאִם הִכְנִיס בִּרְשׁוּת, פָּטוּר.&nbsp; וְאִם קִבַּל עָלָיו בַּעַל הַבַּיִת לִשְׁמֹר אֶת הַפֵּרוֹת, בַּעַל הַבַּיִת חַיָּב.</p>

<p><b>ג,טז</b>&nbsp;&nbsp;הִכְנִיסָן שֶׁלֹּא בִּרְשׁוּת, וַאֲכָלַתָּן בְּהֶמְתּוֹ שֶׁלְּבַעַל הַבַּיִת, וְהֻזְּקָה בַּאֲכִילָתָן--בַּעַל הַפֵּרוֹת פָּטוּר, מִפְּנֵי שֶׁהָיָה לָהּ שֶׁלֹּא תֹאכַל.&nbsp; וְאִם הִכְנִיסָן בִּרְשׁוּת, וְהִנִּיחוּ בַּעֲלֵי הֶחָצֵר אֶת זֶה שֶׁהִרְשׁוּהוּ בֶּחָצֵר לְשָׁמְרָהּ, וַאֲכָלַתָּן בְּהֶמְתּוֹ שֶׁלְּבַעַל הַבַּיִת, וְהֻזְּקָה בַּאֲכִילָתָן--בַּעַל הַפֵּרוֹת חַיָּב:&nbsp; שֶׁכֵּיוָן שֶׁרָאָה הַבְּהֵמָה אוֹכֶלֶת דְּבָרִים הַמַּזִּיקִין לָהּ וְהִנִּיחָהּ, חַיָּב--שֶׁהֲרֵי אֵין בַּעֲלֵי הֶחָצֵר מְצוּיִין שָׁם, לְהַעְבִיר הַבְּהֵמָה מֵהֶן.</p>

<p><b>ג,יז</b>&nbsp;&nbsp;וּמַעֲשֶׂה בְּאִשָּׁה שֶׁנִּכְנְסָה לֶאֱפוֹת בַּתַּנּוּר בְּבֵית שְׁכֵנוֹתֶיהָ וֶהִנִּיחוּהָ, וְנִתְעַלְּמוּ כְּדֵי שֶׁלֹּא יַבִּיטוּ בָּהּ בְּעֵת לִישָׁתָהּ וַאֲפִיָּתָהּ, וּבָא עֵז שֶׁלְּבַעַל הַבַּיִת, וְאָכַל הַבָּצֵק וּמֵת; וְחִיְּבוּהָ חֲכָמִים לְשַׁלַּם דָּמָיו.&nbsp; וְכֵן כָּל כַּיּוֹצֶא בְּזֶה.</p>

<p><b>ג,יח</b>&nbsp;&nbsp;[טו] הַמַּגְדִּישׁ בְּתוֹךְ שְׂדֵה חֲבֵרוֹ שֶׁלֹּא בִּרְשׁוּת, וַאֲכָלַתָּן בְּהֶמְתּוֹ שֶׁלְּבַעַל הַשָּׂדֶה--פָּטוּר.&nbsp; וְאִם הֻחְלְקָה בָּהֶן, וְהֻזְּקָה--בַּעַל הַפֵּרוֹת חַיָּב.&nbsp; אֲכָלַתָּן, וְהֻזְּקָה בַּאֲכִילָתָן--פָּטוּר.&nbsp; וְאִם הִגְדִּישׁ בִּרְשׁוּת--בַּעַל הַשָּׂדֶה חַיָּב, אַף עַל פִּי שֶׁלֹּא קִבַּל עָלָיו לִשְׁמֹר:&nbsp; שֶׁהַשּׁוֹמֵר בַּגְּרָנוֹת--כֵּיוָן שֶׁאָמַר לוֹ הַגְדֵּשׁ בְּכָאן, כְּמִי שֶׁאָמַר לוֹ הַגְדֵּשׁ וַאֲנִי אֶשְׁמֹר לָךְ הוּא חָשׁוּב.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ד</h2>

<p><b>ד,א</b>&nbsp;&nbsp;הַכּוֹנֵס צֹאן לַדִּיר, וְנָעַל בִּפְנֵיהֶן בְּדֶלֶת שֶׁיְּכוּלָה לַעֲמֹד בְּרוּחַ מְצוּיָה, וְיָצַאת וְהִזִּיקָה--פָּטוּר.&nbsp; וְאִם אֵין הַדֶּלֶת יְכוּלָה לַעֲמֹד בְּרוּחַ מְצוּיָה, אוֹ שֶׁהָיוּ כּוֹתָלֵי הַדִּיר רְעוּעִין--הֲרֵי לֹא נָעַל בִּפְנֵיהֶן כָּרָאוּי; וְאִם יָצַאת וְהִזִּיקָה, חַיָּב:&nbsp; וְאַפִלּוּ חָתְרָה וְיָצַאת, וְאַפִלּוּ נִפְרְצָה מְחִצָּה בַּלַּיְלָה, אוֹ פְּרָצוּהָ לִסְטִים--בַּעַל הַצֹּאן חַיָּב.</p>

<p><b>ד,ב</b>&nbsp;&nbsp;הָיְתָה מְחִצָּה בְּרִיאָה, וְנִפְרְצָה בַּלַּיְלָה, אוֹ שֶׁפְּרָצוּהָ לִסְטִים, וְיָצַאת וְהִזִּיקָה--פָּטוּר.&nbsp; הוֹצִיאוּהָ לִסְטִים, וְהִזִּיקָה--הַלִּסְטִים חַיָּבִין.</p>

<p><b>ד,ג</b>&nbsp;&nbsp;[ב] הַפּוֹרֵץ גָּדֵר לִפְנֵי בֶּהֱמַת חֲבֵרוֹ, וְיָצַאת וְהִזִּיקָה--אִם הָיָה גָּדֵר חָזָק וּבָרִיא, חַיָּב; וְאִם הָיָה כּוֹתָל רָעוּעַ--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.&nbsp; וְכֵן הַנּוֹתֵן סַם הַמָּוֶת לִפְנֵי בֶּהֱמַת חֲבֵרוֹ--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.</p>

<p><b>ד,ד</b>&nbsp;&nbsp;[ג] הַמַּעְמִיד בֶּהֱמַת חֲבֵרוֹ עַל גַּבֵּי קָמָתוֹ שֶׁלַּחֲבֵרוֹ, הַמַּעְמִיד חַיָּב לְשַׁלַּם מַה שֶׁהִזִּיקָה.&nbsp; וְכֵן אִם הִכִּישָׁהּ עַד שֶׁהָלְכָה לְקָמַת חֲבֵרוֹ, וְהִזִּיקָה--זֶה שֶׁהִכִּישָׁהּ חַיָּב.</p>

<p><b>ד,ה</b>&nbsp;&nbsp;[ד] הַמּוֹסֵר בְּהֶמְתּוֹ לְשׁוֹמֵר חִנָּם, אוֹ לְנוֹשֵׂא שָׂכָר, אוֹ לְשׂוֹכֵר, אוֹ לְשׁוֹאֵל--נִכְנְסוּ תַּחַת הַבְּעָלִים; וְאִם הִזִּיקָה, הַשּׁוֹמֵר חַיָּב.&nbsp; בַּמֶּה דְּבָרִים אֲמוּרִים, בִּזְמָן שֶׁלֹּא שְׁמָרוּהָ כְּלָל.&nbsp; אֲבָל אִם שְׁמָרוּהָ שְׁמִירָה מְעֻלָּה כָּרָאוּי, וְיָצַאת וְהִזִּיקָה--הַשּׁוֹמְרִין פְּטוּרִין, וְהַבְּעָלִים חַיָּבִין.&nbsp; שְׁמָרוּהָ שְׁמִירָה פְּחוּתָה--אִם שׁוֹמֵר חִנָּם הוּא, פָּטוּר; וְאִם שׁוֹמֵר שָׂכָר אוֹ שׂוֹכֵר אוֹ שׁוֹאֵל הוּא, חַיָּבִין.</p>

<p><b>ד,ו</b>&nbsp;&nbsp;[ה] הִנִּיחָהּ בַּחַמָּה--אַפִלּוּ חָתְרָה וְיָצַאת וְהִזִּיקָה, חַיָּב זֶה שֶׁהִנִּיחָהּ שָׁם:&nbsp; שֶׁכֵּיוָן שֶׁהִנִּיחָהּ בַּחַמָּה--הֲרֵי הִיא מִצְטַעֶרֶת וּבוֹרַחַת, וְעוֹשָׂה כָּל שֶׁאִפְשָׁר לָהּ לַעֲשׂוֹת.</p>

<p><b>ד,ז</b>&nbsp;&nbsp;[ו] מָסַר בְּהֶמְתּוֹ לְחֵרֵשׁ שׁוֹטֶה וְקָטָן--אַף עַל פִּי שֶׁהָיָה הַשּׁוֹר קָשׁוּר, הַבְּעָלִים חַיָּבִין:&nbsp; שֶׁדַּרְכּוֹ שֶׁלַּשּׁוֹר וְכַיּוֹצֶא בּוֹ לְהַתִּיר הַקֶּשֶׁר, וְלָצֵאת וּלְהַזִּיק.&nbsp; אַפִלּוּ שְׁמָרוּהָ שְׁמִירָה מְעֻלָּה, וְחָתְרָה וְיָצַאת וְהִזִּיקָה--הַבְּעָלִים חַיָּבִים.</p>

<p><b>ד,ח</b>&nbsp;&nbsp;[ז] מָסַר שׁוֹרוֹ לַחֲמִשָּׁה, וּפָשַׁע בּוֹ אֶחָד מֵהֶן, וְיָצָא וְהִזִּיק--אִם אֵינוּ מִשְׁתַּמֵּר אֵלָא בַּחֲמִשְׁתָּן, זֶה שֶׁפָּשַׁע בִּשְׁמִירָתוֹ חַיָּב; וְאִם מִשְׁתַּמֵּר בִּשְׁאָרָן, אֵלּוּ הַנִּשְׁאָרִין חַיָּבִין.</p>

<p><b>ד,ט</b>&nbsp;&nbsp;[ח] שְׁאָלוֹ בְּחֶזְקַת תָּם, וְנִמְצָא מוּעַד--אִם יָדַע הַשּׁוֹאֵל שְׁהוּא נַגְחָן, הַבְּעָלִים מְשַׁלְּמִים חֲצִי נֶזֶק:&nbsp; שֶׁכָּל מָקוֹם שְׁהוּא הוֹלֵךְ, הֲרֵי שֵׁם בְּעָלָיו עָלָיו.&nbsp; וְהַשּׁוֹאֵל מְשַׁלֵּם חֲצִי נֶזֶק--שֶׁאַפִלּוּ הָיָה תָּם כְּשֶׁעָלָה בְּדַעְתּוֹ, חֲצִי נֶזֶק הָיָה מְשַׁלֵּם:&nbsp; שֶׁהֲרֵי יָדַע שְׁהוּא נַגְחָן.&nbsp; וְאִם לֹא יָדַע הַשּׁוֹאֵל שְׁהוּא נַגְחָן--אֵין הַשּׁוֹאֵל חַיָּב כְּלוּם, וְהַבְּעָלִים מְשַׁלְּמִין נֶזֶק שָׁלֵם.</p>

<p><b>ד,י</b>&nbsp;&nbsp;[ט] שְׁאָלוֹ כִּשְׁהוּא תָּם, וְהוּעַד בְּבֵית הַשּׁוֹאֵל, וְהִחְזִירוֹ לִבְעָלָיו--חָזַר לְתַמּוּתוֹ:&nbsp; הוֹאִיל וְנִשְׁתַּנָּת רְשׁוּתוֹ, בָּטְלָה הַהֶעָדָה וְהַבְּעָלִים מְשַׁלְּמִין חֲצִי נֶזֶק; וְהַשּׁוֹאֵל פָּטוּר, שֶׁהֲרֵי הִחְזִירוֹ.</p>

<p><b>ד,יא</b>&nbsp;&nbsp;[י] שׁוֹמֵר שֶׁקִּבַּל עָלָיו שְׁמִירַת גּוּף הַבְּהֵמָה בִּלְבָד, אֲבָל לֹא שְׁמִירַת נְזָקֶיהָ, וְהִזִּיקָה--פָּטוּר מִלְּשַׁלַּם, וְהַבְּעָלִים חַיָּבִין לְשַׁלַּם.&nbsp; קִבַּל שְׁמִירַת נְזָקֶיהָ, וְהִזִּיקָה--חַיָּב הַשּׁוֹמֵר; וְאִם הֻזְּקָה--פָּטוּר, וְהַבְּעָלִים עוֹשִׂין דִּין עִם הַמַּזִּיק.</p>

<p><b>ד,יב</b>&nbsp;&nbsp;[יא] מָסַר הַשּׁוֹמֵר לְשׁוֹמֵר אַחֵר--הַשּׁוֹמֵר הָרִאשׁוֹן, חַיָּב לְשַׁלַּם לַנִּזָּק:&nbsp; שֶׁהַשּׁוֹמֵר שֶׁמָּסַר לְשׁוֹמֵר חַיָּב; וַהֲרֵי הַנִּזָּק אוֹמֵר לוֹ לָמָּה לֹא שָׁמַרְתָּ אַתָּה בְּעַצְמָךְ וּמָסַרְתָּ לְאַחֵר, שַׁלַּם לִי אַתָּה וְלֵךְ עֲשֵׂה דִּין עִם הַשּׁוֹמֵר שֶׁמָּסַרְתָּ לוֹ אַתָּה.&nbsp; מְסָרָהּ הַשּׁוֹמֵר לִבְנוֹ, אוֹ לְבֶן בֵּיתוֹ, אוֹ לִמְסַעֲדוֹ--נִכְנְסוּ תַּחַת הַשּׁוֹמֵר, וְחַיָּבִין.</p>

<p><b>ד,יג</b>&nbsp;&nbsp;[יב] כָּל שׁוֹמֵר שֶׁנִּתְחַיַּב לְשַׁלַּם, וְאֵין לוֹ, וְהָיָה הַמַּזִּיק תָּם, שְׁהוּא מְשַׁלֵּם חֲצִי נֶזֶק מִגּוּפוֹ--הֲרֵי הַנִּזָּק מִשְׁתַּלֵּם מִן הַבְּהֵמָה שֶׁהִזִּיקָה, וְיִשָּׁאֵר דְּמֵי מַה שֶׁגָּבָה הַנִּזָּק חוֹב עַל הַשּׁוֹמֵר לְבַעַל הַבְּהֵמָה.</p>

<p><b>ד,יד</b>&nbsp;&nbsp;[יג] כָּל בְּהֵמָה שֶׁהִזִּיקָה פֵּרוֹת מְחֻבָּרִין, מְשַׁעֲרִין מַה שֶׁהִזִּיקָה בְּשִׁשִּׁים; וּמְשַׁלֵּם זֶה שֶׁנִּתְחַיַּב לְשַׁלַּם, בֵּין הַבְּעָלִים בֵּין הַשּׁוֹמְרִים.</p>

<p><b>ד,טו</b>&nbsp;&nbsp;כֵּיצַד:&nbsp; הֲרֵי שֶׁאָכְלָה בֵּית סְאָה, שָׁמִין שִׁשִּׁים בֵּית סְאָה בְּאוֹתָהּ הַשָּׂדֶה--כַּמָּה הָיָה שׁוֹוֶה, וְכַמָּה הוּא שׁוֹוֶה עַתָּה אַחַר שֶׁנִּפְסְדָה בּוֹ הַסְּאָה; וּמְשַׁלֵּם הַשְּׁאָר.&nbsp; וְכֵן אִם אָכְלָה קַב אוֹ רֹבַע, אַפִלּוּ קֶלַח אֶחָד--שָׁמִין אוֹתוֹ בְּשִׁשִּׁים.</p>

<p><b>ד,טז</b>&nbsp;&nbsp;[יד] אָכְלָה פֵּרוֹת גְּמוּרִין שְׁאֵין צְרִיכִים לַקַּרְקָע, מְשַׁלֵּם דְּמֵי פֵּרוֹת גְּמוּרִין בְּשָׁוְיֵיהֶן:&nbsp; אִם סְאָה, דְּמֵי סְאָה; וְאִם סָאתַיִם, דְּמֵי סָאתַיִם.&nbsp; הֲרֵי שֶׁאָכְלָה פֵּרוֹת דֶּקֶל אֶחָד, וְכֵן הַקּוֹצֵץ פֵּרוֹת דֶּקֶל חֲבֵרוֹ וַאֲכָלָן--אִם הָיָה דֶּקֶל רוֹמִי וְכַיּוֹצֶא בּוֹ, שְׁאֵין הַתְּמָרִים שֶׁלּוֹ יָפוֹת--מְשַׁעֲרִין אוֹתוֹ בְּשִׁשִּׁים עַל גַּב הַקַּרְקָע; וְאִם דֶּקֶל פַּרְסִי הוּא וְכַיּוֹצֶא בּוֹ, שֶׁהַתְּמָרִים שֶׁלּוֹ יָפוֹת בְּיוֹתֵר--מְשַׁעֲרִין הַדֶּקֶל בִּפְנֵי עַצְמוֹ כַּמָּה הָיָה שׁוֹוֶה, וְכַמָּה הוּא שׁוֹוֶה עַתָּה.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ה</h2>

<p><b>ה,א</b>&nbsp;&nbsp;בְּהֵמָה שֶׁהָיְתָה רוֹעָה, וְנָפְשָׁה וְנִכְנְסָה בַּשָּׂדוֹת וּבַכְּרָמִים--אַף עַל פִּי שֶׁעֲדַיִן לֹא הִזִּיקָה, מַתְרִין בִּבְעָלֶיהָ שְׁלוֹשָׁה פְּעָמִים.&nbsp; אִם לֹא שָׁמַר בְּהֶמְתּוֹ, וְלֹא מְנָעָהּ מִלִּתְעוֹת--יֵשׁ רְשׁוּת לְבַעַל הַשָּׂדֶה לִשְׁחֹט אוֹתָהּ שְׁחִיטָה כְּשֵׁרָה, וְאוֹמֵר לִבְעָלֶיהָ בּוֹאוּ וּמִכְרוּ בָּשָׂר שֶׁלָּכֶם:&nbsp; מִפְּנֵי שֶׁאָסוּר לָאָדָם לְהַזִּיק, וּלְשַׁלַּם מַה שֶׁהִזִּיק; אַפִלּוּ לִגְרֹם הַנֶּזֶק אָסוּר.</p>

<p><b>ה,ב</b>&nbsp;&nbsp;לְפִיכָּךְ אָסְרוּ חֲכָמִים לְגַדַּל בְּהֵמָה דַּקָּה וְחַיָּה דַּקָּה בְּאֶרֶץ יִשְׂרָאֵל בִּמְקוֹם הַשָּׂדוֹת וְהַכְּרָמִים, אֵלָא בַּיְּעָרִים וּבַמִּדְבָּרוֹת שֶׁבְּאֶרֶץ יִשְׂרָאֵל.&nbsp; וּמְגַדְּלִין בְּסוּרְיָה, בְּכָל מָקוֹם.</p>

<p><b>ה,ג</b>&nbsp;&nbsp;עֲשָׂרָה תְּנָאִים הִתְנָה יְהוֹשׁוּעַ וּבֵית דִּינוֹ בְּשָׁעָה שֶׁחִלַּק אֶת הָאָרֶץ, וְאֵלּוּ הֶן:&nbsp; (א) הִתְנָה שֶׁמַּרְעִין בְּהֵמָה דַּקָּה בַּיְּעָרִים שֶׁאִילָנֵיהֶן גַּסִּין, אֲבָל אֵין מַרְעִין שָׁם בְּהֵמָה גַּסָּה.&nbsp; וְיַעַר שֶׁאִילָנָיו דַּקִּים, אֵין מַרְעִין בּוֹ לֹא גַּסָּה וְלֹא דַּקָּה אֵלָא מִדַּעַת בְּעָלָיו.</p>

<p><b>ה,ד</b>&nbsp;&nbsp;(ב) וְכֵן הִתְנָה שֶׁיִּהְיֶה כָּל אָדָם מֻתָּר לְלַקַּט עֵצִים מִשְּׂדֵה חֲבֵרוֹ:&nbsp; וְהוּא, שֶׁיִּהְיוּ עֵצִים פְּחוּתִים וּקְרוֹבִים לִהְיוֹת קוֹצִים כְּגוֹן הִזְמֵי וְהִגֵּי.&nbsp; וְהוּא, שֶׁיִּהְיוּ לַחִים וּמְחֻבָּרִין; וּבִלְבָד, שֶׁלֹּא יְשָׁרַשׁ.&nbsp; אֲבָל שְׁאָר עֵצִים אָסוּר.</p>

<p><b>ה,ה</b>&nbsp;&nbsp;(ג) וְכֵן הִתְנָה שֶׁיִּהְיֶה כָּל אָדָם מֻתָּר לְלַקַּט עֲשָׂבִים הָעוֹלִין מֵאֵלֵיהֶן בְּכָל מָקוֹם, חוּץ מִשְּׂדֵה תִּלְתָּן שֶׁזְּרָעָהּ לַבְּהֵמָה.</p>

<p><b>ה,ו</b>&nbsp;&nbsp;(ד) וְכֵן הִתְנָה שֶׁיִּהְיֶה אָדָם קוֹטֵם נְטִיעָה בְּכָל מָקוֹם, חוּץ מִגְּרוּפִיּוֹת שֶׁלְּזַיִת; וְאֵינוּ קוֹטֵם מִן הָאִילָנוֹת אֵלָא כַּזַּיִת וְכַבֵּיצָה.&nbsp; וּבַקָּנִים וּבַגְּפָנִים מִן הַפְּקָק וּלְמַעְלָה; וּבִשְׁאָר הָאִילָן מֵחֻבּוֹ שֶׁלָּאִילָן, לֹא מֵחֻדּוֹ.&nbsp; וּכְשֶׁהִתִּיר לִקְטֹם, לֹא הִתִּיר אֵלָא מֵחָדָשׁ שְׁאֵינוּ עוֹשֶׂה פֵּרוֹת; אֲבָל לֹא מִיָּשָׁן שֶׁעוֹשֶׂה פֵּרוֹת.&nbsp; וְאֵינוּ קוֹטֵם אֵלָא מִמְּקוֹם שְׁאֵינוּ רוֹאֶה פְּנֵי חַמָּה.</p>

<p><b>ה,ז</b>&nbsp;&nbsp;(ה) וְכֵן הִתְנָה שֶׁהַמַּעְיָן הַיּוֹצֶא בַּתְּחִלָּה--בְּנֵי אוֹתָהּ הָעִיר שֶׁיָּצָא בִּגְבוּלָם מִסְתַּפְּקִין מִמֶּנּוּ, אַף עַל פִּי שְׁאֵין עִיקָרוֹ בְּחֶלְקָם; וְאֵין לַאֲחֵרִים לְהִסְתַּפַּק עִמָּהֶם מִמֶּנּוּ.</p>

<p><b>ה,ח</b>&nbsp;&nbsp;(ו) וְכֵן הִתְנָה שֶׁיִּהְיֶה כָּל אָדָם מֻתָּר לָצוּד דָּגִים מִיָּם טְבֶרְיָה:&nbsp; וְהוּא, שֶׁיָּצוּד בְּחַכָּה בִּלְבָד; אֲבָל לֹא יִפְרֹשׂ קְלָע וְיַעְמִיד סְפִינָה שָׁם, אֵלָא בְּנֵי הַשֵּׁבֶט שֶׁהִגִּיעַ אוֹתוֹ הַיָּם בְּחֶלְקָם.</p>

<p><b>ה,ט</b>&nbsp;&nbsp;(ז) וְכֵן הִתְנָה שֶׁכָּל אָדָם שֶׁצָּרִיךְ לִנְקָבָיו--מִסְתַּלֵּק מִן הַדֶּרֶךְ וְנִכְנָס אֲחוֹרֵי הַגָּדֵר שֶׁפָּגַע בּוֹ וְנִפְנָה שָׁם, וְאַפִלּוּ בְּשָׂדֶה מְלֵאָה כַּרְכֹּם; וְנוֹטֵל מִשָּׁם צְרוֹר, וּמְקַנֵּחַ.</p>

<p><b>ה,י</b>&nbsp;&nbsp;(ח) וְכֵן הִתְנָה שֶׁכָּל הַתּוֹעֶה בֵּין הַכְּרָמִים וְכַיּוֹצֶא בָּהֶן--מְפַסֵּג וְעוֹלֶה מְפַסֵּג וְיוֹרֵד, עַד שֶׁיֵּצֵא לְדַרְכּוֹ.</p>

<p><b>ה,יא</b>&nbsp;&nbsp;(ט) וְכֵן הִתְנָה שֶׁבִּזְמָן שֶׁיִּרְבֶּה הַטִּיט בְּדַרְכֵי הָרַבִּים אוֹ נְקִיעֵי מַיִם--יֵשׁ לְעוֹבְרֵי דְּרָכִים לְהִסְתַּלַּק לִצְדַדֵי הַדְּרָכִים וּמְהַלְּכִין שָׁם, אַף עַל פִּי שְׁהֶן מְהַלְּכִין בְּדֶרֶךְ שֶׁיֵּשׁ לָהּ בְּעָלִים.</p>

<p><b>ה,יב</b>&nbsp;&nbsp;(י) וְכֵן הִתְנָה שֶׁמֵּת מִצְוָה קוֹנֶה מְקוֹמוֹ, וְנִקְבָּר בִּמְקוֹם שֶׁיִּמָּצֵא בּוֹ:&nbsp; וְהוּא שֶׁלֹּא יִהְיֶה מֻטָּל עַל הַמְּצָר, וְלֹא בְּתוֹךְ תְּחוּם הַמְּדִינָה; אֲבָל אִם נִמְצָא עַל הַמְּצָר, אוֹ שֶׁהָיָה בְּתוֹךְ הַתְּחוּם--מְבִיאוֹ לְבֵית הַקְּבָרוֹת.</p>

<p><b>ה,יג</b>&nbsp;&nbsp;[ד] שְׁלֹמֹה תִּקַּן שֶׁיִּהְיוּ עוֹבְרֵי דְּרָכִים מֻתָּרִין בִּימוֹת הַחַמָּה לְהַלַּךְ בְּשָׁבִילִין שֶׁיֵּשׁ לָהֶן בְּעָלִים, עַד שֶׁתֵּרֵד רְבִיעָה שְׁנִיָּה.&nbsp; [ה] וְתַקָּנוֹת אֵלּוּ נוֹהֲגוֹת בְּכָל מָקוֹם, אַפִלּוּ בְּחוּצָה לָאָרֶץ; [ו] וּמִשֶּׁיָּרַד הַטַּל בְּבָבֶל, אָסוּר לְהַלַּךְ בְּשָׁבִילִין שֶׁיֵּשׁ לָהֶן בְּעָלִים.</p>

<p><b>ה,יד</b>&nbsp;&nbsp;[ז] אַף עַל פִּי שְׁאֵין מְגַדְּלִין בְּהֵמָה דַּקָּה בְּאֶרֶץ יִשְׂרָאֵל, מֻתָּר לְשַׁהוֹתָהּ קֹדֶם לָרֶגֶל שְׁלוֹשִׁים יוֹם, וְקֹדֶם לְמִשְׁתֶּה בְּנוֹ שְׁלוֹשִׁים יוֹם; וְהַטַּבָּח לוֹקֵחַ וְשׁוֹחֵט, לוֹקֵחַ וּמַשְׁהֶה עַד שֶׁיִּשְׁחֹט מְעַט מְעַט:&nbsp; וּבִלְבָד, שֶׁלֹּא תֵצֵא וְתִרְעֶה בָּעֵדֶר; אֵלָא כָּל הַמַּשְׁהֶה מַשְׁהֶה בְּתוֹךְ בֵּיתוֹ, כְּדֵי שֶׁלֹּא תַזִּיק.&nbsp; [ח] וּכְבָר עָשׂוּ בָּבֶל כְּאֶרֶץ יִשְׂרָאֵל לֶאֱסֹר בָּהּ גִּדּוּלֵי בְּהֵמָה דַּקָּה וְחַיָּה דַּקָּה, מִפְּנֵי שֶׁהָיוּ רֹב הַשָּׂדוֹת וְהַכְּרָמִים שָׁם בְּאוֹתָן הַיָּמִים שֶׁלְּיִשְׂרָאֵל.</p>

<p><b>ה,טו</b>&nbsp;&nbsp;[ט] וְכֵן אָסְרוּ חֲכָמִים לְגַדַּל חֲזִירִים בְּכָל מָקוֹם, וְלֹא אֶת הַכֶּלֶב אֵלָא אִם כֵּן הָיָה קָשׁוּר בְּשַׁלְשֶׁלֶת.&nbsp; אֲבָל מְגַדֵּל הוּא כְּלָבִים בְּעִיר הַסְּמוּכָה לַסְּפָר, בַּיּוֹם קוֹשְׁרוֹ וּבַלַּיְלָה מַתִּירוֹ.&nbsp; וְאָמְרוּ חֲכָמִים אָרוּר מְגַדֵּל כְּלָבִים וַחֲזִירִים, מִפְּנֵי שֶׁהֶזֵּקָן מְרֻבֶּה וּמָצוּי.</p>

<p><b>ה,טז</b>&nbsp;&nbsp;[י] רוֹעֶה שֶׁעָשָׂה תְּשׁוּבָה--אֵין מְחַיְּבִין אוֹתוֹ לִמְכֹּר מִיָּד, אֵלָא מוֹכֵר עַל יָד עַל יָד.&nbsp; וְכֵן מִי שֶׁנָּפְלוּ לוֹ כְּלָבִים וַחֲזִירִים בִּירֻשָּׁה--אֵין מְחַיְּבִין אוֹתוֹ לִמְכֹּר מִיָּד, אֵלָא מְעַט מְעַט.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ו</h2>

<p><b>ו,א</b>&nbsp;&nbsp;אֵיזֶה הוּא מוּעָד, כָּל שֶׁהֵעִידוּ בּוֹ שְׁלוֹשָׁה יָמִים.&nbsp; אֲבָל אִם נָגַח בְּיוֹם אֶחָד, אוֹ נָשַׁךְ אוֹ רָבַץ אוֹ בָּעַט אוֹ נָגַף אַפִלּוּ מֵאָה פְּעָמִים--אֵין זֶה מוּעָד.&nbsp; הֵעִידוּ בּוֹ שְׁלוֹשָׁה כִּתֵּי עֵדִים בְּיוֹם אֶחָד--הֲרֵי זֶה סְפֵק אִם הוּעַד, אוֹ לֹא הוּעַד.</p>

<p><b>ו,ב</b>&nbsp;&nbsp;אֵין הֶעָדָה אֵלָא בִּפְנֵי הַבְּעָלִים, וּבִפְנֵי בֵּית דִּין--שֶׁנֶּאֱמָר "וְהוּעַד בִּבְעָלָיו וְלֹא יִשְׁמְרֶנּוּ" (שמות כא,כט), וְאֵין הֶעָדָה אֵלָא בְּבֵית דִּין.&nbsp; [ג] שׁוֹר שֶׁלְּחֵרֵשׁ שׁוֹטֶה וְקָטָן וּמִי שְׁהוּא בִּמְדִינַת הַיָּם שֶׁנָּגְחוּ, פְּטוּרִין; אֲבָל בֵּית דִּין מַעְמִידִין לָהֶם אַפְטְרוּפִין, וּמְעִידִין בָּהֶן בִּפְנֵי הָאַפְטְרוּפִין.</p>

<p><b>ו,ג</b>&nbsp;&nbsp;[ד] הִזִּיקוּ אַחַר שֶׁהוּעֲדוּ בִּפְנֵי אַפְטְרוּפִין--אִם עֲדַיִן הוּא תָּם, מְשַׁלֵּם חֲצִי נֶזֶק מִגּוּפוֹ.&nbsp; וְאִם הוּעַד בּוֹ שְׁלוֹשָׁה יָמִים, וְאַחַר כָּךְ הִזִּיק--מְשַׁלֵּם נֶזֶק שָׁלֵם מִן הַיָּפֶה שֶׁבְּנִכְסֵי אַפְטְרוּפִין; וְלִכְשֶׁיִּגְדְּלוּ הַיְּתוֹמִים, יַעֲשׂוּ דִּין עִם הָאַפְטְרוּפִין וִישַׁלְּמוּ לָהֶן.</p>

<p><b>ו,ד</b>&nbsp;&nbsp;[ה] שְׁוָרִים שֶׁמְּשַׂחֲקִין בָּהֶן וּמְלַמְּדִין אוֹתָן שֶׁיַּגִּיחוּ זֶה אֶת זֶה, אֵינָן מוּעָדִין לְזֶה.&nbsp; וְאַפִלּוּ הֵמִיתוּ אֶת הָאָדָם, אֵינָן חַיָּבִין מִיתָה--שֶׁנֶּאֱמָר "כִּי-יִגַּח" (שמות כא,כח), לֹא שֶׁיַּגִּיחוּהוּ.</p>

<p><b>ו,ה</b>&nbsp;&nbsp;[ו] שׁוֹר שֶׁהוּעַד וְנִמְכַּר, אוֹ נִתַּן בְּמַתָּנָה--חָזַר לְתַמּוּתוֹ, שֶׁהָרְשׁוּת שֶׁנִּשְׁתַּנָּת מְשַׁנָּה דִּינוֹ; אֲבָל אִם הִשְׁאִילוֹ אוֹ מְסָרוֹ לְשׁוֹמֵר, הֲרֵי הוּא בְּחֶזְקָתוֹ.&nbsp; וְכֵן שׁוֹר שֶׁהוּעַד בִּפְנֵי אַפְטְרוּפִין, וְנִתְפַּקַּח הַחֵרֵשׁ, וְנִשְׁתַּפָּה הַשּׁוֹטֶה, וְהִגְדִּיל הַקָּטָן--אַף עַל פִּי שֶׁבָּטַל הָאַפְטְרוּפוֹס--הֲרֵי הֶן מוּעָדִין בְּחֶזְקָתָן, שֶׁהֲרֵי בִּרְשׁוּת בַּעְלֵיהֶן הֶן.</p>

<p><b>ו,ו</b>&nbsp;&nbsp;[ז] בְּהֵמָה שֶׁהוּעֲדָה, וְחָזְרָה בָּהּ מִדָּבָר שֶׁהוּעֲדָה לוֹ--חָזְרָה לְתַמּוּתָהּ.&nbsp; כֵּיצַד:&nbsp; שׁוֹר שֶׁהוּעַד לִגַּח, וְחָזַר שֶׁלֹּא לִגַּח--אַף עַל פִּי שְׁהוּא נוֹגֵף, הֲרֵי זֶה תָּם לִנְגִיחָה.&nbsp; וּמֵאֵימָתַי הִיא חֲזָרָתוֹ--עַד שֶׁיִּהְיוּ הַתִּינוֹקוֹת מְמַשְׁמְשִׁין בּוֹ, וְאֵינוּ נוֹגֵחַ.&nbsp; וְכֵן בִּשְׁאָר הַדְּבָרִים שֶׁהוּעַד לָהֶן--עַד שֶׁיְּמַשְׁמְשׁוּ בּוֹ, וְלֹא יִהְיֶה עוֹשֶׂה אוֹתָן.</p>

<p><b>ו,ז</b>&nbsp;&nbsp;[ח] שׁוֹר שְׁהוּא מוּעָד לְמִינוֹ, הֲרֵי זֶה אֵינוּ מוּעָד לִשְׁאֵינוּ מִינוֹ; הוּעַד לָאָדָם, אֵינוּ מוֹעֵד לַבְּהֵמָה; הוּעַד לַקְּטַנִּים, אֵינוּ מוּעָד לַגְּדוֹלִים.&nbsp; לְפִיכָּךְ אִם הִזִּיק אֶת מִין שְׁהוּא מוּעָד לוֹ, מְשַׁלֵּם נֶזֶק שָׁלֵם; וְאִם הִזִּיק לִשְׁאָר הַמִּינִין, מְשַׁלֵּם חֲצִי נֶזֶק.</p>

<p><b>ו,ח</b>&nbsp;&nbsp;הָיָה מוּעָד לַשַּׁבָּתוֹת, אֵינוּ מוּעָד לִימוֹת הַחֹל.&nbsp; וְאִם הִזִּיק בַּשַּׁבָּתוֹת, מְשַׁלֵּם נֶזֶק שָׁלֵם; וּבִימוֹת הַחֹל, מְשַׁלֵּם חֲצִי נֶזֶק.&nbsp; וּמֵאֵימָתַי הִיא חֲזָרָתוֹ--מִשֶּׁיִּהְיוּ הַתִּינוֹקוֹת מְמַשְׁמְשִׁין בּוֹ בַּיּוֹם שְׁהוּא מוּעָד לוֹ, וְלֹא יִהְיֶה מַזִּיק נֶזֶק שֶׁהוּעַד לוֹ.</p>

<p><b>ו,ט</b>&nbsp;&nbsp;נָגַח שׁוֹר הַיּוֹם, וַחֲמוֹר לְמָחָר, וְגָמַל בְּיוֹם שְׁלִישִׁי--נַעֲשָׂה מוּעָד לַכֹּל.&nbsp; רָאָה שׁוֹר הַיּוֹם וּנְגָחוֹ, וּלְמָחָר רָאָה שׁוֹר וְלֹא נְגָחוֹ, וּבַיּוֹם הַשְּׁלִישִׁי רָאָה שׁוֹר וּנְגָחוֹ, וּבָרְבִיעִי רָאָה שׁוֹר וְלֹא נְגָחוֹ, וּבַחֲמִישִׁי רָאָה שׁוֹר וּנְגָחוֹ, וּבַשִּׁשִּׁי רָאָה שׁוֹר וְלֹא נְגָחוֹ--נַעֲשָׂה מוּעָד לְסֵרוּגִין לַשְּׁוָרִים.&nbsp; וְכֵן כָּל כַּיּוֹצֶא בְּזֶה.</p>

<p><b>ו,י</b>&nbsp;&nbsp;רָאָה שׁוֹר הַיּוֹם וּנְגָחוֹ, וּלְמָחָר רָאָה חֲמוֹר וְלֹא נְגָחוֹ, וּבַשְּׁלִישִׁי רָאָה סוּס וּנְגָחוֹ, וּבָרְבִיעִי רָאָה גָּמָל וְלֹא נְגָחוֹ, וּבַחֲמִישִׁי רָאָה פֶּרֶד וּנְגָחוֹ, וּבַשִּׁשִּׁי רָאָה עָרוֹד וְלֹא נְגָחוֹ--נַעֲשָׂה מוּעָד לְסֵרוּגִין לַכֹּל.&nbsp; וְאִם נָגַח בַּיּוֹם שְׁהוּא מוּעָד לוֹ אֶחָד מִשְּׁלֹשֶׁת הַמִּינִין שֶׁנָּגַח בְּסֵרוּגִין, הֲרֵי זֶה מוּעָד.</p>

<p><b>ו,יא</b>&nbsp;&nbsp;נָגַח בַּחֲמִשָּׁה עָשָׂר לְחֹדֶשׁ זֶה, וּבְשִׁשָּׁה עָשָׂר לְחֹדֶשׁ שֵׁנִי, וּבְשִׁבְעָה עָשָׂר לְחֹדֶשׁ שְׁלִישִׁי--אֵינוּ מוּעָד עַד שֶׁיְּשַׁלַּשׁ בַּדִּלּוּג.&nbsp; שָׁמַע קוֹל שׁוֹפָר וְנָגַח, קוֹל שׁוֹפָר וְנָגַח, קוֹל שׁוֹפָר וְנָגַח--נַעֲשָׂה מוּעָד לְשׁוֹפָרוֹת.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יב</b>&nbsp;&nbsp;נָגַח שְׁלוֹשָׁה שְׁוָרִים בִּשְׁלוֹשָׁה יָמִים זֶה אַחַר זֶה, וּבָרְבִיעִי נָגַח חֲמוֹר, וּבַחֲמִישִׁי נָגַח גָּמָל, אוֹ שֶׁנָּגַח חֲמוֹר וְגָמָל בַּתְּחִלָּה בִּשְׁנֵי יָמִים זֶה אַחַר זֶה, וְאַחַר כָּךְ נָגַח שְׁלוֹשָׁה שְׁוָרִים זֶה אַחַר זֶה--הֲרֵי זֶה סְפֵק אִם הוּא מוּעָד לַשְּׁוָרִים בִּלְבָד, אוֹ לִשְׁלֹשֶׁת הַמִּינִין הוּא מוּעָד.</p>

<p><b>ו,יג</b>&nbsp;&nbsp;וְכֵן אִם נָגַח בְּשָׁלוֹשׁ שַׁבָּתוֹת זוֹ אַחַר זוֹ, וּבְאֶחָד בַּשַּׁבָּת וּבְשֵׁנִי בַּשַּׁבָּת, אוֹ שֶׁנָּגַח בַּחֲמִישִׁי בַּשַּׁבָּת וּבְעֶרֶב שַׁבָּת וּבְיוֹם הַשַּׁבָּת, וּבִשְׁתֵּי שַׁבָּתוֹת הַבָּאוֹת אַחֲרֶיהָ--הֲרֵי זֶה סְפֵק אִם הוּא מוּעָד לַשַּׁבָּתוֹת בִּלְבָד, אוֹ לִשְׁלֹשֶׁת הַיָּמִים שֶׁשְּׁנַיִם מֵהֶן חֹל.&nbsp; [יג] וְכָל אֵלּוּ הַסְּפֵקוֹת וְכַיּוֹצֶא בָּהֶן, אֵין מְחַיְּבִין בָּהֶן אֶת הַמַּזִּיק אֵלָא חֲצִי נֶזֶק; וְאִם תָּפַס הַנִּזָּק נֶזֶק שָׁלֵם, אֵין מוֹצִיאִין מִיָּדוֹ.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ז</h2>

<p><b>ז,א</b>&nbsp;&nbsp;שׁוֹר שֶׁקְּשָׁרוֹ בְּעָלָיו בְּמוֹסֵרָה, וְנָעַל בְּפָנָיו כָּרָאוּי, וְיָצָא וְהִזִּיק--אִם תָּם הוּא, מְשַׁלֵּם חֲצִי נֶזֶק.&nbsp; וְאִם הָיָה מוּעָד, פָּטוּר:&nbsp; שֶׁנֶּאֱמָר "וְלֹא יִשְׁמְרֶנּוּ, בְּעָלָיו" (שמות כא,לו)--הַא אִם שְׁמָרוֹ, פָּטוּר; וְשָׁמוּר הוּא זֶה.&nbsp; וְאִם הִזִּיק בְּדָבָר שְׁהוּא מוּעָד לוֹ מִתְּחִלָּתוֹ, כְּגוֹן שֶׁאָכַל דְּבָרִים הָרְאוּיִין לוֹ, אוֹ שִׁבַּר בְּרַגְלוֹ כְּדֶרֶךְ הִלּוּכוֹ--פָּטוּר מִלְּשַׁלַּם.</p>

<p><b>ז,ב</b>&nbsp;&nbsp;הָיָה מוּעָד לְקֶרֶן יָמִין, וְאֵינוּ מוּעָד לְקֶרֶן שְׂמֹאל, וְיָצָא אַחַר שֶׁשְּׁמָרוֹ כָּרָאוּי, וְנָגַח בֵּין בְּקֶרֶן יָמִין בֵּין בְּקֶרֶן שְׂמֹאל--מְשַׁלֵּם חֲצִי נֶזֶק.</p>

<p><b>ז,ג</b>&nbsp;&nbsp;בְּהֵמָה שֶׁחָבְלָה בָּאָדָם, בֵּין בְּכַוָּנָה בֵּין שֶׁלֹּא בְּכַוָּנָה--אִם תַּמָּה הִיא, מְשַׁלֵּם חֲצִי נֶזֶק מִגּוּפָהּ; וְאִם מוּעֶדֶת, מְשַׁלֵּם נֶזֶק שָׁלֵם:&nbsp; וּפָטוּר מִן הַשֶּׁבֶת, וּמִן הַבֹּשֶׁת, וּמִן הַצַּעַר, וּמִן הָרִפּוּי--שֶׁאַרְבָּעָה דְּבָרִים אֵלּוּ, לֹא חִיְּבָה תּוֹרָה בָּהֶן אֵלָא לָאָדָם שֶׁחָבַל בַּחֲבֵרוֹ; אֲבָל בְּהֶמְתּוֹ שֶׁחָבְלָה בַּחֲבֵרוֹ--הֲרֵי זֶה כְּמִי שֶׁהִזִּיקָה מְמוֹנוֹ, שְׁאֵינוּ חַיָּב אֵלָא נֶזֶק בִּלְבָד.</p>

<p><b>ז,ד</b>&nbsp;&nbsp;לְפִיכָּךְ שׁוֹרוֹ שֶׁבִּיַּשׁ, פָּטוּר; וְאִם בִּיַּשׁ הוּא בְּעַצְמוֹ, חַיָּב כְּמוֹ שֶׁיִּתְבָּאַר.&nbsp; וְשׁוֹרוֹ שֶׁחָבַל בְּאָבִיו אוֹ בְּאִמּוֹ, אוֹ שֶׁהִדְלִיק גְּדִישׁ חֲבֵרוֹ בַּשַּׁבָּת--חַיָּב בִּנְזָקָיו; וְאִלּוּ הָיָה הוּא בְּעַצְמוֹ הָעוֹשֶׂה זֶה, הָיָה פָּטוּר מִלְּשַׁלַּם כְּמוֹ שֶׁיִּתְבָּאַר.</p>

<p><b>ז,ה</b>&nbsp;&nbsp;[ד] הַמַּכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת, וּנְגָחוֹ שׁוֹרוֹ שֶׁלְּבַעַל הַבַּיִת אוֹ נְשָׁכוֹ כַּלְבּוֹ--פָּטוּר.&nbsp; וְאִם נָגַח הוּא שׁוֹרוֹ שֶׁלְּבַעַל הַבַּיִת--אִם הָיָה תָּם, מְשַׁלֵּם חֲצִי נֶזֶק; וּמוּעָד, מְשַׁלֵּם נֶזֶק שָׁלֵם כְּדִין הַנּוֹגֵחַ בִּרְשׁוּת הָרַבִּים.</p>

<p><b>ז,ו</b>&nbsp;&nbsp;[ה] נָפַל לְבוֹר שֶׁבְּחָצֵר זוֹ, וְהִבְאִישׁ אֶת מֵימָיו--אִם הִבְאִישׁ מִיָּד בְּשָׁעַת נְפִילָה, חַיָּב בְּנִזְקֵי הַמַּיִם.&nbsp; וְאִם אַחַר זְמָן, פָּטוּר:&nbsp; שֶׁהֲרֵי נַעֲשָׂה הַשּׁוֹר תַּקְלָה כְּבוֹר; וְהַמַּיִם הֲרֵי הֶן כְּכֵלִים, וְלֹא מָצָאנוּ בּוֹר שֶׁחַיָּב בָּהּ עַל הַכֵּלִים כְּמוֹ שֶׁיִּתְבָּאַר.&nbsp; וְאִם הִכְנִיס בִּרְשׁוּת, בַּעַל הַשּׁוֹר פָּטוּר; וְאִם קִבַּל עָלָיו בַּעַל הַבַּיִת לִשְׁמֹר, הֲרֵי הוּא חַיָּב בְּנֵזֶק הַשּׁוֹר שֶׁנָּפַל לַבּוֹר.</p>

<p><b>ז,ז</b>&nbsp;&nbsp;[ו] הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת, וְהִזִּיק אֶת בַּעַל הַבַּיִת, אוֹ שֶׁהֻזַּק בּוֹ בַּעַל הַבַּיִת, אוֹ שֶׁחָפַר בֶּחָצֵר בּוֹרוֹת שִׁיחִין וּמְעָרוֹת--בַּעַל הַשּׁוֹר חַיָּב בְּנִזְקֵי חָצֵר; וּבַעַל חָצֵר חַיָּב בְּנִזְקֵי הַבּוֹר, שֶׁהֲרֵי הָיָה עָלָיו לְסָתְמוֹ.</p>

<p><b>ז,ח</b>&nbsp;&nbsp;[ז] הִזִּיק בַּעַל הַבַּיִת אֶת הַשּׁוֹר--אִם הִזִּיקוֹ שֶׁלֹּא לַדַּעַת, פָּטוּר:&nbsp; שֶׁהֲרֵי אוֹמֵר לוֹ לָמָּה נִכְנַסְתָּ שֶׁלֹּא בִּרְשׁוּת, עַד שֶׁשָּׁגַגְתִּי בָּךְ.&nbsp; וְאִם הִזִּיקוֹ לַדַּעַת, חַיָּב נֶזֶק שָׁלֵם:&nbsp; מִפְּנֵי שֶׁיֵּשׁ לוֹ רְשׁוּת לְהוֹצִיאוֹ מֵרְשׁוּתוֹ; אֲבָל לְהַזִּיקוֹ, אֵין לוֹ רְשׁוּת.</p>

<p><b>ז,ט</b>&nbsp;&nbsp;[ח] שָׁמִין לַנְּזָקִין.&nbsp; כֵּיצַד:&nbsp; הֲרֵי שֶׁשִּׁבַּר כְּלִי שֶׁלַּחֲבֵרוֹ, בֵּין הוּא בֵּין בְּהֶמְתּוֹ--אֵין אוֹמְרִין לַמַּזִּיק קַח אַתָּה אֶת הַכְּלִי הַשָּׁבוּר, וְשַׁלַּם לְזֶה דְּמֵי כֶּלְיוֹ; אֵלָא אוֹמְדִין כַּמָּה פָּחַת הַכְּלִי מִדָּמָיו, וְנוֹתֵן לוֹ כָּל הַפְּחָת אִם הָיָה הַמַּזִּיק מוּעָד, אוֹ חֲצִי הַפְּחָת אִם הָיָה תָּם:&nbsp; שֶׁנֶּאֱמָר "וְהַמֵּת, יִהְיֶה-לּוֹ" (שמות כא,לד; שמות כא,לו), לַנִּזָּק.</p>

<p><b>ז,י</b>&nbsp;&nbsp;פְּחָת הַנְּבֵלָה, עַל הַנִּזָּק; וּשְׁבָח הַנְּבֵלָה, חוֹלְקִין אוֹתוֹ הַנִּזָּק וְהַמַּזִּיק.&nbsp; [ט] כֵּיצַד:&nbsp; שׁוֹר שׁוֹוֶה מָאתַיִם שֶׁנְּגָחוּהוּ וּמֵת, וַהֲרֵי הַנְּבֵלָה שׁוֹוָה בְּשָׁעַת מִיתָה מֵאָה, וּבְשָׁעַת עֲמִידָה בַּדִּין פָּחֲתָה וַהֲרֵי הִיא שׁוֹוָה שְׁמוֹנִים--אֵין הַמַּזִּיק מְשַׁלֵּם אֵלָא מֵאָה; וְאִם הָיָה תָּם, מְשַׁלֵּם לוֹ חֲמִשִּׁים מִגּוּפוֹ.</p>

<p><b>ז,יא</b>&nbsp;&nbsp;[י] הִשְׁבִּיחָה הַנְּבֵלָה, וַהֲרֵי הִיא שׁוֹוָה בְּשָׁעַת עֲמִידָה בַּדִּין מֵאָה וְעֶשְׂרִים--הֲרֵי הַמַּזִּיק מְשַׁלֵּם לוֹ תִּשְׁעִים, אִם הָיָה מוּעָד; וְאִם הָיָה תָּם, מְשַׁלֵּם חֲמִשָּׁה וְאַרְבָּעִים מִגּוּפוֹ:&nbsp; וְזֶה הוּא שֶׁנֶּאֱמָר "וְגַם אֶת-הַמֵּת, יֶחֱצוּן" (שמות כא,לה), שְׁבָח הַנְּבֵלָה יֶחֱצוּן.</p>

<p><b>ז,יב</b>&nbsp;&nbsp;[יא] שׁוֹר שׁוֹוֶה מָאתַיִם, שֶׁנָּגַח שׁוֹר שׁוֹוֶה מָאתַיִם וְהִפְחִיתוֹ חֲמִשִּׁים, וּבְשָׁעַת עֲמִידָה בַּדִּין הִשְׁבִּיחַ הַנִּזָּק, וַהֲרֵי הוּא שׁוֹוֶה אַרְבַּע מֵאוֹת, וְלוּלֵא זֶה הַחֶבֶל שֶׁהִפְחִיתוֹ, הָיָה שׁוֹוֶה שְׁמוֹנֶה מֵאוֹת, בֵּין שֶׁפִּטְּמוֹ בֵּין שֶׁשָּׁבַח מֵאֵלָיו--אֵינוּ נוֹתֵן לוֹ אֵלָא כְּשָׁעַת הַנֶּזֶק.&nbsp; כָּחַשׁ מֵחֲמַת הַמַּכָּה בְּשָׁעַת עֲמִידָה בַּדִּין, וַהֲרֵי הַפְּחָת שׁוֹוֶה מֵאָה--נוֹתֵן לוֹ כְּשָׁעַת עֲמִידָה בַּדִּין.</p>

<p><b>ז,יג</b>&nbsp;&nbsp;[יב] הִשְׁבִּיחַ הַמַּזִּיק בְּשָׁעַת עֲמִידָה בַּדִּין--אִם מֵחֲמַת שֶׁפִּטְּמוֹ שָׁבַח, אֵינוּ מִשְׁתַּלֵּם מִמֶּנּוּ אֵלָא מַה שֶׁהָיָה שׁוֹוֶה בְּשָׁעָה שֶׁהִזִּיק; וְאִם מֵחֲמַת עַצְמוֹ הִשְׁבִּיחַ, מִשְׁתַּלֵּם חֲצִי נֶזֶק מִמֶּנּוּ כְּשָׁעַת עֲמִידָה בַּדִּין.</p>

<p><b>ז,יד</b>&nbsp;&nbsp;[יג] עַל הַמַּזִּיק לִטְרֹחַ בַּנְּבֵלָה, עַד שֶׁמַּמְצִיא אוֹתָהּ לַנִּזָּק.&nbsp; כֵּיצַד:&nbsp; כְּגוֹן שֶׁנָּפַל הַשּׁוֹר לְבוֹר וּמֵת--מַעֲלֶה הַנְּבֵלָה מִן הַבּוֹר, וְנוֹתְנָהּ לַנִּזָּק.&nbsp; וְאַחַר כָּךְ שָׁמִין לוֹ פְּחָת הַנְּבֵלָה--שֶׁנֶּאֱמָר "כֶּסֶף יָשִׁיב לִבְעָלָיו; וְהַמֵּת, יִהְיֶה-לּוֹ" (שמות כא,לד), מְלַמֵּד שְׁהוּא חַיָּב לְהָשִׁיב אֶת הַנְּבֵלָה וְאֶת הַפְּחָת שֶׁפָּחֲתָה מִן הַחַי לַנִּזָּק; וְאִם הָיָה תָּם, חֲצִי הַפְּחָת כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ח</h2>

<p><b>ח,א</b>&nbsp;&nbsp;שׁוֹר שֶׁלְּיִשְׂרָאֵל שֶׁנָּגַח שׁוֹר שֶׁלַּהֶקְדֵּשׁ, אוֹ שֶׁלַּהֶקְדֵּשׁ שֶׁנָּגַח שׁוֹר שֶׁלְּיִשְׂרָאֵל--פָּטוּר, שֶׁנֶּאֱמָר "שׁוֹר רֵעֵהוּ" (שמות כא,לה).&nbsp; וְכָל הַקֳּדָשִׁים שֶׁחַיָּבִין עֲלֵיהֶן מְעִילָה, הֶן שְׁאֵין בָּהֶן דִּין נְזָקִין.&nbsp; וּפְסוּלֵי הַמֻּקְדָּשִׁין--יֵשׁ בָּהֶן דִּין נְזָקִין, בֵּין שֶׁהִזִּיקוּ בֵּין שֶׁהֻזְּקוּ:&nbsp; שֶׁהֲרֵי יָצְאוּ לְפִדְיוֹן וְלִהְיוֹתָן חֻלִּין.</p>

<p><b>ח,ב</b>&nbsp;&nbsp;שְׁלָמִים שֶׁהִזִּיקוּ, גּוֹבֶה מִבְּשָׂרָם; וְאֵינוּ גּוֹבֶה מִן הַבָּשָׂר כְּנֶגֶד הָאֵמוּרִין--שֶׁהָאֵמוּרִין שֶׁלִּקְדָשִׁים קַלִּים, מוֹעֲלִין בָּהֶן כְּמוֹ שֶׁבֵּאַרְנוּ בְּהִלְכּוֹת מְעִילָה.&nbsp; וְכֵן תּוֹדָה שֶׁהִזִּיקָה, גּוֹבֶה מִבְּשָׂרָהּ; וְאֵינוּ גּוֹבֶה מִן הַלֶּחֶם הַבָּא עִמָּהּ, שְׁאֵין הַלֶּחֶם מִכְּלַל הַבָּשָׂר.&nbsp; [ג] וְכֵיצַד גּוֹבֶה--שֶׁיֹּאכַל הַנִּזָּק וַחֲבוּרָתוֹ מִן הַבָּשָׂר בִּקְדֻשָּׁה, כְּנֶגֶד חֲצִי נֶזֶק שֶׁלּוֹ.</p>

<p><b>ח,ג</b>&nbsp;&nbsp;וְכֵיצַד אֵינוּ גּוֹבֶה כְּנֶגֶד הָאֵמוּרִין:&nbsp; שְׁאִם הָיָה לוֹ לִגְבּוֹת בַּחֲצִי נִזְקוֹ שׁוֹוֶה דֵּינָר, וְהָיָה כָּל הַבָּשָׂר עִם הָאֵמוּרִין שׁוֹוֶה שְׁנֵי דֵּינָרִים, וְהַבָּשָׂר בְּלֹא אֵמוּרִין שׁוֹוֶה דֵּינָר וְחֵצִי--אֵינוּ גּוֹבֶה שְׁנֵי שְׁלִישֵׁי הַבָּשָׂר, אֵלָא חֲצִי הַבָּשָׂר בִּלְבָד.</p>

<p><b>ח,ד</b>&nbsp;&nbsp;וְכֵן שׁוֹר הַהֶפְקֵר שֶׁהִזִּיק, פָּטוּר--שֶׁנֶּאֱמָר "שׁוֹר רֵעֵהוּ" (שמות כא,לה), עַד שֶׁיִּהְיוּ הַנְּכָסִים מְיֻחָדִים לִבְעָלִים.&nbsp; כֵּיצַד:&nbsp; שׁוֹר הַהֶפְקֵר שֶׁנָּגַח, וְקֹדֶם שֶׁיִּתְפֹּס אוֹתוֹ הַנִּזָּק בַּדִּין עָמַד אַחֵר וְזָכָה בּוֹ--הֲרֵי זֶה פָּטוּר.&nbsp; וְלֹא עוֹד, אֵלָא שׁוֹר הַמְּיֻחָד לִבְעָלִים שֶׁהִזִּיק, וְאַחַר שֶׁהִזִּיק הִקְדִּישׁוֹ אוֹ הִפְקִירוֹ--הֲרֵי זֶה פָּטוּר:&nbsp; עַד שֶׁיִּהְיוּ לוֹ בְּעָלִים בְּשָׁעַת הֶזֵּקוֹ, וּבְשָׁעַת עֲמִידָה בַּדִּין.</p>

<p><b>ח,ה</b>&nbsp;&nbsp;שׁוֹר שֶׁלְּיִשְׂרָאֵל שֶׁנָּגַח שׁוֹר שֶׁלְּנָכְרִי, בֵּין תָּם בֵּין מוּעָד--פָּטוּר:&nbsp; לְפִי שְׁאֵין הַגּוֹיִים מְחַיְּבִין אֶת הָאָדָם עַל בְּהֶמְתּוֹ שֶׁהִזִּיקָה, וַהֲרֵי אָנוּ דָּנִין לָהֶם כְּדִינֵיהֶן.&nbsp; וְשׁוֹר שֶׁלְּנָכְרִי שֶׁנָּגַח שׁוֹר שֶׁלְּיִשְׂרָאֵל, בֵּין תָּם בֵּין מוּעָד--מְשַׁלֵּם נֶזֶק שָׁלֵם:&nbsp; קְנָס הוּא זֶה לַגּוֹיִים--לְפִי שְׁאֵינָן זְהִירִין בַּמִּצְווֹת, אֵינָן מְסַלְּקִין הֶזֵּקָן; וְאִם לֹא תְחַיַּב אוֹתָן עַל נִזְקֵי בְּהֶמְתָּן--אֵין מְשַׁמְּרִין אוֹתָהּ, וּמַפְסִידִין מְמוֹן הַבְּרִיּוֹת.</p>

<p><b>ח,ו</b>&nbsp;&nbsp;שׁוֹר תָּם שֶׁהִזִּיק--אִם מְכָרוֹ הַמַּזִּיק, עַד שֶׁלֹּא עָמַד בַּדִּין--אַף עַל פִּי שְׁהוּא מָכוּר, הֲרֵי הַנִּזָּק גּוֹבֶה מִמֶּנּוּ; וְחוֹזֵר הַלּוֹקֵחַ וְגוֹבֶה מִן הַמַּזִּיק שֶׁמָּכַר לוֹ:&nbsp; שֶׁכֵּיוָן שֶׁנָּגַח, קוֹל יֵשׁ לוֹ; וְלֹא הָיָה לוֹ לִקַּח, עַד שֶׁיִּגְבֶה הַנִּזָּק.</p>

<p><b>ח,ז</b>&nbsp;&nbsp;הִקְדִּישׁוֹ הַמַּזִּיק--הֲרֵי זֶה מֻקְדָּשׁ, כְּדֵי שֶׁלֹּא יֹאמְרוּ הֶקְדֵּשׁ יוֹצֶא בְּלֹא פִּדְיוֹן.&nbsp; שְׁחָטוֹ, גּוֹבֶה הַנִּזָּק מִבְּשָׂרוֹ.&nbsp; נְתָנוֹ בְּמַתָּנָה--מַה שֶׁעָשָׂה עָשׂוּי, וְיִגְבֶה הַנִּזָּק מִמֶּנּוּ.</p>

<p><b>ח,ח</b>&nbsp;&nbsp;הִזִּיק וְעָמַד בַּדִּין, וְאַחַר כָּךְ מְכָרוֹ--אֵינוּ מָכוּר; הִקְדִּישׁוֹ, אֵינוּ מֻקְדָּשׁ; נְתָנוֹ בְּמַתָּנָה, לֹא עָשָׂה כְּלוּם.&nbsp; קָדְמוּ בַּעֲלֵי חוֹבוֹת שֶׁלַּמַּזִּיק, וּתְפָסוּהוּ--בֵּין שֶׁחָב עַד שֶׁלֹּא הִזִּיק, בֵּין שֶׁלֹּא חָב עַד שֶׁהִזִּיק--לֹא זָכוּ, אֵלָא הַנִּזָּק גּוֹבֶה מִמֶּנּוּ:&nbsp; שֶׁאַפִלּוּ הָיָה שֶׁלְּבַעֲלֵי חוֹבוֹת מִתְּחִלָּה וְהִזִּיק, הֲרֵי זֶה גּוֹבֶה מִגּוּפוֹ.</p>

<p><b>ח,ט</b>&nbsp;&nbsp;מוּעָד שֶׁהִזִּיק, בֵּין עָמַד בַּדִּין בֵּין שֶׁלֹּא עָמַד בַּדִּין, וְהִקְדִּישׁוֹ אוֹ מְכָרוֹ אוֹ נְתָנוֹ בְּמַתָּנָה אוֹ שְׁחָטוֹ--מַה שֶׁעָשָׂה עָשׂוּי; קָדְמוּ בַּעֲלֵי חוֹבוֹת וְהִנְהִיגוּהוּ, בֵּין חָב לָהֶם עַד שֶׁלֹּא הִזִּיק, בֵּין הִזִּיק עַד שֶׁלֹּא חָב--זָכוּ בּוֹ:&nbsp; לְפִי שְׁאֵין מִשְׁתַּלֵּם הַנִּזָּק אֵלָא מִן הַיָּפֶה שֶׁבְּנִכְסֵי הַמַּזִּיק, וַהֲרֵי כָּל נְכָסָיו מְשֻׁעְבָּדִין לְנֶזֶק זֶה.</p>

<p><b>ח,י</b>&nbsp;&nbsp;כְּשֶׁבֵּית דִּין נִזְקָקִין לִגְבּוֹת הַנֶּזֶק מִנִּכְסֵי הַמַּזִּיק, גּוֹבִין מִן הַמִּטַּלְטְלִין תְּחִלָּה.&nbsp; אִם לֹא הָיוּ לוֹ מִטַּלְטְלִין כְּלָל, אוֹ שֶׁלֹּא הָיוּ הַמִּטַּלְטְלִין כְּנֶגֶד כָּל הַנֶּזֶק--גּוֹבִין הַשְּׁאָר מִן הַקַּרְקָע, מִן הַיָּפֶה שֶׁבְּנִכְסֵי הַמַּזִּיק.&nbsp; וְכָל זְמָן שֶׁיִּמְצְאוּ מִטַּלְטְלִין, אַפִלּוּ סֻבִּין--אֵין נִזְקָקִין לַקַּרְקָע.</p>

<p><b>ח,יא</b>&nbsp;&nbsp;מֵת הַמַּזִּיק קֹדֶם שֶׁיְּשַׁלַּם--אֵין בֵּית דִּין נִזְקָקִין לַמִּטַּלְטְלִין שֶׁלַּיְּתוֹמִים, אֵלָא לַקַּרְקָע; וְגוֹבִין לַנִּזָּק מִן הַזִּבּוֹרִית:&nbsp; מִפְּנֵי שֶׁהַנִּזָּק נַעֲשָׂה כְּבַעַל חוֹב, וְהַמִּטַּלְטְלִין אֵין מִשְׁתַּעְבְּדִין לְבַעַל חוֹב.&nbsp; וְאִם תָּפַס הַנִּזָּק הַמִּטַּלְטְלִין בְּחַיֵּי הַמַּזִּיק, גּוֹבִין לוֹ מֵהֶן אַחַר מוֹתוֹ.</p>

<p><b>ח,יב</b>&nbsp;&nbsp;כְּבָר תִּקְּנוּ הַגְּאוֹנִים לִגְבּוֹת בַּעַל חוֹב מִן הַמִּטַּלְטְלִין, וּפָשְׁטָה תַּקָּנָה זוֹ בְּכָל בָּתֵּי דִּינִין; לְפִיכָּךְ מַגְבִּין הַנְּזָקִין מִן הַמִּטַּלְטְלִין שֶׁלַּיְּתוֹמִים.&nbsp; וְאִם לֹא הִנִּיחַ מִטַּלְטְלִין, גּוֹבִין לָהֶן מִן הַזִּבּוֹרִית--שֶׁכָּל הַבָּא לִפָּרַע מִנִּכְסֵי יְתוֹמִים, לֹא יִגְבֶה אֵלָא מִן הַזִּבּוֹרִית כְּמוֹ שֶׁיִּתְבָּאַר.</p>

<p><b>ח,יג</b>&nbsp;&nbsp;אֵין הַנְּזָקִין מִשְׁתַּלְּמִין, וְאֵין חַיָּבִין בַּכֹּפֶר, וְאֵין הַבְּהֵמָה נֶהְרֶגֶת--אֵלָא בִּרְאָיָה בְּרוּרָה, וּבְעֵדִים הַכְּשֵׁרִים לְהָעִיד:&nbsp; שֶׁלֹּא תֹאמַר הוֹאִיל וְאֵין מְצוּיִין בְּאוּרָיוֹת הַסּוּסִים וּבְרֶפֶת הַבָּקָר וְגִדְרוֹת הַצֹּאן, אֵלָא הָעֲבָדִים וְהָרוֹעִים וְכַיּוֹצֶא בָּהֶן, אִם הֵעִידוּ שֶׁבְּהֵמָה זוֹ הִיא שֶׁהִזִּיקָה אֶת זוֹ--שׁוֹמְעִין לָהֶן; אוֹ אִם הֵעִידוּ קְטַנִּים אוֹ נָשִׁים שֶׁאָדָם זֶה חָבַל אֶת זֶה, אוֹ הֵעִידוּ בִּשְׁאָר נְזָקִין--סוֹמְכִין עֲלֵיהֶן.&nbsp; אֵין הַדָּבָר כֵּן; אֵלָא לְעוֹלָם אֵין מְחַיְּבִין מָמוֹן עַל פִּי עֵדִים, עַד שֶׁיִּהְיוּ עֵדִים הַכְּשֵׁרִים לְהָעִיד שְׁאָר עֵדִיּוֹת, וְיָעִידוּ בְּבֵית דִּין, וִיחַיְּבוּ בֵּית דִּין הַמַּזִּיק לְשַׁלַּם.</p>

<p><b>ח,יד</b>&nbsp;&nbsp;שׁוֹר שֶׁהָיָה רוֹעֶה עַל גַּב הַנָּהָר, וְנִמְצָא שׁוֹר הָרוּג בְּצִדּוֹ--אַף עַל פִּי שֶׁזֶּה מְנֻגָּח וְזֶה מוּעָד לִגַּח, זֶה מְנֻשָּׁךְ וְזֶה מוּעָד לִשַּׁךְ--אֵין אוֹמְרִין בַּיָּדוּעַ שֶׁזֶּה נְשָׁכוֹ, וְזֶה נְגָחוֹ; אַפִלּוּ גָּמָל הָאוֹהֵר בֵּין הַגְּמַלִּים, וְנִמְצָא גָּמָל הָרוּג בְּצִדּוֹ--אֵין אוֹמְרִין בַּיָּדוּעַ שֶׁזֶּה הֲרָגוֹ:&nbsp; עַד שֶׁיִּרְאוּהוּ עֵדִים כְּשֵׁרִים.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק ט</h2>

<p><b>ט,א</b>&nbsp;&nbsp;בְּהֵמָה מְעֻבֶּרֶת שֶׁהִזִּיקָה--גּוֹבֶה חֲצִי נֶזֶק מִמֶּנָּה וּמִוַּלְדָהּ, מִפְּנֵי שְׁהוּא מִגּוּפָהּ; אֲבָל תֻּרְנְגֹלֶת שֶׁהִזִּיקָה--אֵינוּ גּוֹבֶה מִבֵּיצָתָהּ, מִפְּנֵי שֶׁהַבֵּיצָה אֵינָהּ מִגּוּף הָעוֹף אֵלָא מֻבְדֶּלֶת וּמֻפְרֶשֶׁת מִמֶּנּוּ.</p>

<p><b>ט,ב</b>&nbsp;&nbsp;מְעֻבֶּרֶת שֶׁנָּגְחָה, וְנִמְצָא וַלְדָהּ בְּצִדָּהּ, וְאֵין יָדוּעַ אִם עַד שֶׁלֹּא נָגְחָה יָלְדָה, אוֹ אַחַר שֶׁנָּגְחָה יָלְדָה--מְשַׁלֵּם חֲצִי נֶזֶק מִן הַפָּרָה, וְאֵינוּ גּוֹבֶה מִן הַוֶּלֶד כְּלוּם:&nbsp; עַד שֶׁיָּבִיא רְאָיָה שֶׁבְּשָׁעָה שֶׁנָּגְחָה מְעֻבֶּרֶת הָיְתָה, שֶׁהַמּוֹצִיא מֵחֲבֵרוֹ עָלָיו הָרְאָיָה.</p>

<p><b>ט,ג</b>&nbsp;&nbsp;שׁוֹר שֶׁנָּגַח פָּרָה מְעֻבֶּרֶת, וְנִמְצָא עֻבְרָהּ נוֹפֵל בְּצִדָּהּ, וְאֵין יָדוּעַ אִם עַד שֶׁלֹּא נְגָחָהּ הִפִּילָה, אוֹ מֵחֲמַת הַנְּגִיחָה הִפִּילָה--מְשַׁלֵּם נֵזֶק הַפָּרָה, וְאֵינוּ מְשַׁלֵּם נֵזֶק הַוֶּלֶד:&nbsp; שֶׁהַמּוֹצִיא מֵחֲבֵרוֹ עָלָיו הָרְאָיָה.</p>

<p><b>ט,ד</b>&nbsp;&nbsp;נָגַח פָּרָה מְעֻבֶּרֶת, וְהִפִּילָה--אֵין שָׁמִין פְּחָת הַפָּרָה בִּפְנֵי עַצְמָהּ, וּפְחָת הַוֶּלֶד בִּפְנֵי עַצְמוֹ; אֵלָא שָׁמִין כַּמָּה הָיְתָה הַפָּרָה שׁוֹוָה כְּשֶׁהָיְתָה מְעֻבֶּרֶת וּבְרִיאָה, וְכַמָּה הִיא שׁוֹוָה עַתָּה הִיא וְהַנֵּפֶל שֶׁלָּהּ, וּמְשַׁלֵּם הַפְּחָת, אוֹ חֶצְיוֹ אִם הָיָה תָּם.</p>

<p><b>ט,ה</b>&nbsp;&nbsp;הָיְתָה הַפָּרָה לְאֶחָד, וְהַוֶּלֶד לְאֶחָד--הֲרֵי פְּחָת הַשּׁוּמָן שֶׁפָּחַת גּוּף הַפָּרָה, לְבַעַל הַפָּרָה; וּפְחָת הַנֵּפֶל, חוֹלְקִין אוֹתוֹ בַּעַל הַפָּרָה עִם בַּעַל הַוֶּלֶד; וְהַנֵּפֶל, שֶׁלְּבַעַל הַוֶּלֶד.</p>

<p><b>ט,ו</b>&nbsp;&nbsp;שׁוֹר שֶׁהָיָה רוֹדֵף אַחַר שׁוֹר אַחֵר, וְהֻזַּק, הַנִּזָּק אוֹמֵר שׁוֹרָךְ הִזִּיק, וְזֶה אוֹמֵר אֵינִי יוֹדֵעַ שֶׁמֶּא בְּסֶלַע לָקָה--הַמּוֹצִיא מֵחֲבֵרוֹ עָלָיו הָרְאָיָה:&nbsp; וְאַף עַל פִּי שֶׁהַנִּזָּק אוֹמֵר אֲנִי יוֹדֵעַ בַּוַּדַּאי, וְזֶה אוֹמֵר אֵינִי יוֹדֵעַ.</p>

<p><b>ט,ז</b>&nbsp;&nbsp;טָעַן הַנִּזָּק וְאָמַר וַדַּאי אַתָּה יוֹדֵעַ שֶׁשּׁוֹרָךְ הִזִּיק--הֲרֵי זֶה נִשְׁבָּע הֶסֵּת שְׁאֵינוּ יוֹדֵעַ, אִם הָיָה מוּעָד; אֲבָל אִם הָיָה תָּם--פָּטוּר אַף מִשְּׁבוּעַת הֶסֵּת, שֶׁאַפִלּוּ הוֹדָה מֵעַצְמוֹ פָּטוּר, שֶׁחֲצִי הַנֶּזֶק קְנָס הוּא, וּמוֹדֶה בַּקְּנָס פָּטוּר.</p>

<p><b>ט,ח</b>&nbsp;&nbsp;[ז] הָיוּ שְׁנַיִם רוֹדְפִין אַחַר אֶחָד, וַהֲרֵי עֵדִים שֶׁאֶחָד מֵהֶן הִזִּיק, וְאֵין הָעֵדִים יוֹדְעִים אֵיזֶה הוּא מִשְּׁנֵיהֶן--זֶה אוֹמֵר שׁוֹרָךְ הִזִּיק, וְזֶה אוֹמֵר שׁוֹרָךְ הִזִּיק--שְׁנֵיהֶן פְּטוּרִין.&nbsp; וְאִם הָיוּ שְׁנֵיהֶן שֶׁלְּאִישׁ אֶחָד, חַיָּב לְשַׁלַּם מִגּוּף הַפָּחוּת שֶׁבִּשְׁנֵיהֶן; וְאִם הָיוּ מוּעָדִין, מְשַׁלֵּם נֶזֶק שָׁלֵם מִנְּכָסָיו.</p>

<p><b>ט,ט</b>&nbsp;&nbsp;[ח] בַּמֶּה דְּבָרִים אֲמוּרִים, בְּשֶׁשְּׁנֵי הַשְּׁוָרִים עוֹמְדִין.&nbsp; אֲבָל אִם מֵת אֶחָד מֵהֶן אוֹ אָבַד, וְהָיָה אֶחָד מֵהֶן תָּם--אַף עַל פִּי שְׁהֶן שֶׁלְּאִישׁ אֶחָד, פָּטוּר:&nbsp; שֶׁהֲרֵי אוֹמֵר לוֹ הָבֵא רְאָיָה שֶׁזֶּה הָעוֹמֵד הוּא שֶׁהִזִּיק, וַאֲשַׁלַּם לָךְ.</p>

<p><b>ט,י</b>&nbsp;&nbsp;[ט] הָיוּ שְׁנֵי הַשְּׁוָרִים הָרוֹדְפִין אֶחָד גָּדוֹל וְאֶחָד קָטָן, הַנִּזָּק אוֹמֵר גָּדוֹל הִזִּיק, וְהַמַּזִּיק אוֹמֵר קָטָן הִזִּיק, הָיָה אֶחָד תָּם וְאֶחָד מוּעָד, הַנִּזָּק אוֹמֵר מוּעָד הִזִּיק, וְהַמַּזִּיק אוֹמֵר תָּם הִזִּיק--הַמּוֹצִיא מֵחֲבֵרוֹ עָלָיו הָרְאָיָה.</p>

<p><b>ט,יא</b>&nbsp;&nbsp;[י] לֹא הָיְתָה שָׁם רְאָיָה בְּרוּרָה שֶׁזֶּה הִזִּיק, אֵלָא עֵדִים מְעִידִים שֶׁאֶחָד מִשְּׁנֵי אֵלּוּ הִזִּיק--מְשַׁלֵּם הַמַּזִּיק כְּמוֹ שֶׁאָמַר.&nbsp; וְאִם טָעַן הַנִּזָּק שֶׁאַתָּה יוֹדֵעַ וַדַּאי, שֶׁזֶּה הִזִּיק בְּפָנֶיךָ--הֲרֵי הַמַּזִּיק נִשְׁבָּע שְׁבוּעַת הַתּוֹרָה, וּמְשַׁלֵּם כְּמוֹ שֶׁהוֹדָה:&nbsp; שֶׁהֲרֵי הוֹדָה בְּמִקְצָת.</p>

<p><b>ט,יב</b>&nbsp;&nbsp;[יא] הָיוּ הַנִּזָּקִין שְׁנַיִם, אֶחָד גָּדוֹל וְאֶחָד קָטָן, וְהַמַּזִּיקִין שְׁנַיִם, אֶחָד גָּדוֹל וְאֶחָד קָטָן--הַנִּזָּק אוֹמֵר גָּדוֹל הִזִּיק אֶת הַגָּדוֹל, וְקָטָן אֶת הַקָּטָן, וְהַמַּזִּיק אוֹמֵר לֹא כִי, אֵלָא קָטָן הִזִּיק אֶת הַגָּדוֹל וְגָדוֹל הִזִּיק אֶת הַקָּטָן; אוֹ שֶׁהָיָה אֶחָד תָּם וְאֶחָד מוּעָד--הַנִּזָּק אוֹמֵר מוּעָד הִזִּיק אֶת הַגָּדוֹל, וְתָם הִזִּיק אֶת הַקָּטָן, וְהַמַּזִּיק אוֹמֵר תָּם הִזִּיק אֶת הַגָּדוֹל, וּמוּעָד אֶת הַקָּטָן:&nbsp; הַמּוֹצִיא מֵחֲבֵרוֹ עָלָיו הָרְאָיָה.</p>

<p><b>ט,יג</b>&nbsp;&nbsp;לֹא הָיְתָה שָׁם רְאָיָה בְּרוּרָה, הַמַּזִּיק פָּטוּר.&nbsp; לְמַה זֶה דּוֹמֶה:&nbsp; לְטוֹעֵן אֶת חֲבֵרוֹ חִטִּים, וְהוֹדָה לוֹ בִּשְׂעוֹרִים--שְׁהוּא נִשְׁבָּע הֶסֵּת וְנִפְטָר, אַף מִדְּמֵי שְׂעוֹרִים כְּמוֹ שֶׁיִּתְבָּאַר בְּהִלְכּוֹת טוֹעֵן.&nbsp; וְאִם תָּפַס הַנִּזָּק--הֲרֵי זֶה מִשְׁתַּלֵּם לַקָּטָן מִן הַגָּדוֹל וְלַגָּדוֹל מִן הַקָּטָן, כְּמוֹ שֶׁהוֹדָה הַמַּזִּיק; אֲבָל אִם לֹא תָפַס, אֵין מוֹצִיאִין מִן הַמַּזִּיק כְּלוּם.</p>

<p><b>ט,יד</b>&nbsp;&nbsp;[יב] שׁוֹר שֶׁנָּגַח, וְחָזַר וְנָגַח שׁוֹר אַחֵר--הֲרֵי הַנִּזָּק הָרִאשׁוֹן וְהַבְּעָלִים, כְּשֻׁתָּפִין בּוֹ.&nbsp; כֵּיצַד:&nbsp; שׁוֹר שׁוֹוֶה מָאתַיִם שֶׁנָּגַח שׁוֹר אַחֵר שׁוֹוֶה מָאתַיִם, וְאֵין הַנְּבֵלָה יָפָה כְּלוּם--הַנִּזָּק נוֹטֵל מֵאָה, וּבַעַל הַשּׁוֹר מֵאָה.&nbsp; חָזַר וְנָגַח שׁוֹר אַחֵר שׁוֹוֶה מָאתַיִם, וְאֵין הַנְּבֵלָה יָפָה כְּלוּם--הָאַחֲרוֹן נוֹטֵל מֵאָה, וְהַנִּזָּק שֶׁלְּפָנָיו עִם הַבְּעָלִים נוֹטְלִין חֲמִשִּׁים חֲמִשִּׁים.</p>

<p><b>ט,טו</b>&nbsp;&nbsp;חָזַר וְנָגַח שׁוֹר אַחֵר שׁוֹוֶה מָאתַיִם, וְאֵין הַנְּבֵלָה יָפָה כְּלוּם--הָאַחֲרוֹן נוֹטֵל מֵאָה, וְהַנִּזָּק שֶׁלְּפָנָיו חֲמִשִּׁים, וְהַנִּזָּק הָרִאשׁוֹן עִם הַבְּעָלִים נוֹטְלִין חֲמִשָּׁה וְעֶשְׂרִים חֲמִשָּׁה וְעֶשְׂרִים.&nbsp; וְכֵן עַל דֶּרֶךְ זוֹ חוֹלְקִין וְהוֹלְכִים.</p>

<p><b>ט,טז</b>&nbsp;&nbsp;[יג] נִזָּק שֶׁתָּפַס הַבְּהֵמָה שֶׁהִזִּיקָה לִגְבּוֹת חֲצִי נִזְקוֹ מִגּוּפָהּ, נַעֲשָׂה עָלֶיהָ שׁוֹמֵר שָׂכַר לִנְזָקֶיהָ; וְאִם יָצַאת וְהִזִּיקָה--הַנִּזָּק הָרִאשׁוֹן חַיָּב בִּנְזָקֶיהָ, וְהַבְּעָלִים פְּטוּרִין.&nbsp; כֵּיצַד:&nbsp; שׁוֹר שׁוֹוֶה מָאתַיִם שֶׁנָּגַח וְהִפְסִיד מָאתַיִם, וּתְפָסוֹ הַנִּזָּק לִגְבּוֹת מִמֶּנּוּ מֵאָה, וְחָזַר וְנָגַח וְהִפְסִיד בְּמֵאָה וְאַרְבָּעִים--הֲרֵי זֶה הַנִּזָּק הָאַחֲרוֹן מִשְׁתַּלֵּם שִׁבְעִים, וְהַנִּזָּק הָרִאשׁוֹן שֶׁתְּפָסוֹ מִשְׁתַּלֵּם מוֹתַר נִזְקוֹ וְהוּא שְׁלוֹשִׁים, וְהַבְּעָלִים מֵאָה.&nbsp; וְכֵן כָּל כַּיּוֹצֶא בְּזֶה.</p>

<p><b>ט,יז</b>&nbsp;&nbsp;[יד] שְׁנֵי שְׁוָרִים תַּמִּים שֶׁחָבְלוּ זֶה בְּזֶה, מְשַׁלְּמִין בַּמּוֹתָר חֲצִי נֶזֶק.&nbsp; שְׁנֵיהֶן מוּעָדִין, אוֹ מוּעָד וְאָדָם שֶׁחָבְלוּ זֶה בְּזֶה--מְשַׁלְּמִין בַּמּוֹתָר נֶזֶק שָׁלֵם.&nbsp; אֶחָד תָּם וְאֶחָד מוּעָד--מוּעָד בַּתָּם, מְשַׁלֵּם בַּמּוֹתָר נֶזֶק שָׁלֵם; וְתָם בַּמּוּעָד, מְשַׁלֵּם בַּמּוֹתָר חֲצִי נֶזֶק.</p>

<p><b>ט,יח</b>&nbsp;&nbsp;כֵּיצַד:&nbsp; שׁוֹר תָּם שֶׁהִפְסִיד בְּשׁוֹר תָּם אַחֵר שׁוֹוֶה מֵאָה, וְחָזַר זֶה הָאַחֲרוֹן וְהִפְסִיד בָּרִאשׁוֹן שׁוֹוֶה אַרְבָּעִים--הֲרֵי בַּעַל הָרִאשׁוֹן מְשַׁלֵּם לַבַּעַל הָאַחֲרוֹן שְׁלוֹשִׁים.&nbsp; הָיוּ שְׁנֵיהֶן מוּעָדִין, בַּעַל הָרִאשׁוֹן מְשַׁלֵּם שִׁשִּׁים.&nbsp; הָרִאשׁוֹן מוּעָד וְהָאַחֲרוֹן תָּם, בַּעַל הָרִאשׁוֹן מְשַׁלֵּם שְׁמוֹנִים.&nbsp; הָרִאשׁוֹן תָּם וְהָאַחֲרוֹן מוּעָד, בַּעַל הָרִאשׁוֹן מְשַׁלֵּם עֲשָׂרָה.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק י</h2>

<p><b>י,א</b>&nbsp;&nbsp;שׁוֹר שֶׁהֵמִית אֶת הָאָדָם בְּכָל מָקוֹם--בֵּין גָּדוֹל בֵּין קָטָן, בֵּין עֶבֶד בֵּין בֶּן חוֹרִין--אֶחָד תָּם וְאֶחָד מוּעָד, הֲרֵי זֶה נִסְקָל; וְאִם הֵמִית אֶת הַגּוֹי, פָּטוּר כְּדִינֵיהֶם.&nbsp; [ב] וְאֶחָד הַשּׁוֹר וְאֶחָד שְׁאָר בְּהֵמָה חַיָּה וָעוֹף שֶׁהֵמִיתוּ, הֲרֵי אֵלּוּ נִסְקָלִין.</p>

<p><b>י,ב</b>&nbsp;&nbsp;מַה בֵּין תָּם שֶׁהָרַג אֶת הָאָדָם לְמוּעָד שֶׁהָרַג--שֶׁהַתָּם, פָּטוּר מִן הַכֹּפֶר; וְהַמּוּעָד, חַיָּב בַּכֹּפֶר, וּבִלְבָד, שֶׁיִּהְיֶה מוּעָד לַהְרֹג.</p>

<p><b>י,ג</b>&nbsp;&nbsp;וְהוֹאִיל וְכָל בְּהֵמָה חַיָּה וָעוֹף שֶׁהָרְגוּ אָדָם נִסְקָלִין, הֵיאַךְ יִמָּצֵא מוּעָד לַהְרֹג עַד שֶׁיְּשַׁלְּמוּ בְּעָלָיו אֶת הַכֹּפֶר--כְּגוֹן שֶׁהָרַג שְׁלוֹשָׁה גּוֹיִים וְאַחַר כָּךְ הָרַג יִשְׂרָאֵל, שֶׁהַמּוּעָד לַגּוֹיִים הֲרֵי זֶה מוּעָד לְיִשְׂרָאֵל; אוֹ שֶׁהָרַג שְׁלוֹשָׁה יִשְׂרָאֵל טְרֵפָה, וְאַחַר כָּךְ הָרַג שָׁלֵם; אוֹ שֶׁהָרַג וּבָרַח וְהָרַג וּבָרַח וְהָרַג וּבָרַח, וּבָרְבִיעִי נִתְפַּס--שְׁאֵין הַבְּעָלִים חַיָּבִין בַּכֹּפֶר עַד שֶׁיִּסָּקֵל הַשּׁוֹר.</p>

<p><b>י,ד</b>&nbsp;&nbsp;וְכֵן אִם סִכַּן שְׁלוֹשָׁה בְּנֵי אָדָם כְּאֶחָד, אוֹ הָרַג שָׁלוֹשׁ בְּהֵמוֹת--הֲרֵי זֶה מוּעָד לַהֲרִיגָה, וּבְעָלָיו מְשַׁלְּמִין אֶת הַכֹּפֶר.</p>

<p><b>י,ה</b>&nbsp;&nbsp;וְכֵן אִם הִכִּירוּ הָעֵדִים אֶת בַּעַל הַשּׁוֹר, וְלֹא הִכִּירוּ אֶת הַשּׁוֹר בְּפַעַם רִאשׁוֹנָה וּשְׁנִיָּה וּשְׁלִישִׁית, וּבָרְבִיעִית רָאוּ שׁוֹרוֹ שֶׁהָרַג, וְאֵינָן יוֹדְעִין אִם זֶה הוּא הַשּׁוֹר שֶׁהָרַג בַּשְּׁלוֹשָׁה פְּעָמִים הָרִאשׁוֹנוֹת אוֹ אַחֵר הָיָה--הוֹאִיל וְהוּעֲדוּ הַבְּעָלִים שֶׁיֵּשׁ לָהֶם בִּבְקָרָם שׁוֹר שֶׁהָרַג שְׁלוֹשָׁה פְּעָמִים, הָיָה לָהֶם לִשְׁמֹר כָּל בְּהֶמְתָּם, וּמֵאַחַר שֶׁלֹּא שָׁמְרוּ, מְשַׁלְּמִין אֶת הַכֹּפֶר.</p>

<p><b>י,ו</b>&nbsp;&nbsp;[ד] זֶה שֶׁנֶּאֱמָר בַּתּוֹרָה "וְגַם-בְּעָלָיו, יוּמָת" (שמות כא,כט), מִפִּי הַשְּׁמוּעָה לָמְדוּ שְׁהוּא חַיָּב מִיתָה זוֹ בִּידֵי שָׁמַיִם; וְאִם נָתַן כֹּפֶר הַנֶּהְרָג, נִתְכַּפַּר לוֹ.&nbsp; וְאַף עַל פִּי שֶׁהַכֹּפֶר כַּפָּרָה הוּא, מְמַשְׁכְּנִין אֶת מִי שֶׁנִּתְחַיַּב בַּכֹּפֶר בְּעַל כָּרְחוֹ.&nbsp; [ה] וְשׁוֹר שֶׁלִּשְׁנֵי שֻׁתָּפִין שֶׁהָרַג--כָּל אֶחָד מֵהֶן מְשַׁלֵּם כֹּפֶר שָׁלֵם, שֶׁהֲרֵי כָּל אֶחָד מֵהֶן צָרִיךְ כַּפָּרָה גְּמוּרָה.</p>

<p><b>י,ז</b>&nbsp;&nbsp;[ו] אֵין גּוֹמְרִין דִּינוֹ שֶׁלַּשּׁוֹר אֵלָא בִּפְנֵי בְּעָלָיו, אִם הָיוּ לוֹ בְּעָלִים.&nbsp; אֲבָל אִם לֹא הָיוּ לוֹ בְּעָלִים--כְּגוֹן שׁוֹר הַמִּדְבָּר, וְשׁוֹר הַהֶקְדֵּשׁ, וְשׁוֹר גֵּר שֶׁמֵּת וְאֵין לוֹ יוֹרְשִׁין--אִם הֵמִית, הֲרֵי זֶה נִסְקָל; וְגוֹמְרִין דִּינוֹ, אַף עַל פִּי שְׁאֵין לוֹ בְּעָלִים.</p>

<p><b>י,ח</b>&nbsp;&nbsp;וְכֵן שׁוֹר הָאִשָּׁה, וְשׁוֹר הַיְּתוֹמִים, וְשׁוֹר הָאַפְטְרוּפִין שֶׁהֵמִיתוּ--נִסְקָלִין.&nbsp; וְאֵין הָאַפְטְרוּפִין מְשַׁלְּמִין אֶת הַכֹּפֶר:&nbsp; שֶׁהַכֹּפֶר כַּפָּרָה הוּא; וְהַקְּטַנִּים אוֹ הַחֵרְשִׁים וְהַשּׁוֹטִים אֵינָן בְּנֵי חִיּוּב, כְּדֵי שֶׁיִּהְיוּ צְרִיכִין כַּפָּרָה.</p>

<p><b>י,ט</b>&nbsp;&nbsp;[ז] שׁוֹר שְׁהוּא טְרֵפָה שֶׁהָרַג אֶת הַנֶּפֶשׁ, אוֹ שֶׁהָיָה הַשּׁוֹר שֶׁלָּאָדָם טְרֵפָה--אֵינוּ נִסְקָל:&nbsp; שֶׁנֶּאֱמָר "וְגַם-בְּעָלָיו, יוּמָת" (שמות כא,כט)--כְּמִיתַת הַבְּעָלִים, כָּךְ מִיתַת הַשּׁוֹר; וְכֵיוָן שֶׁבְּעָלָיו כְּמֵת הֶם חֲשׁוּבִים, וְאֵין צְרִיכִין מִיתָה--הֲרֵי זֶה פָּטוּר.</p>

<p><b>י,י</b>&nbsp;&nbsp;[ח] הַמְּשַׁסֶּה כַּלְבּוֹ בַּחֲבֵרוֹ, וַהֲרָגוֹ--אֵין הַכֶּלֶב נִסְקָל; וְכֵן אִם גֵּרָה בּוֹ בְּהֵמָה אוֹ חַיָּה, וַהֲרָגוּהוּ.&nbsp; אֲבָל אִם שִׁסָּה בּוֹ נָחָשׁ, וְאַפִלּוּ הִשִּׁיכוֹ בּוֹ, וַהֲרָגוֹ--הַנָּחָשׁ נִסְקָל:&nbsp; שֶׁסַּם הַנָּחָשׁ שֶׁהֵמִית, מֵעַצְמוֹ הוּא מְקִיאוֹ; לְפִיכָּךְ זֶה הָאָדָם שֶׁהִשִּׁיךְ בּוֹ הַנָּחָשׁ, פָּטוּר מִמִּיתַת בֵּית דִּין.</p>

<p><b>י,יא</b>&nbsp;&nbsp;[ט] אֵין הַבְּהֵמָה נִסְקֶלֶת אִם הֵמִיתָה, עַד שֶׁתִּתְכַּוַּן לְהַזִּיק לְמִי שְׁהִיא חַיֶּבֶת עָלָיו סְקֵלָה.&nbsp; אֲבָל שׁוֹר שֶׁהָיָה מִתְכַּוֵּן לַהְרֹג אֶת הַבְּהֵמָה, וְהָרַג אֶת הָאָדָם, נִתְכַּוַּן לְנָכְרִי, וְהָרַג בֶּן יִשְׂרָאֵל, נִתְכַּוַּן לִנְפָלִים, וְהָרַג בֶּן קַיָּמָה--פָּטוּר מִן הַמִּיתָה.&nbsp; וְאִם הָיָה מוּעָד--הַבְּעָלִים חַיָּבִין בַּכֹּפֶר, אוֹ בַּקְּנָס אִם הֵמִית עֶבֶד, אַף עַל פִּי שֶׁהָרַג בְּלֹא כַּוָּנָה, הוֹאִיל וְהוּא מוּעָד לְזֶה.</p>

<p><b>י,יב</b>&nbsp;&nbsp;[י] הָיָה מוּעָד לִנְפֹּל עַל בְּנֵי אָדָם בַּבּוֹרוֹת, וְרָאָה יָרָק בַּבּוֹר וְנָפַל לַבּוֹר בִּשְׁבִיל הַיָּרָק, וְהָיָה שָׁם אָדָם וּמֵת, אוֹ שֶׁהָיָה מוּעָד לְהִתְחַכַּךְ בַּכּוֹתָלִים, וּמַפִּילָן עַל בְּנֵי אָדָם, וְנִתְחַכַּךְ בַּכּוֹתָל לַהֲנָאָתוֹ, וְנָפַל עַל הָאָדָם וּמֵת מֵחֲמַת חִכּוּכוֹ--הַשּׁוֹר פָּטוּר מִמִּיתָה, לְפִי שֶׁלֹּא נִתְכַּוַּן לְהָמִית; וְהַבְּעָלִים חַיָּבִין בַּכֹּפֶר--שֶׁהֲרֵי זֶה מוּעָד לִפֹּל עַל בְּנֵי אָדָם בַּבּוֹרוֹת, אוֹ לְהַפִּיל עֲלֵיהֶן הַכּוֹתָלִים.&nbsp; וְהֵיאַךְ יִוָּדַע שֶׁלַּהֲנָאָתוֹ נִתְחַכַּךְ, בְּשֶׁנִּתְחַכַּךְ אַף לְאַחַר שֶׁהִפִּיל וְהֵמִית.</p>

<p><b>י,יג</b>&nbsp;&nbsp;[יא] אֵין הַבְּעָלִים מְשַׁלְּמִין אֶת הַכֹּפֶר, עַד שֶׁתָּמִית בְּהֶמְתָּן חוּץ מֵרְשׁוּתָן.&nbsp; אֲבָל אִם הֵמִית בִּרְשׁוּת הַמַּזִּיק--אַף עַל פִּי שְׁהוּא בִּסְקֵלָה, הַבְּעָלִים פְּטוּרִין מִן הַכֹּפֶר.&nbsp; כֵּיצַד:&nbsp; הַנִּכְנָס לַחֲצַר בַּעַל הַבַּיִת שֶׁלֹּא בִּרְשׁוּתוֹ, וְאַפִלּוּ נִכְנַס לִתְבֹּעַ שְׂכָרוֹ אוֹ חוֹבוֹ מִמֶּנּוּ, וּנְגָחוֹ שׁוֹרוֹ שֶׁלְּבַעַל הַבַּיִת, וּמֵת--הַשּׁוֹר בִּסְקֵלָה, וְהַבְּעָלִים פְּטוּרִין מִן הַכֹּפֶר:&nbsp; שֶׁהֲרֵי אֵין לוֹ רְשׁוּת לְהִכָּנֵס לִרְשׁוּתוֹ שֶׁלְּזֶה, שֶׁלֹּא מִדַּעְתּוֹ.</p>

<p><b>י,יד</b>&nbsp;&nbsp;[יב] עָמַד בַּפֶּתַח וְקָרָא לְבַעַל הַבַּיִת, וְאָמַר לוֹ הִין, וְנִכְנַס, וּנְגָחוֹ שׁוֹרוֹ שֶׁלְּבַעַל הַבַּיִת--הֲרֵי הַבְּעָלִים פְּטוּרִין:&nbsp; שְׁאֵין מַשְׁמַע הִין אֵלָא עֲמֹד בִּמְקוֹמָךְ, עַד שֶׁאֲדַבַּר עִמָּךְ.</p>

<p><b>י,טו</b>&nbsp;&nbsp;[יג] בְּהֵמָה שֶׁנִּכְנְסָה לַחֲצַר הַנִּזָּק, וְדָרְסָה עַל גַּבֵּי תִּינוֹק כְּדֶרֶךְ הִלּוּכָהּ, וַהֲרָגַתְהוּ--הַבְּעָלִים מְשַׁלְּמִין אֶת הַכֹּפֶר:&nbsp; שֶׁהָרֶגֶל מוּעֶדֶת לְהַזִּיק כְּדֶרֶךְ הִלּוּכָהּ; וּבִרְשׁוּת הַנִּזָּק, חַיָּב אַף עַל הַשֵּׁן וְהָרֶגֶל כְּמוֹ שֶׁבֵּאַרְנוּ.</p>

<p><b>י,טז</b>&nbsp;&nbsp;נִמְצֵאתָ לָמֵד שֶׁהַמּוּעָד שֶׁהֵמִית בְּכַוָּנָה--נִסְקָל, וְהַבְּעָלִים חַיָּבִין בַּכֹּפֶר; וְאִם הֵמִית בְּלֹא כַּוָּנָה--פָּטוּר מִן הַמִּיתָה, וְהַבְּעָלִים חַיָּבִין בַּכֹּפֶר.&nbsp; וְתָם שֶׁהֵמִית בְּלֹא כַּוָּנָה--פָּטוּר מִן הַמִּיתָה, וּמִן הַכֹּפֶר; וְאִם נִתְכַּוַּן לְהָמִית--נִסְקָל, וְהַבְּעָלִים פְּטוּרִין מִן הַכֹּפֶר, וְכֵן מִקְּנָס הָעֶבֶד.</p>

<p><b>י,יז</b>&nbsp;&nbsp;[יד] יֵרָאֶה לִי שֶׁאַף עַל פִּי שֶׁהַתָּם שֶׁהֵמִית עֶבֶד אוֹ שִׁפְחָה--פָּטוּר מִן הַקְּנָס, שְׁהוּא שְׁלוֹשִׁים סֶלַע הַקָּצוּב בַּתּוֹרָה:&nbsp; אִם הֵמִית שֶׁלֹּא בְּכַוָּנָה--מְשַׁלֵּם חֲצִי דְּמֵי הָעֶבֶד אוֹ דְּמֵי הַשִּׁפְחָה מִגּוּפוֹ, כְּאִלּוּ הֵמִית שׁוֹר חֲבֵרוֹ אוֹ חֲמוֹרוֹ.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק יא</h2>

<p><b>יא,א</b>&nbsp;&nbsp;כַּמָּה הוּא הַכֹּפֶר:&nbsp; כְּמוֹ שֶׁיִּרְאוּ הַדַּיָּנִין שְׁהוּא דְּמֵי הַנֶּהְרָג--הַכֹּל לְפִי שָׁוְיוֹ שֶׁלַּנֶּהְרָג, שֶׁנֶּאֱמָר "כְּכֹל אֲשֶׁר-יוּשַׁת עָלָיו" (שמות כא,ל).&nbsp; וְכֹפֶר הָעֲבָדִים בֵּין גְּדוֹלִים בֵּין קְטַנִּים, זְכָרִים אוֹ נְקֵבוֹת--שְׁהוּא הַקְּנָס הַקָּצוּב בַּתּוֹרָה, שְׁלוֹשִׁים סֶלַע כֶּסֶף יָפֶה, בֵּין שֶׁהָיָה הָעֶבֶד שׁוֹוֶה מֵאָה מָנֶה, בֵּין שְׁאֵינוּ שׁוֹוֶה אֵלָא דֵּינָר.&nbsp; וְכָל הַמְּעֻכָּב גֶּט שִׁחְרוּר--אֵין לוֹ קְנָס, הוֹאִיל וְאֵין לוֹ אָדוֹן:&nbsp; שֶׁהֲרֵי יָצָא לְחֵרוּת.</p>

<p><b>יא,ב</b>&nbsp;&nbsp;לְמִי נוֹתְנִין הַכֹּפֶר, לְיוֹרְשֵׁי הַנֶּהְרָג.&nbsp; וְאִם הֵמִית אִשָּׁה--הַכֹּפֶר לְיוֹרְשֶׁיהָ מֵאָבִיהָ, וְאֵינוּ לַבַּעַל.&nbsp; הֵמִית מִי שֶׁחֶצְיוֹ עֶבֶד, וְחֶצְיוֹ בֶּן חוֹרִין--נוֹתֵן חֲצִי הַקְּנָס לְרִבּוֹ; וְהַחֵצִי, רָאוּי לִתֵּן וְאֵין לוֹ מִי יִקָּחֶנּוּ.</p>

<p><b>יא,ג</b>&nbsp;&nbsp;שׁוֹר שֶׁנָּגַח אֶת הָאִשָּׁה, וְיָצְאוּ יְלָדֶיהָ--אַף עַל פִּי שְׁהוּא מוּעָד לִגַּח, הַבְּעָלִים פְּטוּרִין מִדְּמֵי וְלָדוֹת:&nbsp; שֶׁלֹּא חִיְּבָה תּוֹרָה בִּדְמֵי וְלָדוֹת, אֵלָא לָאָדָם.&nbsp; [ד] נָגַח שִׁפְחָה, וְיָצְאוּ יְלָדֶיהָ--מְשַׁלֵּם דְּמֵי וְלָדוֹת, שֶׁזֶּה כְּמִי שֶׁנָּגַח חֲמוֹר מְעֻבֶּרֶת; וְאִם הָיָה תָּם, מְשַׁלֵּם חֲצִי דְּמֵי וְלָדוֹת מִגּוּפוֹ.</p>

<p><b>יא,ד</b>&nbsp;&nbsp;[ה] כֵּיצַד שָׁמִין אוֹתָן:&nbsp; אוֹמְדִין כַּמָּה הָיְתָה שׁוֹוָה שִׁפְחָה זוֹ כְּשֶׁהָיְתָה מְעֻבֶּרֶת, וְכַמָּה הִיא שׁוֹוָה עַתָּה; וְנוֹתֵן לִבְעָלֶיהָ הַפְּחָת, אוֹ חֶצְיוֹ.&nbsp; וְאִם הֵמִית אֶת הַשִּׁפְחָה, מְשַׁלֵּם הַכֹּפֶר הַקָּצוּב בַּתּוֹרָה בִּלְבָד כְּמוֹ שֶׁבֵּאַרְנוּ.</p>

<p><b>יא,ה</b>&nbsp;&nbsp;[ו] שׁוֹר שֶׁנִּתְכַּוַּן לַבְּהֵמָה, וְנָגַח אֶת הָאָדָם--אַף עַל פִּי שְׁאִם הֱמִיתוֹ, פָּטוּר כְּמוֹ שֶׁבֵּאַרְנוּ--אִם חָבַל בּוֹ, חַיָּב בַּנֶּזֶק:&nbsp; וְאִם תָּם הוּא, מְשַׁלֵּם חֲצִי נֶזֶק מִגּוּפוֹ; וְאִם מוּעָד, נֶזֶק שָׁלֵם.</p>

<p><b>יא,ו</b>&nbsp;&nbsp;[ז] שׁוֹר תָּם שֶׁהֵמִית וְהִזִּיק--דָּנִין אוֹתוֹ דִּינֵי נְפָשׁוֹת, וְאֵין דָּנִין אוֹתוֹ דִּינֵי מְמוֹנוֹת.&nbsp; וּמוּעָד שֶׁהֵמִית וְהִזִּיק--דָּנִין אוֹתוֹ דִּינֵי מְמוֹנוֹת, וְחוֹזְרִין וְדָּנִין אוֹתוֹ דִּינֵי נְפָשׁוֹת.</p>

<p><b>יא,ז</b>&nbsp;&nbsp;קָדְמוּ וְדָנוּהוּ דִּינֵי נְפָשׁוֹת תְּחִלָּה, חוֹזְרִין וְדָנִין אוֹתוֹ דִּינֵי מְמוֹנוֹת.&nbsp; [ח] וּמֵהֵיכָן מִשְׁתַּלֵּם, מִן הַשְּׁבָח שֶׁהִשְׁבִּיחַ בִרְדִיָּתוֹ אַחַר שֶׁנִּגְמַר דִּינוֹ--כֵּיוָן שֶׁנִּגְמַר דִּינוֹ לִסְקֵלָה, אֵין לוֹ בְּעָלִים שֶׁיִּתְחַיְּבוּ בִּנְזָקָיו.&nbsp; דָּנוּהוּ דִּינֵי נְפָשׁוֹת, וּבָרַח--אֵין דָּנִין אוֹתוֹ דִּינֵי מְמוֹנוֹת.</p>

<p><b>יא,ח</b>&nbsp;&nbsp;[ט] שׁוֹר שֶׁהֵמִית אֶת הָאָדָם, וְהִקְדִּישׁוֹ בְּעָלָיו--אֵינוּ קָדוֹשׁ.&nbsp; וְכֵן אִם הִפְקִירוֹ, אֵינוּ מֻפְקָר; מְכָרוֹ, אֵינוּ מָכוּר; הִחְזִירוֹ שׁוֹמֵר לִבְעָלָיו, אֵינָהּ חֲזָרָה.&nbsp; שְׁחָטוֹ, בְּשָׂרוֹ אָסוּר בַּהֲנָיָה.</p>

<p><b>יא,ט</b>&nbsp;&nbsp;בַּמֶּה דְּבָרִים אֲמוּרִים, אַחַר שֶׁנִּגְמַר דִּינוֹ לִסְקֵלָה.&nbsp; אֲבָל עַד שֶׁלֹּא נִגְמַר דִּינוֹ לִסְקֵלָה--אִם הִקְדִּישׁוֹ בְּעָלָיו, הֲרֵי זֶה קָדוֹשׁ; וְאִם הִפְקִירוֹ, הֲרֵי זֶה מֻפְקָר; וְאִם מְכָרוֹ, מָכוּר; הִחְזִירוֹ שׁוֹמֵר לִבְעָלָיו, הֲרֵי זֶה מֻחְזָר.&nbsp; וְאִם קָדַם וּשְׁחָטוֹ, הֲרֵי זֶה מֻתָּר בַּאֲכִילָה.</p>

<p><b>יא,י</b>&nbsp;&nbsp;שׁוֹר שֶׁלֹּא נִגְמַר דִּינוֹ, שֶׁנִּתְעָרַב בִּשְׁוָרִים אֲחֵרִים--כֻּלָּן פְּטוּרִין:&nbsp; לְפִי שְׁאֵין גּוֹמְרִין דִּינוֹ שֶׁלְּשׁוֹר אֵלָא בִּפְנֵי הַשּׁוֹר, כְּדִין הָאָדָם.&nbsp; נִגְמַר דִּינוֹ, וְאַחַר כָּךְ נִתְעָרַב בַּאֲחֵרִים--אַפִלּוּ בְּאֶלֶף, כֻּלָּן נִסְקָלִין וְנִקְבָּרִין; וְהֶן אֲסוּרִין בַּהֲנָיָה, כְּדִין כָּל בְּהֵמָה הַנִּסְקֶלֶת.</p>

<p><b>יא,יא</b>&nbsp;&nbsp;פָּרָה מְעֻבֶּרֶת שֶׁהֵמִיתָה אֶת הָאָדָם, וְכֵן כָּל בְּהֵמָה מְעֻבֶּרֶת שֶׁנֶּעֶבְרָה בָּהּ עֲבֵרָה--הֲרֵי עֻבְרָהּ כָּמוֹהָ, הִיא וְעֻבְרָהּ נָגְחָה, הִיא וְעֻבְרָהּ נִרְבְּעָה.&nbsp; [יב] נָגְחָה וְהֵמִיתָה, וְאַחַר כָּךְ נִתְעַבְּרָה--אִם עַד שֶׁלֹּא נִגְמַר דִּינָהּ נִתְעַבְּרָה, וְיָלְדָה קֹדֶם גְּמָר דִּין--וַלְדָהּ מֻתָּר.&nbsp; וְאִם יָלְדָה אַחַר גְּמָר דִּין--וַלְדָהּ אָסוּר, שֶׁהָעֹבֶר כְּיֶרֶךְ אִמּוֹ הוּא.&nbsp; וְאִם נִתְעָרַב וֶלֶד זֶה בַּאֲחֵרִים--כּוֹנְסִין אֶת כֻּלָּן לַכִּיפָה, עַד שֶׁיָּמוּתוּ שָׁם.</p>

<p><b>יא,יב</b>&nbsp;&nbsp;[יג] שׁוֹר הַנִּסְקָל שֶׁהוּזְמוּ עֵדָיו, כָּל הַקּוֹדֵם בּוֹ זָכָה:&nbsp; שֶׁהֲרֵי מִשֶּׁנִּגְמַר דִּינוֹ, הִפְקִירוּהוּ בְּעָלָיו.&nbsp; וְאִם הֵעִידוּ שֶׁבְּעָלָיו רְבָעוּהוּ, וְהֵזִים אֶת הָעֵדִים--הֲרֵי הַשּׁוֹר לִבְעָלָיו, וְהַקּוֹדֵם וּמְשָׁכוֹ לֹא זָכָה בּוֹ:&nbsp; שֶׁכֵּיוָן שֶׁהַבַּעַל יוֹדֵעַ בְּעַצְמוֹ שֶׁלֹּא חָטָא וְשֶׁאֵלּוּ עֵדֵי שֶׁקֶר, וַהֲרֵי הוּא מְיַחֵל לַהֲזִימָם--לֹא הִפְקִיר.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק יב</h2>

<p><b>יב,א</b>&nbsp;&nbsp;הַחוֹפֵר בּוֹר בִּרְשׁוּת הָרַבִּים, וְנָפַל לְתוֹכוֹ שׁוֹר אוֹ חֲמוֹר וּמֵת, וְאַפִלּוּ הָיָה הַבּוֹר מָלֵא גִּזּוֹת שֶׁלְּצֶמֶר וְכַיּוֹצֶא בָּהֶן--הֲרֵי בַּעַל הַבּוֹר חַיָּב לְשַׁלַּם נֶזֶק שָׁלֵם, שֶׁנֶּאֱמָר "בַּעַל הַבּוֹר יְשַׁלֵּם" (שמות כא,לד).&nbsp; וְאֶחָד שׁוֹר וַחֲמוֹר אוֹ שְׁאָר מִינֵי בְּהֵמָה וְחַיָּה וָעוֹף, לֹא נֶאֱמָר "שׁוֹר, אוֹ חֲמוֹר" (שמות כא,לג) אֵלָא בַּהוֹוֶה.</p>

<p><b>יב,ב</b>&nbsp;&nbsp;אֶחָד הַחוֹפֵר בּוֹר בִּרְשׁוּת הָרַבִּים, אוֹ הַחוֹפֵר בִּרְשׁוּתוֹ וּפָתַח לִרְשׁוּת הָרַבִּים, אוֹ פָּתַח לִרְשׁוּת חֲבֵרוֹ, אוֹ שֶׁחָפַר וּפָתַח בִּרְשׁוּתוֹ וְהִפְקִיר רְשׁוּתוֹ וְלֹא הִפְקִיר בּוֹרוֹ--הֲרֵי זֶה חַיָּב בִּנְזָקָיו.&nbsp; אֲבָל אִם הִפְקִיר רְשׁוּתוֹ וּבוֹרוֹ, אוֹ שֶׁהִפְקִיר בּוֹרוֹ שֶׁבִּרְשׁוּתוֹ, אוֹ הִקְדִּישׁוֹ--הֲרֵי זֶה פָּטוּר:&nbsp; שֶׁנֶּאֱמָר "בַּעַל הַבּוֹר יְשַׁלֵּם" (שמות כא,לד), מִי שֶׁיֵּשׁ לוֹ בְּעָלִים--וְזֶה הֶפְקֵר; וּבַתְּחִלָּה בִּרְשׁוּת חָפַר, מִפְּנֵי שֶׁחָפַר בִּרְשׁוּתוֹ.</p>

<p><b>יב,ג</b>&nbsp;&nbsp;אֶחָד הַחוֹפֵר, אוֹ שֶׁנֶּחְפַּר הַבּוֹר מֵאֵלָיו, אוֹ שֶׁחֲפָרַתּוּ בְּהֵמָה אוֹ חַיָּה--הוֹאִיל וְהוּא חַיָּב לְמַלֹּאותוֹ אוֹ לְכַסּוֹתוֹ, וְלֹא עָשָׂה--הֲרֵי זֶה חַיָּב בִּנְזָקָיו.&nbsp; וְאֶחָד הַחוֹפֵר, אוֹ הַלּוֹקֵחַ, אוֹ שֶׁנִּתַּן לוֹ בְּמַתָּנָה--שֶׁנֶּאֱמָר "בַּעַל הַבּוֹר יְשַׁלֵּם" (שמות כא,לד), מִי שֶׁיֵּשׁ לוֹ בְּעָלִים מִכָּל מָקוֹם.</p>

<p><b>יב,ד</b>&nbsp;&nbsp;אֶחָד הַחוֹפֵר, אוֹ הַמְּגַלֶּה מְקוֹם שֶׁהָיָה מְכֻסֶּה--שֶׁנֶּאֱמָר "וְכִי-יִפְתַּח אִישׁ בּוֹר, אוֹ כִּי-יִכְרֶה אִישׁ בֹּר--וְלֹא יְכַסֶּנּוּ" (שמות כא,לג).&nbsp; וְאִם כִּסָּהוּ כָּרָאוּי--אַף עַל פִּי שֶׁהִתְלִיעַ מִתּוֹכוֹ, וְנָפַל לְתוֹכוֹ שׁוֹר וּמֵת--פָּטוּר:&nbsp; שֶׁנֶּאֱמָר "וְלֹא יְכַסֶּנּוּ"--הַא אִם כִּסָּהוּ, פָּטוּר.</p>

<p><b>יב,ה</b>&nbsp;&nbsp;כִּסָּהוּ בְּדָבָר שֶׁיָּכוֹל לַעֲמֹד בִּפְנֵי שְׁוָרִים, וְאֵינוּ יָכוֹל לַעֲמֹד בִּפְנֵי גְּמַלִּים, וְהָלְכוּ עָלָיו גְּמַלִּים וְנִתְרוֹעַע, וְהָלְכוּ עָלָיו שְׁוָרִים וְנָפְלוּ בּוֹ--אִם אֵין הַגְּמַלִּים מְצוּיִין בְּאוֹתוֹ מָקוֹם--הֲרֵי זֶה פָּטוּר, מִפְּנֵי שֶׁזֶּה אֹנֶס; וְאִם יָבוֹאוּ שָׁם גְּמַלִּים, אַפִלּוּ לִפְרָקִים--הֲרֵי זֶה חַיָּב.</p>

<p><b>יב,ו</b>&nbsp;&nbsp;[ה] הִתְלִיעַ מִתּוֹכוֹ, וְנָפְלוּ בּוֹ שְׁוָרִים--אַף עַל פִּי שֶׁהַגְּמַלִּים מְצוּיִין שָׁם תָּמִיד, וַהֲרֵי הוּא פּוֹשֵׁעַ לַגְּמַלִּים--הוֹאִיל וּמֵחֲמַת שֶׁהִתְלִיעַ נָפְלוּ בּוֹ הַשְּׁוָרִים, הֲרֵי זֶה פָּטוּר.&nbsp; וְכֵן כָּל כַּיּוֹצֶא בְּזֶה.</p>

<p><b>יב,ז</b>&nbsp;&nbsp;[ו] הַמּוֹצֶא בּוֹר וְכִסָּהוּ, וְחָזַר וְגִלָּהוּ--בַּעַל הַבּוֹר חַיָּב, וְזֶה הָאַחֲרוֹן פָּטוּר.&nbsp; סְתָמוֹ בֶּעָפָר, וְחָזַר וְהוֹצִיא אֶת כָּל הֶעָפָר--זֶה הָאַחֲרוֹן חַיָּב:&nbsp; שֶׁכֵּיוָן שֶׁטְּמָמוֹ בֶּעָפָר, נִסְתַּלְּקוּ מַעֲשֵׂי הָרִאשׁוֹן.</p>

<p><b>יב,ח</b>&nbsp;&nbsp;[ז] בּוֹר שֶׁלִּשְׁנֵי שֻׁתָּפִין, וְעָבַר עָלָיו הָרִאשׁוֹן וְלֹא כִּסָּהוּ, וְהַשֵּׁנִי וְלֹא כִּסָּהוּ--הָרִאשׁוֹן חַיָּב, עַד שֶׁיִּמְסֹר דָּלְיוֹ לַשֵּׁנִי; וּמִשֶּׁמָּסַר דָּלְיוֹ לַשֵּׁנִי לִדְלוֹת מִמֶּנּוּ--נִפְטַר הָרִאשׁוֹן, וְנִתְחַיַּב הַשֵּׁנִי לְכַסּוֹתוֹ.</p>

<p><b>יב,ט</b>&nbsp;&nbsp;כִּסָּהוּ הָרִאשׁוֹן, וּבָא הַשֵּׁנִי וּמְצָאוֹ מְגֻלֶּה, וְלֹא כִּסָּהוּ--הַשֵּׁנִי חַיָּב.&nbsp; וְעַד אֵימָתַי יִהְיֶה הַשֵּׁנִי לְבַדּוֹ חַיָּב--עַד שֶׁיֵּדַע הָרִאשׁוֹן שֶׁהַבּוֹר מְגֻלֶּה, וּכְדֵי שֶׁיִּשְׂכֹּר פּוֹעֲלִים, וְיִכְרֹת אֲרָזִים וִיכַסֶּנּוּ.&nbsp; וְכָל שֶׁיָּמוּת בּוֹ בְּתוֹךְ זְמָן זֶה, הַשֵּׁנִי לְבַדּוֹ חַיָּב בּוֹ; וְכָל שֶׁיָּמוּת בּוֹ אַחַר זְמָן זֶה--שְׁנֵיהֶן חַיָּבִין לְשַׁלַּם, שֶׁהֲרֵי שְׁנֵיהֶן פָּשְׁעוּ בּוֹ.</p>

<p><b>יב,י</b>&nbsp;&nbsp;[ח] הַמּוֹסֵר בּוֹרוֹ לְשׁוֹמֵר, הַשּׁוֹמֵר חַיָּב בִּנְזָקָיו.&nbsp; וְאִם מְסָרוֹ לְחֵרֵשׁ שׁוֹטֶה וְקָטָן--אַף עַל פִּי שֶׁהָיָה מְכֻסֶּה, הֲרֵי הַבְּעָלִים חַיָּבִין:&nbsp; שֶׁהַבּוֹר עָשׂוּי לְהִתְגַּלּוֹת, וְאֵלּוּ אֵין בָּהֶן דַּעַת.&nbsp; [ט] הַמְּכַסֶּה בּוֹרוֹ בְּדָלְיוֹ שֶׁלַּחֲבֵרוֹ, וּבָא בַּעַל הַדְּלִי וְנָטַל דָלְיוֹ--בַּעַל הַבּוֹר חַיָּב.</p>

<p><b>יב,יא</b>&nbsp;&nbsp;[י] אֶחָד הַחוֹפֵר בּוֹר, אוֹ שִׁיחַ אוֹ מְעָרָה אוֹ חָרִיץ.&nbsp; וְלָמָּה נֶאֱמָר "בּוֹר" (שמות כא,לג), עַד שֶׁיִּהְיֶה בּוֹ כְּדֵי לְהָמִית.&nbsp; וְכַמָּה כְּדֵי לְהָמִית, עֹמֶק עֲשָׂרָה טְפָחִים.&nbsp; אֲבָל אִם הָיָה פָּחוּת מֵעֲשָׂרָה, וְנָפַל לְתוֹכוֹ שׁוֹר אוֹ שְׁאָר בְּהֵמָה חַיָּה וָעוֹף, וּמֵת--פָּטוּר; וְאִם הֻזְּקוּ, חַיָּב בַּעַל הַתַּקְלָה נֶזֶק שָׁלֵם.</p>

<p><b>יב,יב</b>&nbsp;&nbsp;[יא] הָיָה עֹמֶק הַבּוֹר תִּשְׁעָה, וּמֵהֶן טֶפַח אֶחָד מַיִם--חַיָּב, שֶׁהַטֶּפַח שֶׁלְּמַיִם חָשׁוּב כְּעֹמֶק שְׁנֵי טְפָחִים בַּיַּבָּשָׁה.&nbsp; הָיָה עָמְקוֹ שְׁמוֹנָה, וּמֵהֶן שְׁנֵי טְפָחִים מַיִם, אוֹ שֶׁהָיָה עָמְקוֹ שִׁבְעָה, וּמֵהֶן שְׁלוֹשָׁה טְפָחִים מַיִם, וְנָפַל לְתוֹכוֹ שׁוֹר וְכַיּוֹצֶא בּוֹ, וּמֵת--אֵין מְחַיְּבִין אוֹתוֹ לְשַׁלַּם; וְאִם תָּפַס הַנִּזָּק, אֵין מוֹצִיאִין מִיָּדוֹ--שֶׁהַדְּבָרִים הָאֵלּוּ, סָפֵק יֵשׁ בָּהֶן.</p>

<p><b>יב,יג</b>&nbsp;&nbsp;[יב] הַחוֹפֵר בּוֹר עָמֹק עֲשָׂרָה טְפָחִים, וּבָא אַחֵר וְהִשְׁלִימוֹ לְעֶשְׂרִים, וּבָא שְׁלִישִׁי וְהִשְׁלִימוֹ לִשְׁלוֹשִׁים--כֻּלָּן חַיָּבִין.&nbsp; חָפַר הָרִאשׁוֹן פָּחוּת מֵעֲשָׂרָה, אַפִלּוּ טֶפַח, וּבָא הָאַחֲרוֹן וְהִשְׁלִימוֹ לַעֲשָׂרָה--בֵּין שֶׁחָפַר בּוֹ טֶפַח, אוֹ שֶׁהִגְבִּיהַּ בִּנְיָן עַל שְׂפָתוֹ טֶפַח--זֶה הָאַחֲרוֹן חַיָּב.&nbsp; סָתַם טֶפַח שֶׁהוֹסִיף, אוֹ שֶׁסָּתַר טֶפַח שֶׁבָּנָה--הֲרֵי זֶה סְפֵק אִם כְּבָר נִסְתַּלְּקוּ מַעֲשֵׂי הָרִאשׁוֹן, אוֹ עֲדַיִן לֹא נִסְתַּלְּקוּ.</p>

<p><b>יב,יד</b>&nbsp;&nbsp;[יג] חָפַר הָרִאשׁוֹן בּוֹר עָמֹק, וּבָא הָאַחֲרוֹן וְהִרְחִיבוֹ, וְנָפַל לְתוֹכוֹ שׁוֹר, וּמֵת--אִם מֵחֲמַת הֶבְלוֹ מֵת--הָאַחֲרוֹן פָּטוּר, שֶׁהֲרֵי מִעַט הֶבְלוֹ; וְאִם מֵחֲמַת חֲבָטוֹ מֵת--הָאַחֲרוֹן חַיָּב, שֶׁהֲרֵי הוּא הִקְרִיב הֶזֵּק בּוֹר זֶה.</p>

<p><b>יב,טו</b>&nbsp;&nbsp;וְכֵן אִם נָפַל הַשּׁוֹר מֵאוֹתוֹ הַצַּד שֶׁהִרְחִיב הָאַחֲרוֹן--הָאַחֲרוֹן חַיָּב, שֶׁהֲרֵי הִקְרִיב הֶזֵּק בּוֹר זֶה:&nbsp; אַף עַל פִּי שֶׁמֵּת מִן הַהֶבֶל.&nbsp; וְאִם מִן הַצַּד שֶׁחָפַר הָרִאשׁוֹן נָפַל--הָרִאשׁוֹן חַיָּב, שֶׁזֶּה הָאַחֲרוֹן מִעַט הֶבְלוֹ.</p>

<p><b>יב,טז</b>&nbsp;&nbsp;[יד] בּוֹר שֶׁחִיְּבָה עָלָיו הַתּוֹרָה--אַפִלּוּ לֹא מֵתָה הַבְּהֵמָה אֵלָא מֵהֶבְלוֹ, וְאֵין צָרִיךְ לוֹמַר אִם מֵתָה מֵחֲבָטוֹ.&nbsp; לְפִיכָּךְ אִם הָיָה עֹמֶק הַבּוֹר כְּרָחְבּוֹ, אֵין לוֹ הֶבֶל; וְאִם לֹא נֶחְבְּטָה בּוֹ הַבְּהֵמָה, וּמֵתָה--פָּטוּר.&nbsp; הָיָה עָמְקוֹ יָתֵר עַל רָחְבּוֹ, יֵשׁ לוֹ הֶבֶל; וְאִם מֵתָה בּוֹ הַבְּהֵמָה, חַיָּב אַף עַל פִּי שֶׁלֹּא נֶחְבְּטָה בְּקַרְקָעוֹ.</p>

<p><b>יב,יז</b>&nbsp;&nbsp;[טו] עָשָׂה תֵּל גָּבוֹהַּ בִּרְשׁוּת הָרַבִּים, וְנֶחְבְּטָה בּוֹ הַבְּהֵמָה, וּמֵתָה--אִם הָיָה גָּבוֹהַּ עֲשָׂרָה טְפָחִים, חַיָּב לְשַׁלַּם.&nbsp; וְאִם הָיָה פָּחוּת מֵעֲשָׂרָה, פָּטוּר עַל מִיתַת הַבְּהֵמָה; אֲבָל אִם הֻזְּקָה בִּלְבָד, חַיָּב לְשַׁלַּם נֶזֶק שָׁלֵם, וְאַפִלּוּ בְּתֵל גָּבוֹהַּ כָּל שְׁהוּא, אוֹ בַּחֲפִירָה כָּל שְׁהוּא:&nbsp; שֶׁהַנֶּזֶק בְּכָל שְׁהוּא, דָּבָר מָצוּי וְיָדוּעַ; וְאֵין הַמִּיתָה בְּכָל שְׁהוּא מְצוּיָה, וַהֲרֵי הוּא כְּמוֹ אֹנֶס.</p>

<p><b>יב,יח</b>&nbsp;&nbsp;[טז] וְכֵן אֵינוּ חַיָּב עַל מִיתַת הַבְּהֵמָה בַּבּוֹר, אוֹ עַל חֲבִיטָתָהּ בַּתֵּל--אֵלָא אִם הָיְתָה הַבְּהֵמָה קְטַנָּה, אוֹ חֵרֶשֶׁת, אוֹ שׁוֹטָה, אוֹ סוֹמָה, אוֹ שֶׁנָּפְלָה בַּלַּיְלָה.&nbsp; אֲבָל אִם הָיְתָה פִּקַּחַת, וְנָפְלָה בַּיּוֹם, וּמֵתָה--פָּטוּר:&nbsp; שֶׁזֶּה כְּמוֹ אֹנֶס, מִפְּנֵי שֶׁדֶּרֶךְ הַבְּהֵמָה לִרְאוֹת וְלָסוּר מִן הַמִּכְשׁוֹלוֹת.</p>

<p><b>יב,יט</b>&nbsp;&nbsp;וְכֵן אִם נָפַל לְתוֹכוֹ אָדָם וּמֵת--אַפִלּוּ הָיָה סוֹמֶה, אוֹ שֶׁנָּפַל בַּלַּיְלָה--בֵּין שֶׁהָיָה עֶבֶד בֵּין שֶׁהָיָה בֶּן חוֹרִין, הֲרֵי זֶה פָּטוּר.&nbsp; וְאִם הֻזַּק בּוֹ הָאָדָם, אוֹ הַבְּהֵמָה הַפִּקַּחַת--חַיָּב נֶזֶק שָׁלֵם כְּמוֹ שֶׁבֵּאַרְנוּ.</p>

<p><b>יב,כ</b>&nbsp;&nbsp;[יז] נָפַל לְתוֹכוֹ שׁוֹר פְּסוּלֵי הַמֻּקְדָּשִׁין, וּמֵת--הֲרֵי זֶה פָּטוּר:&nbsp; שֶׁנֶּאֱמָר "וְהַמֵּת, יִהְיֶה-לּוֹ" (שמות כא,לד; שמות כא,לו), מִי שֶׁהַמֵּת שֶׁלּוֹ; יָצָא זֶה שְׁהוּא אָסוּר בַּהֲנָיָה, וְדִינוֹ שֶׁיִּקָּבֵר.&nbsp; [יח] הָיָה חוֹפֵר בַּבּוֹר, וְנָפְלָה הַבְּהֵמָה מִקּוֹל הַחֲפִירָה בְּתוֹךְ הַבּוֹר, וּמֵתָה--אִם נָפְלָה מִלְּפָנֶיהָ, חַיָּב.&nbsp; נָפְלָה מֵאֲחוֹרֶיהָ, כְּגוֹן שֶׁנִּבְעֲתָה וְחָזְרָה עַל עֲקֵבָהּ לְאָחוֹר, וְנָפְלָה וּמֵתָה--פָּטוּר:&nbsp; שֶׁנֶּאֱמָר "וְנָפַל" (שמות כא,לג), עַד שֶׁיִּפֹּל דֶּרֶךְ נְפִילָה.</p>

<p><b>יב,כא</b>&nbsp;&nbsp;נָפַל לְפָנָיו מִקּוֹל הַחֲפִירָה חוּץ לַבּוֹר, וּמֵת אוֹ נִזָּק--אֵין בֵּית דִּין מְחַיְּבִין אוֹתוֹ; וְאִם תָּפַס הַנִּזָּק, אֵין מוֹצִיאִין מִיָּדוֹ.&nbsp; וְאִם נָפַל לַאֲחוֹרָיו חוּץ לַבּוֹר, וּמֵת אוֹ הֻזַּק--בַּעַל הַבּוֹר פָּטוּר.</p>

<p><b>יב,כב</b>&nbsp;&nbsp;[יט] שׁוֹר שֶׁדָּחַף בְּהֵמָה לְתוֹךְ הַבּוֹר, וּמֵתָה--אִם מוּעָד הוּא--בַּעַל הַבּוֹר מְשַׁלֵּם מֶחְצָה, וּבַעַל הַשּׁוֹר מֶחְצָה.&nbsp; וְאִם תָּם הוּא--בַּעַל הַשּׁוֹר מְשַׁלֵּם רְבִיעַ מִגּוּפוֹ, וּבַעַל הַבּוֹר מְשַׁלֵּם שְׁלוֹשָׁה חֲלָקִים מִן הַיָּפֶה שֶׁבִּנְכָסָיו.&nbsp; שֶׁבַּעַל הַנְּבֵלָה אוֹמֵר לְבַעַל הַבּוֹר, פְּחָת נְבֵלָה זוֹ יֵשׁ לִי אֶצְלָךְ; אַף עַל פִּי שְׁהִיא גְּדוֹלָה וּפִקַּחַת--כֵּיוָן שֶׁנִּדְחֲפָה, הֲרֵי זוֹ כְּמִי שֶׁנָּפְלָה בַּלַּיְלָה:&nbsp; כָּל שֶׁאֲנִי יָכוֹל לְהוֹצִיא מִבַּעַל הַשּׁוֹר, אֲנִי מוֹצִיא; וְהַשְּׁאָר, אַתָּה חַיָּב לְשַׁלְּמוֹ.</p>

<p><b>יב,כג</b>&nbsp;&nbsp;[כ] וְכֵן הַמַּנִּיחַ אֶבֶן עַל פִּי הַבּוֹר, וּבָא הַשּׁוֹר וְנִתְקַל בָּהּ, וְנָפַל לַבּוֹר, וּמֵת--הַמַּנִּיחַ אֶת הָאֶבֶן מְשַׁלֵּם מֶחְצָה, וּבַעַל הַבּוֹר מֶחְצָה.</p>

<p><b>יב,כד</b>&nbsp;&nbsp;[כא] וְכֵן שׁוֹר שֶׁלְּהִדְיוֹט וְשׁוֹר פְּסוּלֵי הַמֻּקְדָּשִׁין שֶׁנָּגְחוּ כְּאֶחָד--אִם תָּם הוּא זֶה שֶׁלְּהִדְיוֹט, מְשַׁלֵּם חֲצִי נֶזֶק; וְאִם מוּעָד, נֶזֶק שָׁלֵם:&nbsp; שֶׁהַנִּזָּק אוֹמֵר לוֹ, כָּל שֶׁאֲנִי יָכוֹל לְהוֹצִיא מִזֶּה אֲנִי מוֹצִיא, וְהַשְּׁאָר מִמָּךְ; וְזֶה הוֹאִיל וְהֶקְדֵּשׁ הוּא, וּפָטוּר--אַתָּה תְּשַׁלַּם לִי הַכֹּל.</p>

<p><b>יב,כה</b>&nbsp;&nbsp;[כב] מִי שֶׁהָיָה חוֹפֵר בּוֹר בִּרְשׁוּת הָרַבִּים, וְנָפַל עָלָיו שׁוֹר וַהֲרָגוֹ--בַּעַל הַשּׁוֹר פָּטוּר; וְאִם מֵת הַשּׁוֹר, נוֹטֵל בַּעַל הַשּׁוֹר דְּמֵי שׁוֹרוֹ מִיּוֹרְשֵׁי בַּעַל הַבּוֹר.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק יג</h2>

<p><b>יג,א</b>&nbsp;&nbsp;כֵּלִים שֶׁנָּפְלוּ לַבּוֹר וְנִשְׁתַּבְּרוּ--בַּעַל הַבּוֹר פָּטוּר, שֶׁנֶּאֱמָר "וְנָפַל-שָׁמָּה שּׁוֹר, אוֹ חֲמוֹר" (שמות כא,לג):&nbsp; מִפִּי הַשְּׁמוּעָה לָמְדוּ "שׁוֹר", לֹא אָדָם; "חֲמוֹר", לֹא כֵּלִים.&nbsp; אַפִלּוּ נָפַל שׁוֹר בְּכֵלָיו, וּמֵת הַשּׁוֹר וְנִשְׁתַּבְּרוּ כֵּלָיו--חַיָּב עַל הַבְּהֵמָה, וּפָטוּר עַל הַכֵּלִים.</p>

<p><b>יג,ב</b>&nbsp;&nbsp;הַבּוֹר מֵאֲבוֹת נְזָקִים הוּא, וְתוֹלְדוֹתָיו כָּמוֹהוּ מוּעָדִין מִתְּחִלָּתָן.&nbsp; וְכָל הַמַּנִּיחַ תַּקְלָה, הֲרֵי זֶה תּוֹלֶדֶת הַבּוֹר.&nbsp; וְאִם הֻזַּק בָּהּ אָדָם אוֹ בְּהֵמָה, מְשַׁלֵּם זֶה שֶׁהִנִּיחַ הַתַּקְלָה נֶזֶק שָׁלֵם, בֵּין שֶׁהִפְקִיר הַתַּקְלָה, בֵּין שֶׁלֹּא הִפְקִירָהּ; וְאִם הֻזְּקוּ בָּהּ כֵּלִים, פָּטוּר.</p>

<p><b>יג,ג</b>&nbsp;&nbsp;כֵּיצַד:&nbsp; הַמַּנִּיחַ אַבְנוֹ אוֹ סַכִּינוֹ אוֹ מַשָּׂאוֹ אוֹ תִּבְנוֹ וְקַשּׁוֹ וְכַיּוֹצֶא בָּהֶן בִּרְשׁוּת הָרַבִּים, וְהֻזַּק בָּהֶן בֵּין אָדָם בֵּין בְּהֵמָה--חַיָּב נֶזֶק שָׁלֵם.&nbsp; וְכֵן אִם הִנִּיחָן בִּרְשׁוּתוֹ, וְהִפְקִיר רְשׁוּתוֹ וְלֹא הִפְקִירָן.&nbsp; נִתְקַל בַּקַּרְקָע, וְנֶחְבַּט בְּתַקְלָה זוֹ וְהֻזַּק בָּהּ--חַיָּב בַּעַל הַתַּקְלָה.&nbsp; וְאִם הֻזְּקוּ כֵּלִים בְּכָל אֵלּוּ, אוֹ נִטַּנְּפוּ--פָּטוּר.</p>

<p><b>יג,ד</b>&nbsp;&nbsp;הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת, וְהִרְבִּיץ גְּלָלִים, וְנִטַּנְּפוּ בָּהֶן כֵּלָיו שֶׁלְּבַעַל הַבַּיִת--פָּטוּר:&nbsp; שֶׁהַגָּלָל הַזֶּה תּוֹלֶדֶת בּוֹר הוּא, וְלֹא מָצִינוּ בּוֹר שֶׁחַיָּב בּוֹ עַל הַכֵּלִים.</p>

<p><b>יג,ה</b>&nbsp;&nbsp;הַמַּנִּיחַ אֶת הַכַּד בִּרְשׁוּת הָרַבִּים, וְהָלַךְ הַמְּהַלֵּךְ וְנִתְקַל בָּהּ, וְשִׁבְּרָהּ--פָּטוּר, לְפִי שְׁאֵין דֶּרֶךְ בְּנֵי אָדָם לְהִתְבּוֹנֵן בַּדֶּרֶךְ כִּשְׁהֶן מְהַלְּכִין.&nbsp; וְאִם הֻזַּק בָּהּ--הֲרֵי בַּעַל הַכַּד חַיָּב בִּנְזָקָיו, וְאַפִלּוּ הִפְקִיר הַכַּד:&nbsp; שֶׁכָּל הַמַּפְקִיר נְזָקָיו שְׁאֵין לוֹ רְשׁוּת לַעֲשׂוֹתָן מִתְּחִלָּה, חַיָּב כְּאִלּוּ לֹא הִפְקִירָן.</p>

<p><b>יג,ו</b>&nbsp;&nbsp;הִנִּיחַ אֶת הַכַּד בִּמְקוֹם שֶׁיֵּשׁ לוֹ רְשׁוּת לְהנִּיחָהּ שָׁם, כְּגוֹן מְקוֹם הַקְּרָנוֹת שֶׁלַּגִּתּוֹת וְכַיּוֹצֶא בָּהֶן, וְנִתְקַל בָּהּ, וְשִׁבְּרָהּ--חַיָּב; וְאִם הֻזַּק בָּהּ הַמְּהַלֵּךְ--בַּעַל הַכַּד פָּטוּר, מִפְּנֵי שֶׁהָיָה לוֹ לְהִסְתַּכַּל.&nbsp; וְאִם הָיְתָה אֲפֵלָה, אוֹ שֶׁמִּלָּא כָּל הַדֶּרֶךְ כַּדִּים--פָּטוּר עַל שְׁבִירָתָהּ; וְאִם נִתְקַל בָּהּ, הֲרֵי בַּעַל הַכַּד חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>יג,ז</b>&nbsp;&nbsp;נִשְׁבְּרָה כַּדּוֹ בִּרְשׁוּת הָרַבִּים, וְהֻחְלַק אֶחָד בַּמַּיִם אוֹ שֶׁלָּקָה בַּחֲרָסֶיהָ--פָּטוּר מִדִּינֵי אָדָם, לְפִי שְׁהוּא אָנוּס; וְחַיָּב בְּדִינֵי שָׁמַיִם, מִפְּנֵי שֶׁלֹּא סִלַּק הַחֲרָסִים.&nbsp; וַהֲרֵי הַחֲרָסִים וְהַמַּיִם כְּהֶפְקֵר; וְלֹא הִפְקִיר אֵלָא אַחַר שֶׁנֶּאֱנַס, וּלְפִיכָּךְ פָּטוּר.&nbsp; וְאִם נִתְכַּוַּן לִזְכּוֹת בַּחֲרָסֶיהָ, וְהֻזַּק בָּהֶן אַחֵר--חַיָּב.&nbsp; וְהוּא הַדִּין לְנָפְלָה גְּמַלּוֹ וְלֹא הִעְמִידָהּ, וְכָל כַּיּוֹצֶא בָּהּ.&nbsp; וְאִם הֻזְּקוּ כֵּלִים בְּכָל אֵלּוּ--פָּטוּר, בֵּין הִפְקִיר בֵּין לֹא הִפְקִיר, כְּמוֹ שֶׁבֵּאַרְנוּ.</p>

<p><b>יג,ח</b>&nbsp;&nbsp;שְׁנֵי קַדָּרִין שֶׁהָיוּ מְהַלְּכִין בַּדֶּרֶךְ זֶה אַחַר זֶה, וְנִתְקַל הָרִאשׁוֹן וְנָפַל, וְנִתְקַל הַשֵּׁנִי בָּרִאשׁוֹן--אִם הָיָה לָרִאשׁוֹן לַעֲמֹד, וְלֹא עָמַד--חַיָּב בִּנְזָקָיו שֶׁלַּשֵּׁנִי:&nbsp; שֶׁאַף עַל פִּי שְׁהוּא אָנוּס בְּשָׁעַת נְפִילָה, אֵינוּ אָנוּס בִּהְיוֹתוֹ מֻטָּל בַּדֶּרֶךְ, וַהֲרֵי הוּא יָכוֹל לַעֲמֹד.&nbsp; וְאִם לֹא הָיָה לוֹ לַעֲמֹד--פָּטוּר, וְאַף עַל פִּי שֶׁלֹּא הִזְהִיר לְזֶה שֶׁנִּתְקַל בּוֹ:&nbsp; מִפְּנֵי שְׁהוּא טָרוּד בְּנַפְשׁוֹ.</p>

<p><b>יג,ט</b>&nbsp;&nbsp;בַּמֶּה דְּבָרִים אֲמוּרִים שְׁהוּא חַיָּב בִּנְזָקָיו שֶׁלַּשֵּׁנִי, בְּשֶׁהֻזַּק גּוּפוֹ שֶׁלַּשֵּׁנִי; אֲבָל אִם הֻזְּקוּ כֵּלָיו, פָּטוּר, שְׁאֵינוּ חַיָּב עַל הַכֵּלִים בַּבּוֹר, וְכָל תַּקְלָה תּוֹלֶדֶת בּוֹר הִיא כְּמוֹ שֶׁבֵּאַרְנוּ.</p>

<p><b>יג,י</b>&nbsp;&nbsp;הַקַּדָּרִין וְהַזַּגָּגִין וְכַיּוֹצֶא בָּהֶן שֶׁהָיוּ מְהַלְּכִין בַּדֶּרֶךְ זֶה אַחַר זֶה, וְנִתְקַל הָרִאשׁוֹן וְנָפַל, וְנִתְקַל הַשֵּׁנִי בָּרִאשׁוֹן, וְהַשְּׁלִישִׁי בַּשֵּׁנִי, וְכָל אֶחָד מֵהֶן יֵשׁ לוֹ לַעֲמֹד, וְלֹא עָמַד--הָרִאשׁוֹן חַיָּב בְּנִזְקֵי גּוּפוֹ שֶׁלְּשֵׁנִי, בֵּין שֶׁהֻזַּק בְּגוּפוֹ שֶׁלָּרִאשׁוֹן הַמֻּטָּל בֵּין שֶׁהֻזַּק בְּמַשָּׂאוֹ.&nbsp; וְהַשֵּׁנִי חַיָּב בְּנִזְקֵי גּוּפוֹ שֶׁלַּשְּׁלִישִׁי, אִם הֻזַּק בְּגוּפוֹ שֶׁלַּשֵּׁנִי; אֲבָל אִם הֻזַּק בְּמַשָּׂאוֹ שֶׁלַּשֵּׁנִי שֶׁנָּפַל, פָּטוּר, שֶׁהֲרֵי אוֹמֵר לוֹ הַשֵּׁנִי בּוֹר זֶה שְׁהוּא מַשָּׂאִי אֵין אֲנִי הַכּוֹרֶה אוֹתוֹ, שֶׁהֲרֵי הָרִאשׁוֹן הִפִּיל הַשֵּׁנִי עִם מַשָּׂאוֹ.&nbsp; וְאִם הִזְהִירוּ זֶה אֶת זֶה, כֻּלָּן פְּטוּרִין.</p>

<p><b>יג,יא</b>&nbsp;&nbsp;נָפַל הָרִאשׁוֹן, וְהָיָה מֻטָּל לְרֹחַב הַדֶּרֶךְ, וְנִתְקַל אֶחָד בְּרֹאשׁוֹ וְאֶחָד בְּרַגְלָיו וְאֶחָד בְּבִטְנוֹ--הֲרֵי הוּא חַיָּב בְּנִזְקֵי כֻּלָּן:&nbsp; הוֹאִיל וְהָיָה לוֹ לַעֲמֹד, וְלֹא עָמַד.</p>

<p><b>יג,יב</b>&nbsp;&nbsp;הַשּׁוֹפֵךְ אֶת הַמַּיִם בִּרְשׁוּת הָרַבִּים, וְהֻזַּק בָּהֶן אַחֵר--חַיָּב בִּנְזָקָיו; וְאִם נִטַּנְּפוּ כֵּלָיו, פָּטוּר כְּמוֹ שֶׁבֵּאַרְנוּ.&nbsp; נִבְלְעוּ הַמַּיִם בָּאָרֶץ, וְנִשְׁאֲרָה הָאָרֶץ חֲלָקָה, וְהֻחְלַק וְנָפַל, וְהֻזַּק בַּקַּרְקָע--הֲרֵי זֶה חַיָּב בִּנְזָקָיו.</p>

<p><b>יג,יג</b>&nbsp;&nbsp;כָּל אֵלּוּ שֶׁפּוֹתְקִין בִּיבוֹתֵיהֶן, וְגוֹרְפִין מְעָרוֹתֵיהֶן--אֵין לָהֶן רְשׁוּת לִשְׁפֹּךְ הַמַּיִם בִּרְשׁוּת הָרַבִּים, בִּימוֹת הַחַמָּה.&nbsp; אֲבָל בִּימוֹת הַגְּשָׁמִים, יֵשׁ לָהֶן רְשׁוּת לִשְׁפֹּךְ; וְאַף עַל פִּי כֵן אִם הֻזַּק אָדָם אוֹ בְּהֵמָה בַּמַּיִם, חַיָּבִין נֶזֶק שָׁלֵם.</p>

<p><b>יג,יד</b>&nbsp;&nbsp;לֹא יוֹצִיא אָדָם תִּבְנוֹ וְקַשּׁוֹ לִרְשׁוּת הָרַבִּים, כְּדֵי שֶׁיָּדוּשׁוּ וְיַעֲשׂוּ לוֹ זֵבֶל.&nbsp; וְאִם הוֹצִיא, קָנְסוּ אוֹתוֹ חֲכָמִים שֶׁיִּהְיוּ כְּהֶפְקֵר, וְכָל הַקּוֹדֵם בָּהֶן זָכָה, מֵעֵת שֶׁנִּדּוֹשׁוּ וְהִשְׁבִּיחוּ; וְאִם קָדַם אָדָם, וְזָכָה בָּהֶן מִשָּׁעַת הוֹצָאָה לִרְשׁוּת הָרַבִּים--אֵין מוֹצִיאִין מִיָּדוֹ.&nbsp; וְאַף עַל פִּי שְׁהֶן כְּהֶפְקֵר, אִם הֻזַּק בָּהֶן אָדָם אוֹ בְּהֵמָה, הֲרֵי זֶה הַמּוֹצִיא חַיָּב לְשַׁלַּם.</p>

<p><b>יג,טו</b>&nbsp;&nbsp;יֵשׁ לְכָל אָדָם לְהוֹצִיא אֶת הַזֵּבֶל וְהַגְּלָלִים לִרְשׁוּת הָרַבִּים, בְּשָׁעַת הוֹצָאַת זְבָלִים, וְלִצְבֹּר אוֹתָן שָׁם שְׁלוֹשִׁים יוֹם, כְּדֵי שֶׁיִּהְיֶה נִשּׁוֹף בְּרַגְלֵי אָדָם.&nbsp; וְאַף עַל פִּי כֵן אִם הִזִּיק, חַיָּב לְשַׁלַּם.&nbsp; וְחַיָּבִין עַל זֶה הַגָּלָל מִשּׁוֹם גָּזֵל:&nbsp; כֵּיוָן שְׁאֵין בּוֹ שְׁבָח אִם נִדּוֹשׁ, לֹא קָנְסוּ בּוֹ.</p>

<p><b>יג,טז</b>&nbsp;&nbsp;אֵין שׁוֹרִין טִיט בִּרְשׁוּת הָרַבִּים, וְאֵין לוֹבְנִים לְבֵנִים.&nbsp; אֲבָל גּוֹבְלִין טִיט בִּרְשׁוּת הָרַבִּים, אֲבָל לֹא לַלְּבֵנִים.&nbsp; [יז] הַבּוֹנֶה בִּרְשׁוּת הָרַבִּים--הַמֵּבִיא אֲבָנִים מֵבִיא, וְהַבּוֹנֶה בּוֹנֶה; וְכֻלָּן שֶׁהִזִּיקוּ, חַיָּבִין לְשַׁלַּם נֶזֶק שָׁלֵם.</p>

<p><b>יג,יז</b>&nbsp;&nbsp;[יח] הַחַצָּב שֶׁחָצַב אֶבֶן וּמְסָרָהּ לְסַתָּת, וְהֻזַּק בָּהּ אָדָם אוֹ בְּהֵמָה--הַסַּתָּת חַיָּב.&nbsp; וְסַתָּת שֶׁמָּסַר לְחַמָּר, הַחַמָּר חַיָּב.&nbsp; מָסַר חַמָּר לְכַתָּף, הַכַּתָּף חַיָּב.&nbsp; מָסַר כַּתָּף לְבוֹנֶה, הַבּוֹנֶה חַיָּב.&nbsp; מְסָרָהּ הַבּוֹנֶה לְזֶה שֶׁמְּתַקֵּן יְשִׁיבָתָהּ בַּבִּנְיָן, הַמְּתַקֵּן חַיָּב.&nbsp; וְאִם אַחַר שֶׁהֶעֱלוּהָ עַל גַּבֵּי דִּימוֹס, נָפְלָה וְהִזִּיקָה, וְהָיוּ עוֹשִׂין בְּקַבְלָנוּת--כֻּלָּן חַיָּבִין; וּבִשְׂכִירוּת--הָאַחֲרוֹן חַיָּב, וְכֻלָּן פְּטוּרִין.</p>

<p><b>יג,יח</b>&nbsp;&nbsp;[יט] הַכּוֹתָל וְהָאִילָן שֶׁנָּפְלוּ לִרְשׁוּת הָרַבִּים, וְהִזִּיקוּ--פָּטוּר מִלְּשַׁלַּם, וְאַף עַל פִּי שֶׁהִפְקִירָן:&nbsp; לְפִי שְׁאֵינָן דּוֹמִים לַבּוֹר, שֶׁהֲרֵי אֵין תְּחִלָּתָן לְהַזִּיק.&nbsp; וְאִם הָיוּ רְעוּעִין, בֵּית דִּין קוֹבְעִין לוֹ זְמָן לָקֹץ אֶת הָאִילָן וְלִסְתֹּר אֶת הַכּוֹתָל; וְכַמָּה הַזְּמָן, שְׁלוֹשִׁים יוֹם.&nbsp; נָפְלוּ בְּתוֹךְ הַזְּמָן, וְהִזִּיקוּ--פָּטוּר; לְאַחַר הַזְּמָן--חַיָּב, מִפְּנֵי שֶׁשִּׁהָה אוֹתָן.</p>

<p><b>יג,יט</b>&nbsp;&nbsp;[כ] הַמַּצְנִיעַ אֶת הַקּוֹץ וְאֶת הַזְכוֹכִית, וְהַגּוֹדֵר גְּדֵרוֹ בְּקוֹצִים, וְהִפְרִיחַ לִרְשׁוּת הָרַבִּים, וְהֻזַּק אַחֵר בָּהֶן--חַיָּב נֶזֶק שָׁלֵם.&nbsp; וְאִם גָּדַר גְּדֵרוֹ בְּקוֹצִים בְּצִמְצוּם בְּתוֹךְ רְשׁוּתוֹ--פָּטוּר, לְפִי שְׁאֵין דֶּרֶךְ בְּנֵי אָדָם לְהִתְחַכַּךְ בַּכּוֹתָלִים.</p>

<p><b>יג,כ</b>&nbsp;&nbsp;[כא] הַמַּצְנִיעַ קוֹצָיו וּזְכוֹכִיּוֹתָיו בְּתוֹךְ כּוֹתָלוֹ שֶׁלַּחֲבֵרוֹ, וּבָא בַּעַל הַכּוֹתָל וְסָתַר אֶת כּוֹתָלוֹ, וְנָפְלוּ לִרְשׁוּת הָרַבִּים, וְהִזִּיקוּ--אִם כּוֹתָל רָעוּעַ הָיָה, הַמַּצְנִיעַ חַיָּב; וְאִם כּוֹתָל בָּרִיא הוּא, בַּעַל הַכּוֹתָל חַיָּב.</p>

<p><b>יג,כא</b>&nbsp;&nbsp;[כב] חֲסִידִים הָרִאשׁוֹנִים הָיוּ מַצְנִיעִין אֶת הַקּוֹצִים וְאֶת הַזְכוֹכִית בְּתוֹךְ שְׂדוֹתֵיהֶן בְּעֹמֶק שְׁלוֹשָׁה טְפָחִים בָּאָרֶץ, כְּדֵי שֶׁלֹּא תַעֲלֵם הַמַּחְרֵשָׁה.&nbsp; וַאֲחֵרִים שׂוֹרְפִין אוֹתָן בָּאֵשׁ.&nbsp; וַאֲחֵרִים מַשְׁלִיכִין אוֹתָן לַיָּם אוֹ לַנָּהָר, כְּדֵי שֶׁלֹּא יֻזַּק בָּהֶן אָדָם.</p>

<p><b>יג,כב</b>&nbsp;&nbsp;[כג] לֹא יְסַקַּל אָדָם מֵרְשׁוּתוֹ לִרְשׁוּת הָרַבִּים.&nbsp; וְאֵין עוֹשִׂין חָלָל תַּחַת רְשׁוּת הָרַבִּים, וְלֹא בּוֹרוֹת וְלֹא שִׁיחִין וְלֹא מְעָרוֹת, וְאַף עַל פִּי שֶׁהָעֲגָלָה יְכוּלָה לְהַלַּךְ עַל גַּבֵּיהֶן וְהִיא טְעוּנָה אֲבָנִים, שֶׁמֶּא תִּפְחַת מִלְּמַטָּה שֶׁלֹּא מִדַּעְתּוֹ.&nbsp; וְהַחוֹפֵר בּוֹר לְצָרְכֵּי רַבִּים, מֻתָּר.</p>

<p><b>יג,כג</b>&nbsp;&nbsp;[כד] אֵין מוֹצִיאִין זִיזִין וּכְצוּצְטְרָיוֹת לִרְשׁוּת הָרַבִּים, אֵלָא אִם כֵּן הָיוּ לְמַעְלָה מִגָּמָל וְרוֹכְבוֹ:&nbsp; וְהוּא, שֶׁלֹּא יַאֲפִיל הַדֶּרֶךְ עַל בְּנֵי רְשׁוּת הָרַבִּים.&nbsp; וְאִם רָצָה, כּוֹנֵס לְתוֹךְ שֶׁלּוֹ וּמוֹצִיא.&nbsp; כָּנַס, וְלֹא הוֹצִיא--הֲרֵי זֶה מוֹצִיא כָּל זְמָן שֶׁיִּרְצֶה; אֲבָל אֵינוּ יָכוֹל לְהַחְזִיר כּוֹתָלִים לִמְקוֹמָן לְעוֹלָם--שֶׁכָּל מְצָר שֶׁהִחְזִיקוּ בּוֹ רַבִּים, אָסוּר לְקַלְקְלוֹ.</p>

<p><b>יג,כד</b>&nbsp;&nbsp;[כה] לָקַח חָצֵר, וּבָהּ זִיזִין וּכְצוּצְטְרָיוֹת יוֹצְאוֹת לִרְשׁוּת הָרַבִּים--הֲרֵי זוֹ בְּחֶזְקָתָהּ; וְאִם נָפְלָה, חוֹזֵר וּבוֹנֶה אוֹתָהּ כְּשֶׁהָיְתָה.</p>

<p><b>יג,כה</b>&nbsp;&nbsp;[כו] אִילָן שְׁהוּא נוֹטֶה לִרְשׁוּת הָרַבִּים--קוֹצֵץ, כְּדֵי שֶׁיִּהְיֶה הַגָּמָל עוֹבֵר בְּרוֹכְבוֹ.&nbsp; וּמַנִּיחִין מָקוֹם פָּנוּי מִשְּׁתֵי שִׂפְתוֹת הַנָּהָר, כְּרֹחַב כִּתְפֵי הַמַּלָּחִים שֶׁיּוֹרְדִין שָׁם וּמוֹשְׁכִין הַסְּפִינָה.&nbsp; וְכָל אִילָן הַנִּמְצָא בְּרֹחַב זֶה, קוֹצְצִין אוֹתוֹ מִיָּד; וְאֵין מַתְרִין בִּבְעָלָיו, שֶׁהֲרֵי מְעַכֵּב מוֹשְׁכֵי הַסְּפִינָה.</p>

<p><b>יג,כו</b>&nbsp;&nbsp;[כז] מִי שֶׁהָיְתָה דֶּרֶךְ הָרַבִּים עוֹבֶרֶת בְּתוֹךְ שָׂדֵהוּ--נְטָלָהּ, וְנָתַן לָהֶן מִן הַצַּד--מַה שֶׁנָּתַן נָתַן, וְזָכוּ בּוֹ; וְזֶה שֶׁנָּטַל, לֹא זָכָה בּוֹ.&nbsp; וְכַמָּה רֹחַב דֶּרֶךְ הָרַבִּים, אֵין פָּחוּת מִשֵּׁשׁ עֶשְׂרֵה אַמָּה.
<br>&nbsp;</p>

<h2>הִלְכּוֹת נִזְקֵי מָמוֹן פֵּרֶק יד</h2>

<p><b>יד,א</b>&nbsp;&nbsp;הַמַּדְלִיק בְּתוֹךְ שְׂדֵה חֲבֵרוֹ, וְעָבְרָה הַדְּלֵקָה--חַיָּב לְשַׁלַּם נֶזֶק שָׁלֵם, שֶׁנֶּאֱמָר "כִּי-תֵצֵא אֵשׁ .&nbsp;.&nbsp;. שַׁלֵּם יְשַׁלֵּם, הַמַּבְעִר אֶת-הַבְּעֵרָה" (שמות כב,ה).&nbsp; וְהַבְּעֵרָה מֵאֲבוֹת נְזָקִים הִיא.</p>

<p><b>יד,ב</b>&nbsp;&nbsp;הִדְלִיק בְּתוֹךְ רְשׁוּתוֹ--צָרִיךְ לְהַרְחִיק מִסּוֹף הַמְּצָר, כְּדֵי שֶׁלֹּא תַעֲבֹר הַדְּלֵקָה לִשְׂדֵה חֲבֵרוֹ.&nbsp; וְכַמָּה שֵׁעוּר הַהַרְחָקָה, הַכֹּל לְפִי גָּבְהָהּ שֶׁלַּדְּלֵקָה.&nbsp; וְאִם לֹא הִרְחִיק כָּרָאוּי, וְעָבְרָה הָאֵשׁ וְהִזִּיקָה--חַיָּב לְשַׁלַּם נֶזֶק שָׁלֵם; הִרְחִיק כָּרָאוּי, וְעָבְרָה וְהִזִּיקָה--פָּטוּר, שֶׁזּוֹ מַכָּה בִּידֵי שָׁמַיִם הִיא.</p>

<p><b>יד,ג</b>&nbsp;&nbsp;וְכֵן אִם עָבְרָה נָהָר אוֹ שְׁלוּלִית שֶׁיֵּשׁ בָּהֶן מַיִם, וְרָחְבָּן שְׁמוֹנֶה אַמּוֹת--פָּטוּר.&nbsp; [ג] עָבְרָה גָּדֵר--אוֹמְדִין גֹּבַהּ הַגָּדֵר, וְגֹבַהּ הַדְּלֵקָה, וְהָעֵצִים אוֹ הַקּוֹצִים הַמְּצוּיִין שָׁם:&nbsp; אִם אֵינָהּ רְאוּיָה לַעֲבֹר, פָּטוּר; וְאִם רְאוּיָה לַעֲבֹר, חַיָּב.</p>

<p><b>יד,ד</b>&nbsp;&nbsp;בַּמֶּה דְּבָרִים אֲמוּרִים, בְּאֵשׁ הַקּוֹדַחַת.&nbsp; אֲבָל אִם הָיָה לָהּ לַהַב גָּדוֹל, הָעוֹלֶה וְנִכְפָף מִגֹּבַהּ עֲלִיַּת הַלַּהַב, וְהָיוּ הָעֵצִים מְצוּיִין שָׁם--אֵין לָהּ אֹמֶד; אֵלָא אַפִלּוּ עָבְרָה אֶלֶף אַמָּה, חַיָּב.</p>

<p><b>יד,ה</b>&nbsp;&nbsp;[ד] נָפְלָה דְּלֵקָה בַּחֲצֵרוֹ, וְנָפַל גָּדֵר שֶׁלֹּא מֵחֲמַת הַדְּלֵקָה, וְעָבְרָה וְהִדְלִיקָה בְּחָצֵר אַחֶרֶת--אִם הָיָה יָכוֹל לִגְדֹּר הַגָּדֵר שֶׁנָּפַל, וְלֹא גְּדָרוֹ--חַיָּב.&nbsp; לְמָה הַדָּבָר דּוֹמֶה:&nbsp; לְשׁוֹרוֹ שֶׁיָּצָא וְהִזִּיק--שֶׁהָיָה לוֹ לְשָׁמְרוֹ, וְלֹא שְׁמָרוֹ.</p>

<p><b>יד,ו</b>&nbsp;&nbsp;[ה] הַשּׁוֹלֵחַ אֶת הַבְּעֵרָה בְּיַד חֵרֵשׁ שׁוֹטֶה וְקָטָן--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.&nbsp; בַּמֶּה דְּבָרִים אֲמוּרִים, שֶׁמָּסַר לָהֶן גַּחֶלֶת וְלִבּוּהָ, שֶׁדֶּרֶךְ הַגַּחֶלֶת לְהִכָּבוֹת מֵאֵלֶיהָ, קֹדֶם שֶׁתַּעֲבֹר וְתַדְלִיק.&nbsp; אֲבָל אִם מָסַר לָהֶן שַׁלְהֶבֶת--חַיָּב, שֶׁהֲרֵי מַעֲשָׂיו גָּרְמוּ.</p>

<p><b>יד,ז</b>&nbsp;&nbsp;[ו] שָׁלַח אֶת הַבְּעֵרָה בְּיַד פִּקֵּחַ--זֶה הַפִּקֵּחַ שֶׁהִבְעִיר חַיָּב לְשַׁלַּם, וְהַשּׁוֹלֵחַ פָּטוּר.&nbsp; וְכֵן אִם הִנִּיחַ שׁוֹמֵר לִשְׁמֹר הַבְּעֵרָה, הַשּׁוֹמֵר חַיָּב.</p>

<p><b>יד,ח</b>&nbsp;&nbsp;[ז] אֶחָד הֵבִיא אֶת הָאוּר, וְאֶחָד הֵבִיא אֶת הָעֵצִים--הַמֵּבִיא אֶת הָעֵצִים חַיָּב.&nbsp; אֶחָד הֵבִיא אֶת הָעֵצִים, וְאֶחָד הֵבִיא אֶת הָאוּר--הַמֵּבִיא אֶת הָאוּר חַיָּב.&nbsp; בָּא אַחֵר וְלִבָּה, הַמְּלַבֶּה חַיָּב.&nbsp; לִבַּתּוּ רוּחַ שְׁאֵינָהּ מְצוּיָה תָּמִיד, הֲרֵי כֻּלָּן פְּטוּרִין; לִבָּה, וְלִבַּתּוּ הָרוּחַ--חַיָּב:&nbsp; שֶׁהֲרֵי הוּא גָּרַם; וְכָל הַגּוֹרֵם לְהַזִּיק, מְשַׁלֵּם נֶזֶק שָׁלֵם מִן הַיָּפֶה שֶׁבִּנְכָסָיו כִּשְׁאָר כָּל הַמַּזִּיקִין.</p>

<p><b>יד,ט</b>&nbsp;&nbsp;[ח] אֵשׁ שֶׁיָּצְאָה וְאָכְלָה עֵצִים אוֹ אֲבָנִים אוֹ עָפָר--חַיָּב לְשַׁלַּם, שֶׁנֶּאֱמָר "וּמָצְאָה קֹצִים .&nbsp;.&nbsp;. אוֹ הַשָּׂדֶה" (שמות כב,ה).&nbsp; אָכְלָה גָּדִישׁ וְכַיּוֹצֶא בּוֹ, וְהָיוּ כֵּלִים טְמוּנִים בְּתוֹךְ הַגָּדִישׁ--אִם הָיוּ כְּגוֹן מוֹרִיגִים וּכְלֵי בָּקָר וְכַיּוֹצֶא בָּהֶן מִדְּבָרִים שֶׁדֶּרֶךְ אַנְשֵׁי הַשָּׂדֶה לִטְמֹן אוֹתָן בַּגָּדִישׁ, חַיָּב לְשַׁלַּם; הָיוּ בְּגָדִים וּכְלֵי זְכוֹכִית וְכַיּוֹצֶא בָּהֶן, פָּטוּר עַל הַכֵּלִים.</p>

<p><b>יד,י</b>&nbsp;&nbsp;[ט] בַּמֶּה דְּבָרִים אֲמוּרִים, בְּמַדְלִיק בְּתוֹךְ שְׂדֵה חֲבֵרוֹ.&nbsp; אֲבָל בְּמַדְלִיק בְּתוֹךְ שֶׁלּוֹ, וְעָבְרָה לִשְׂדֵה חֲבֵרוֹ--פָּטוּר עַל הַכֵּלִים הַטְּמוּנִים בַּגָּדִישׁ; אֲבָל מְשַׁלֵּם הוּא שֵׁעוּר מְקוֹם הַכֵּלִים, וְרוֹאִין אוֹתוֹ כְּאִלּוּ הוּא מָלֵא גָּדִישׁ שֶׁלְּחִטִּים אוֹ שֶׁלִּשְׂעוֹרִים.</p>

<p><b>יד,יא</b>&nbsp;&nbsp;[י] הַמַּדְלִיק בְּתוֹךְ שְׂדֵה חֲבֵרוֹ, וְיָצַאת הָאֵשׁ וְנֶאֱכַל הַגָּדִישׁ, וְהָיָה גְּדִי כָּפוּת לוֹ וְעֶבֶד סָמוּךְ לוֹ, וְנִשְׂרַף עִמּוֹ--חַיָּב, שֶׁכֵּן דֶּרֶךְ בְּנֵי אָדָם לַעֲשׂוֹת בַּגָּדִישׁ.&nbsp; הָיָה עֶבֶד כָּפוּת לוֹ וּגְדִי סָמוּךְ לוֹ, וְנִשְׂרַף עִמּוֹ--פָּטוּר.</p>

<p><b>יד,יב</b>&nbsp;&nbsp;[יא] הַמַּשְׁאִיל מָקוֹם לַחֲבֵרוֹ, וְהִגְדִּישׁ בּוֹ, וְהִטְמִין כֵּלִים, וְהִדְלִיק הַמַּשְׁאִיל וְשָׂרַף הַגָּדִישׁ--אֵינוּ מְשַׁלֵּם אֵלָא דְּמֵי גָּדִישׁ בִּלְבָד.&nbsp; הִשְׁאִילוֹ מָקוֹם לְהַגְדִּישׁ חִטִּים, וְהִגְדִּישׁ שְׂעוֹרִים, אוֹ לְהַגְדִּישׁ שְׂעוֹרִים, וְהִגְדִּישׁ חִטִּים, אוֹ שֶׁהִגְדִּישׁ חִטִּים, וְחִפָּן בִּשְׂעוֹרִים, אוֹ שֶׁהִגְדִּישׁ שְׂעוֹרִים, וְחִפָּן בְּחִטִּים--אֵינוּ מְשַׁלֵּם אֵלָא דְּמֵי שְׂעוֹרִים בִּלְבָד.</p>

<p><b>יד,יג</b>&nbsp;&nbsp;[יב] הַמַּדְלִיק אֶת הַבִּירָה שֶׁלַּחֲבֵרוֹ--מְשַׁלֵּם כָּל מַה שֶׁבְּתוֹכָהּ, שֶׁכֵּן דֶּרֶךְ בְּנֵי אָדָם לְהַנִּיחַ כָּל כְּלֵיהֶם וְכָל חֶפְצֵיהֶם בַּבָּתִּים.&nbsp; וְכָל שֶׁיִּטְעֹן בַּעַל הַבַּיִת--הֲרֵי זֶה נִשְׁבָּע בִּנְקִיטַת חֵפֶץ, וְנוֹטֵל; וּשְׁבוּעָה זוֹ, מִדִּבְרֵי סוֹפְרִים כְּמוֹ שֶׁיִּתְבָּאַר:&nbsp; וּבִלְבָד שֶׁיִּטְעֹן דְּבָרִים שְׁהוּא אָמוּד בָּהֶן, אוֹ שְׁהוּא אָמוּד לִהְיוֹת אוֹתָן הַדְּבָרִים שֶׁטָּעַן פִּקָּדוֹן אֶצְלוֹ.</p>

<p><b>יד,יד</b>&nbsp;&nbsp;[יג] גָּמָל שְׁהוּא טָעוּן פִּשְׁתָּן, וְעוֹבֵר בִּרְשׁוּת הָרַבִּים, וְנִכְנָס פִּשְׁתָּנוֹ לְתוֹךְ הֶחָנוּת, וְדָלְקָה בְּנֵרוֹ שֶׁלַּחֶנְוָנִי, וְהִדְלִיק אֶת כָּל הַבִּירָה--בַּעַל הַגָּמָל חַיָּב, מִפְּנֵי שֶׁהִרְבָּה בְּמַשּׂאוּי:&nbsp; בֵּין שֶׁעָמְדָה הַבְּהֵמָה, בֵּין שֶׁלֹּא עָמְדָה.&nbsp; הִנִּיחַ הַחֶנְוָנִי נֵרוֹ מִבַּחוּץ--הַחֶנְוָנִי חַיָּב אַף בִּדְמֵי פִּשְׁתָּן, מִפְּנֵי שֶׁהִנִּיחַ נֵרוֹ מִבַּחוּץ:&nbsp; וְאַפִלּוּ נֵר חֲנֻכָּה, הָיָה לוֹ לֵישֵׁב וְלִשְׁמֹר.</p>

<p><b>יד,טו</b>&nbsp;&nbsp;[יד] הַכּוֹפֵף קָמָתוֹ שֶׁלַּחֲבֵרוֹ לִפְנֵי הָאֵשׁ, עַד שֶׁתִּדָּלֵק--אִם אֵין הָאֵשׁ מַגַּעַת לָהּ, אֵלָא בְּרוּחַ שְׁאֵינָהּ מְצוּיָה--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.&nbsp; וְהַטּוֹמֵן קָמָתוֹ שֶׁלַּחֲבֵרוֹ בְּעָפָר אוֹ בְּתֶבֶן, וְעָבְרָה הָאֵשׁ וְאָכְלָה אוֹתָהּ--הֲרֵי זֶה הַטּוֹמֵן פָּטוּר מִדִּינֵי אָדָם, וְחַיָּב בְּדִינֵי שָׁמַיִם:&nbsp; מִפְּנֵי שֶׁהַמַּדְלִיק אֶת הָאֵשׁ פָּטוּר עַל הַטָּמוּן.</p>

<p><b>יד,טז</b>&nbsp;&nbsp;[טו] אֵשׁ שֶׁעָבְרָה וְהִזִּיקָה אֶת הָאָדָם, וְחָבְלָה בּוֹ--הֲרֵי הַמַּבְעִיר חַיָּב בִּנְזָקָיו וּבְשִׁבְתּוֹ וּבְרִפּוּיוֹ וּבְצַעֲרוֹ וּבְבָשְׁתּוֹ, כְּאִלּוּ הִזִּיקוֹ בְּיָדוֹ:&nbsp; שֶׁאַף עַל פִּי שֶׁאִשּׁוֹ מְמוֹנוֹ הוּא, הֲרֵי הוּא כְּמִי שֶׁהִזִּיק בְּחִצָּיו.&nbsp; אֲבָל אִם הִזִּיקָה בְּהֶמְתּוֹ אוֹ בּוֹרוֹ אֶת הָאָדָם, אֵינוּ חַיָּב אֵלָא בְּנֶזֶק בִּלְבָד כְּמוֹ שֶׁבֵּאַרְנוּ.</p>

<p><b>יד,יז</b>&nbsp;&nbsp;[טז] כָּל תּוֹלְדוֹת הָאֵשׁ, הֲרֵי הֶן כָּאֵשׁ.&nbsp; כֵּיצַד:&nbsp; הִנִּיחַ אֶבֶן אוֹ סַכִּין אוֹ מַשָּׂא בְּרֹאשׁ גַּגּוֹ, וְנָפְלוּ בְּרוּחַ מְצוּיָה וְהִזִּיקוּ--חַיָּב לְשַׁלַּם נֶזֶק שָׁלֵם:&nbsp; שֶׁכָּל אֵלּוּ וְכַיּוֹצֶא בָּהֶן, תּוֹלְדוֹת הַבְּעֵרָה הֶן.&nbsp; וְאִם נָפְלוּ בְּרוּחַ שְׁאֵינָהּ מְצוּיָה וְהִזִּיקוּ, פָּטוּר.
<br>&nbsp;</p>
</div>
</body></html>
