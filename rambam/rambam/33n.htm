<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות שביתת עשור</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁבִיתַת עָשׂוֹר</h1>

<p>יֵשׁ בִּכְלָלָן אַרְבַּע מִצְווֹת--שְׁתֵּי מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשְׁבֹּת בּוֹ מִמְּלָאכָה; (ב) שֶׁלֹּא לַעֲשׂוֹת בּוֹ מְלָאכָה; (ג) לְהִתְעַנּוֹת בּוֹ; (ד) שֶׁלֹּא לֶאֱכֹל וְלִשְׁתּוֹת בּוֹ.&nbsp; וּבֵאוּר כָּל הַמִּצְווֹת הָאֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁבִיתַת עָשׂוֹר פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לִשְׁבֹּת מִמְּלָאכָה בֶּעָשׂוֹר לַחֹדֶשׁ הַשְּׁבִיעִי, שֶׁנֶּאֱמָר "שַׁבַּת שַׁבָּתוֹן הוּא לָכֶם" (ויקרא כג,לב); וְכָל הָעוֹשֶׂה בּוֹ מְלָאכָה, בִּטַּל מִצְוַת עֲשֵׂה, וְעָבַר עַל לֹא תַעֲשֶׂה, שֶׁנֶּאֱמָר "וּבֶעָשׂוֹר לַחֹדֶשׁ .&nbsp;.&nbsp;. כָּל-מְלָאכָה, לֹא תַעֲשׂוּ" (במדבר כט,ז).&nbsp; וּמַה הוּא חַיָּב עַל עֲשִׂיַּת מְלָאכָה בְּיוֹם זֶה--אִם עָשָׂה בִּרְצוֹנוֹ בְּזָדוֹן, חַיָּב כָּרֵת; וְאִם עָשָׂה בִּשְׁגָגָה, חַיָּב קָרְבַּן חַטָּאת קְבוּעָה.</p>

<p><b>א,ב</b>&nbsp;&nbsp;כָּל מְלָאכָה שֶׁחַיָּבִין עַל זְדוֹנָהּ בַּשַּׁבָּת סְקֵלָה, חַיָּבִין עַל זְדוֹנָהּ בֶּעָשׂוֹר כָּרֵת; וְכָל שֶׁחַיָּבִין עָלָיו קָרְבַּן חַטָּאת בַּשַּׁבָּת, חַיָּבִין עָלָיו קָרְבַּן חַטָּאת בְּיוֹם הַכִּפּוּרִים.&nbsp; וְכָל דָּבָר שֶׁאָסוּר לַעֲשׂוֹתוֹ בַּשַּׁבָּת אַף עַל פִּי שְׁאֵינוּ מְלָאכָה, אָסוּר לַעֲשׂוֹתוֹ בְּיוֹם הַכִּפּוּרִים; וְאִם עָשָׂה, מַכִּין אוֹתוֹ מַכַּת מַרְדּוּת כְּדֶרֶךְ שֶׁמַּכִּין אוֹתוֹ עַל הַשַּׁבָּת.&nbsp; וְכָל שֶׁאָסוּר לְטַלְטְלוֹ בַּשַּׁבָּת, אָסוּר לְטַלְטְלוֹ בְּיוֹם הַכִּפּוּרִים; וְכָל שֶׁאָסוּר לְאָמְרוֹ אוֹ לַעֲשׂוֹתוֹ לְכַתְּחִלָּה בַּשַּׁבָּת, כָּךְ אָסוּר בְּיוֹם הַכִּפּוּרִים.&nbsp; כְּלָלוֹ שֶׁלַּדָּבָר--אֵין בֵּין שַׁבָּת לְיוֹם הַכִּפּוּרִים בְּעִנְיָנִים אֵלּוּ, אֵלָא שֶׁזְּדוֹן מְלָאכָה בַּשַּׁבָּת בִּסְקֵלָה, וּבְיוֹם הַכִּפּוּרִים בְּכָרֵת.</p>

<p><b>א,ג</b>&nbsp;&nbsp;וּמֻתָּר לְקַנַּב אֶת הַיָּרָק בְּיוֹם הַכִּפּוּרִים, מִן הַמִּנְחָה וָמַעְלָה.&nbsp; וּמַה הוּא הַקִּנּוּב--שֶׁיָּסִיר אֶת הָעַלִּים הַמְּעֻפָּשׁוֹת, וִיקַצַּץ הַשְּׁאָר וִיתַקַּן אוֹתוֹ לַאֲכִילָה.&nbsp; וְכֵן מְפַצְּעִין בֶּאֱגוֹזִין וּמְפָרְרִין בְּרִמּוֹנִים, מִן הַמִּנְחָה וָמַעְלָה--מִפְּנֵי עָגְמַת נֶפֶשׁ.&nbsp; וְיוֹם הַכִּפּוּרִים שֶׁחָל לִהְיוֹת בַּשַּׁבָּת, אָסוּר בִּקְנִיבַת יָרָק וּבִפְצִיעַת אֱגוֹזִים וּבִפְרִירַת רִמּוֹנִים כָּל הַיּוֹם.&nbsp; וּכְבָר נָהֲגוּ הָעָם בְּשִׁנְעָר וּבְמַעְרָב, שֶׁלֹּא יַעֲשׂוּ אֶחָד מִכָּל אֵלּוּ בְּיוֹם הַצּוֹם, אֵלָא הֲרֵי הוּא כַּשַּׁבָּת לַכֹּל.</p>

<p><b>א,ד</b>&nbsp;&nbsp;מִצְוַת עֲשֵׂה אַחֶרֶת יֵשׁ בְּיוֹם הַכִּפּוּרִים, וְהִיא לִשְׁבֹּת בּוֹ מֵאֲכִילָה וּשְׁתִיָּה:&nbsp; שֶׁנֶּאֱמָר "תְּעַנּוּ אֶת-נַפְשֹׁתֵיכֶם" (ויקרא טז,כט)--מִפִּי הַשְּׁמוּעָה לָמְדוּ, עִנּוּי שְׁהוּא לַנֶּפֶשׁ זֶה הַצּוֹם; וְכָל הַצָּם בּוֹ, קִיַּם מִצְוַת עֲשֵׂה.&nbsp; וְכָל הָאוֹכֵל וְשׁוֹתֶה בּוֹ, בִּטַּל מִצְוַת עֲשֵׂה, וְעָבַר עַל לֹא תַעֲשֶׂה, שֶׁנֶּאֱמָר "כִּי כָל-הַנֶּפֶשׁ אֲשֶׁר לֹא-תְעֻנֶּה .&nbsp;.&nbsp;. וְנִכְרְתָה" (ויקרא כג,כט); מֵאַחַר שֶׁעָנַשׁ הַכָּתוּב כָּרֵת לְמִי שֶׁלֹּא נִתְעַנָּה, לָמַדְנוּ שֶׁמֻּזְהָרִין אָנוּ בּוֹ עַל אֲכִילָה וּשְׁתִיָּה.&nbsp; וְכָל הָאוֹכֵל אוֹ הַשּׁוֹתֶה בּוֹ בְּשׁוֹגֵג, חַיָּב קָרְבַּן חַטָּאת קְבוּעָה.</p>

<p><b>א,ה</b>&nbsp;&nbsp;וְכֵן לָמְדוּ מִפִּי הַשְּׁמוּעָה, שֶׁאָסוּר לִרְחֹץ בּוֹ אוֹ לָסוּךְ אוֹ לִנְעֹל אֶת הַסַּנְדָּל אוֹ לִבְעֹל.&nbsp; וּמִצְוָה לִשְׁבֹּת מִכָּל אֵלּוּ, כְּדֶרֶךְ שֶׁשּׁוֹבֵת מֵאֲכִילָה וּשְׁתִיָּה:&nbsp; שֶׁנֶּאֱמָר "שַׁבַּת שַׁבָּתוֹן" (ויקרא טז,לא; ויקרא כג,לב)--שַׁבָּת לְעִנְיַן מְלָאכָה, וְשַׁבָּתוֹן לְעִנְיָנִים אֵלּוּ.&nbsp; וְאֵין חַיָּבִין כָּרֵת אוֹ קָרְבָּן, אֵלָא עַל אֲכִילָה וּשְׁתִיָּה בִּלְבָד; אֲבָל אִם רָחַץ אוֹ סָךְ אוֹ נָעַל אוֹ בָּעַל, מַכִּין אוֹתוֹ מַכַּת מַרְדּוּת.</p>

<p><b>א,ו</b>&nbsp;&nbsp;כְּשֵׁם שֶׁשְּׁבֹת מְלָאכָה בּוֹ, בֵּין בַּיּוֹם בֵּין בַּלַּיְלָה--כָּךְ שְׁבֹת שֶׁלְּעִנּוּי, בֵּין בַּיּוֹם בֵּין בַּלַּיְלָה.&nbsp; וְצָרִיךְ לְהוֹסִיף מֵחֹל עַל קֹדֶשׁ בִּכְנִיסָתוֹ וּבִיצִיאָתוֹ, שֶׁנֶּאֱמָר "וְעִנִּיתֶם אֶת-נַפְשֹׁתֵיכֶם; בְּתִשְׁעָה לַחֹדֶשׁ, בָּעֶרֶב" (ויקרא כג,לב)--כְּלוֹמַר הַתְחֵל לָצוּם וּלְהִתְעַנּוֹת, מֵעֵרֶב תִּשְׁעָה הַסָּמוּךְ לָעֲשִׂירִי; וְכֵן בַּיְּצִיאָה שׁוֹהֶה בְּעִנּוּיוֹ, מְעַט מִלֵּילֵי אַחַד עָשָׂר סָמוּךְ לָעֲשִׂירִי, שֶׁנֶּאֱמָר "מֵעֶרֶב עַד-עֶרֶב, תִּשְׁבְּתוּ שַׁבַּתְּכֶם" (שם).</p>

<p><b>א,ז</b>&nbsp;&nbsp;נָשִׁים שֶׁאוֹכְלוֹת וְשׁוֹתוֹת עַד שֶׁחָשֵׁכָה, וְהֶן אֵינָן יוֹדְעוֹת שֶׁמִּצְוָה לְהוֹסִיף מֵחֹל עַל קֹדֶשׁ--אֵין מְמַחִין בְּיָדָן, שֶׁלֹּא יָבוֹאוּ לַעֲשׂוֹת בְּזָדוֹן:&nbsp; שֶׁהֲרֵי אֵי אִפְשָׁר שֶׁיִּהְיֶה שׁוֹטֵר בְּבֵית כָּל אֶחָד וְאֶחָד לְהַזְהִיר נָשָׁיו; וְהַנַּח לָהֶן שֶׁיִּהְיוּ שׁוֹגְגִין, וְאַל יִהְיוּ מְזִידִין.&nbsp; וְכֵן כָּל הַדּוֹמֶה לְזֶה.
<br>&nbsp;</p>

<h2>הִלְכּוֹת שְׁבִיתַת עָשׂוֹר פֵּרֶק ב</h2>

<p><b>ב,א</b>&nbsp;&nbsp;הָאוֹכֵל בְּיוֹם הַכִּפּוּרִים מַאֲכָלִין הָרְאוּיִין לָאָדָם כַּכּוֹתֶבֶת הַגַּסָּה, שְׁהִיא פָּחוּת מִכַּבֵּיצָה בִּמְעַט--הֲרֵי זֶה חַיָּב.&nbsp; וְכָל הָאֹכָלִים מִצְטָרְפִין לְשֵׁעוּר זֶה.&nbsp; וְכֵן הַשּׁוֹתֶה מַשְׁקִין הָרְאוּיִין לִשְׁתִיַּת אָדָם כִּמְלוֹא לֻגְמָיו שֶׁלַּשּׁוֹתֶה, כָּל אֶחָד וְאֶחָד לְפִי לֻגְמָיו--חַיָּב; וְכַמָּה מְלוֹא לֻגְמָיו--כְּדֵי שֶׁיְּסַלְּקֵם לְצַד אֶחָד וְיֵרָאֶה מָלֵא, וְשֵׁעוּר זֶה בְּאָדָם בֵּינוּנִי פָּחוּת מֵרְבִיעִית.&nbsp; וְכָל הַמַּשְׁקִין מִצְטָרְפִין לְשֵׁעוּר זֶה.&nbsp; וַאֲכִילָה וּשְׁתִיָּה, אֵין מִצְטָרְפִין לְשֵׁעוּר אֶחָד.</p>

<p><b>ב,ב</b>&nbsp;&nbsp;אֶחָד הָאוֹכֵל אֹכָלִים הַמֻּתָּרִים, אוֹ שֶׁאָכַל דְּבָרִים הָאֲסוּרִין כְּגוֹן פִּגּוּל וְנוֹתָר וְטֶבֶל וּנְבֵלוֹת וּטְרֵפוֹת וְחֵלֶב אוֹ דָּם, הוֹאִיל וְאָכַל אֹכָלִים הָרְאוּיִין לָאָדָם, הֲרֵי זֶה חַיָּב כָּרֵת מִשּׁוֹם אוֹכֵל בְּיוֹם הַכִּפּוּרִים.</p>

<p><b>ב,ג</b>&nbsp;&nbsp;אָכַל אוֹ שָׁתָה פָּחוּת מִשֵּׁעוּר זֶה, אֵינוּ חַיָּב כָּרֵת; אַף עַל פִּי שְׁהוּא אָסוּר מִן הַתּוֹרָה בַּחֲצִי שֵׁעוּר, אֵין חַיָּבִין כָּרֵת אֵלָא עַל כַּשֵּׁעוּר.&nbsp; וְהָאוֹכֵל אוֹ הַשּׁוֹתֶה חֲצִי שֵׁעוּר, מַכִּין אוֹתוֹ מַכַּת מַרְדּוּת.</p>

<p><b>ב,ד</b>&nbsp;&nbsp;אָכַל מְעַט וְחָזַר וְאָכַל וְחָזַר וְאָכַל--אִם יֵשׁ מִתְּחִלַּת אֲכִילָה רִאשׁוֹנָה עַד סוֹף אֲכִילָה אַחֲרוֹנָה כְּדֵי אֲכִילַת שָׁלוֹשׁ בֵּיצִים, הֲרֵי אֵלּוּ מִצְטָרְפוֹת לְכַשֵּׁעוּר; וְאִם לָאו, אֵין מִצְטָרְפוֹת.&nbsp; שָׁתָה מְעַט וְחָזַר וְשָׁתָה וְחָזַר וְשָׁתָה--אִם יֵשׁ מִתְּחִלַּת שְׁתִיָּה רִאשׁוֹנָה עַד סוֹף שְׁתִיָּה אַחֲרוֹנָה כְּדֵי שְׁתִיַּת רְבִיעִית, מִצְטָרְפִין לַשֵּׁעוּר; וְאִם לָאו, אֵין מִצְטָרְפִין.</p>

<p><b>ב,ה</b>&nbsp;&nbsp;אָכַל אֹכָלִים שְׁאֵינָן רְאוּיִין לְמַאֲכַל אָדָם, כְּגוֹן עֲשָׂבִים הַמָּרִים אוֹ שְׂרָפִים הַבְּאוּשִׁין, אוֹ שֶׁשָּׁתָה מַשְׁקִין שְׁאֵינָן רְאוּיִין, כְּגוֹן צִיר אוֹ מֻרְיָס וְחֹמֶץ חַי--אַפִלּוּ אָכַל וְשָׁתָה מֵהֶן הַרְבֵּה, הֲרֵי זֶה פָּטוּר מִן הַכָּרֵת; אֲבָל מַכִּין אוֹתוֹ מַכַּת מַרְדּוּת.</p>

<p><b>ב,ו</b>&nbsp;&nbsp;שָׁתָה חֹמֶץ מָזוּג בַּמַּיִם, חַיָּב.&nbsp; הַכּוֹסֵס פַּלְפְּלִין וְזַנְגְּבִיל יָבֵשׁ וְכַיּוֹצֶא בָּהֶן, פָּטוּר; אֲבָל זַנְגְּבִיל רָטֹב, חַיָּב.&nbsp; אָכַל עַלֵּי גְּפָנִים, פָּטוּר; לוֹלַבֵּי גְּפָנִים, חַיָּב.&nbsp; וְאֵלּוּ הֶן לוֹלַבֵּי גְּפָנִים, כָּל שֶׁלִּבְלְבוּ בְּאֶרֶץ יִשְׂרָאֵל מֵרֹאשׁ הַשָּׁנָה וְעַד יוֹם הַכִּפּוּרִים; יָתֵר עַל זֶה, הֲרֵי הֶן כְּעֵצִים וּפָטוּר.&nbsp; וְכֵן כָּל כַּיּוֹצֶא בְּאֵלּוּ.</p>

<p><b>ב,ז</b>&nbsp;&nbsp;אָכַל צֳלִי בְּמֶלַח, מִצְטָרֵף הַמֶּלַח לַבָּשָׂר; צִיר שֶׁעַל גַּבֵּי יָרָק, מִצְטָרֵף:&nbsp; מִפְּנֵי שֶׁמַּכְשִׁירֵי הָאֹכֶל הַמְּעֹרָבִים עִם הָאֹכֶל, כְּאֹכֶל הֶן חֲשׁוּבִים.&nbsp; הָיָה שָׂבֵעַ מֵאֲכִילָה גַּסָּה שֶׁאָכַל עַד שֶׁקָּץ בִּמְזוֹנוֹ, וְאָכַל יָתֵר עַל שָׂבְעוֹ--פָּטוּר, כְּמִי שֶׁאָכַל אֹכָלִין שְׁאֵינָם רְאוּיִין לַאֲכִילָה:&nbsp; שֶׁאַף עַל פִּי שֶׁזֶּה הַיָּתֵר רָאוּי לָרָעֵב, אֵינוּ רָאוּי לְכָל מִי שֶׁשָּׂבֵעַ כְּזֶה.</p>

<p><b>ב,ח</b>&nbsp;&nbsp;חוֹלֶה שֶׁיֵּשׁ בּוֹ סַכָּנָה שֶׁשָּׁאַל לֶאֱכֹל בְּיוֹם הַכִּפּוּרִים--אַף עַל פִּי שֶׁהָרוֹפְאִים הַבְּקִיאִין אוֹמְרִין אֵינוּ צָרִיךְ--מַאֲכִילִין אוֹתוֹ עַל פִּי עַצְמוֹ, עַד שֶׁיֹּאמַר דַּי.&nbsp; אָמַר הַחוֹלֶה אֵינִי צָרִיךְ, וְהָרוֹפֵא אוֹמֵר צָרִיךְ--מַאֲכִילִין אוֹתוֹ עַל פִּיו:&nbsp; וְהוּא, שֶׁיִּהְיֶה רוֹפֵא אֻמָּן.&nbsp; רוֹפֵא אֶחָד אוֹמֵר צָרִיךְ, וְאֶחָד אוֹמֵר אֵינוּ צָרִיךְ--מַאֲכִילִין אוֹתוֹ; מִקְצַת הָרוֹפְאִין אוֹמְרִין צָרִיךְ, וּמִקְצָתָן אוֹמְרִין אֵינוּ צָרִיךְ--הוֹלְכִין אַחַר הָרֹב אוֹ אַחַר הַבְּקִיאִין:&nbsp; וּבִלְבָד שֶׁלֹּא יֹאמַר הַחוֹלֶה, צָרִיךְ אֲנִי; אֲבָל אִם אָמַר, צָרִיךְ אֲנִי--מַאֲכִילִין אוֹתוֹ.&nbsp; לֹא אָמַר הַחוֹלֶה שְׁהוּא צָרִיךְ, וְנֶחְלְקוּ הָרוֹפְאִים וְהָיוּ כֻּלָּם בְּקִיאִין, וְאֵלּוּ שֶׁאָמְרוּ צָרִיךְ כְּמִנְיַן שֶׁאָמְרוּ אֵינוּ צָרִיךְ--מַאֲכִילִין אוֹתוֹ.</p>

<p><b>ב,ט</b>&nbsp;&nbsp;עֻבְרָה שֶׁהֵרִיחָה בָּשָׂר, לוֹחֲשִׁין לָהּ בְּאָזְנָהּ שֶׁיּוֹם הַכִּפּוּרִים הוּא:&nbsp; אִם נִתְקָרְרָה דַּעְתָּהּ בְּזִכְרוֹן זֶה, מוּטָב; וְאִם לָאו, מַאֲכִילִין אוֹתָהּ עַד שֶׁתִּתְיַשַּׁב נַפְשָׁהּ.&nbsp; וְכֵן מִי שֶׁאֲחָזוֹ בֻּלְמוֹס, מַאֲכִילִין אוֹתוֹ עַד שֶׁיֵּאוֹרוּ עֵינָיו; אַפִלּוּ נְבֵלוֹת וּשְׁקָצִים מַאֲכִילִין אוֹתוֹ מִיָּד, וְאֵין מַשְׁהִין עַד שֶׁיִּמְצְאוּ דְּבָרִים הַמֻּתָּרִין.</p>

<p><b>ב,י</b>&nbsp;&nbsp;קָטָן בֶּן תֵּשַׁע שָׁנִים וּבֶן עֶשֶׂר שָׁנִים, מְחַנְּכִין אוֹתָן שָׁעוֹת.&nbsp; כֵּיצַד:&nbsp; הָיָה רָגִיל לֶאֱכֹל בִּשְׁתֵּי שָׁעוֹת בַּיּוֹם, מַאֲכִילִין אוֹתוֹ בְּשָׁלוֹשׁ; הָיָה רָגִיל בְּשָׁלוֹשׁ, מַאֲכִילִין אוֹתוֹ בְּאַרְבַּע.&nbsp; לְפִי כּוֹחַ הַבֵּן מוֹסִיפִין לְעַנּוֹתוֹ בְּשָׁעוֹת.&nbsp; בֶּן אַחַת עֶשְׂרֵה שָׁנָה, בֵּין זָכָר בֵּין נְקֵבָה--מִתְעַנֶּה וּמַשְׁלִים מִדִּבְרֵי סוֹפְרִים, כְּדֵי לְחַנְּכוֹ בַּמִּצְווֹת.</p>

<p><b>ב,יא</b>&nbsp;&nbsp;בַּת שְׁתֵּים עֶשְׂרֵה שָׁנָה וְיוֹם אֶחָד וּבֶן שְׁלוֹשׁ עֶשְׂרֵה שָׁנָה וְיוֹם אֶחָד שֶׁהֵבִיאוּ שְׁתֵּי שְׂעָרוֹת--הֲרֵי הֶן גְּדוֹלִים לְכָל הַמִּצְווֹת, וּמַשְׁלִימִין מִן הַתּוֹרָה; אֲבָל אִם לֹא הֵבִיאוּ שְׁתֵּי שְׂעָרוֹת--עֲדַיִן קְטַנִּים הֶן, וְאֵינָם מַשְׁלִימִין אֵלָא מִדִּבְרֵי סוֹפְרִים.&nbsp; קָטָן שְׁהוּא פָּחוּת מִבֶּן תֵּשַׁע--אֵין מְעַנִּין אוֹתוֹ בְּיוֹם הַכִּפּוּרִים, כְּדֵי שֶׁלֹּא יָבוֹאוּ לִידֵי סַכָּנָה.
<br>&nbsp;</p>

<h2>הִלְכּוֹת שְׁבִיתַת עָשׂוֹר פֵּרֶק ג</h2>

<p><b>ג,א</b>&nbsp;&nbsp;אָסוּר לִרְחֹץ בְּיוֹם הַכִּפּוּרִים--בֵּין בְּחַמִּין בֵּין בְּצוֹנֵן, בֵּין כָּל גּוּפוֹ בֵּין אֵבֶר אֶחָד:&nbsp; אַפִלּוּ אֶצְבָּע קְטַנָּה, אָסוּר לְהוֹשִׁיטָהּ בַּמַּיִם.&nbsp; וְהַמֶּלֶךְ וְהַכַּלָּה רוֹחֲצִין אֶת פְּנֵיהֶן--כַּלָּה, כְּדֵי שֶׁלֹּא תִתְגַּנֶּה עַל בַּעְלָהּ; וְהַמֶּלֶךְ, כְּדֵי שֶׁיֵּרָאֶה בְּיָפְיוֹ, שֶׁנֶּאֱמָר "מֶלֶךְ בְּיָפְיוֹ, תֶּחֱזֶינָה עֵינֶיךָ" (ישעיהו לג,יז).&nbsp; וְעַד כַּמָּה נִקְרֵאת כַּלָּה, עַד שְׁלוֹשִׁים יוֹם.</p>

<p><b>ג,ב</b>&nbsp;&nbsp;מִי שֶׁהָיָה מְלֻכְלָךְ בְּצוֹאָה אוֹ טִיט--רוֹחֵץ מְקוֹם הַטִּנּוֹפוֹת כְּדַרְכּוֹ, וְאֵינוּ חוֹשֵׁשׁ.&nbsp; וּמְדִיחָה אִשָּׁה יָדָהּ אַחַת בַּמַּיִם, וְנוֹתֶנֶת פַּת לִבְנָהּ.&nbsp; וְהַחוֹלֶה רוֹחֵץ כְּדַרְכּוֹ, אַף עַל פִּי שְׁאֵינוּ מְסֻכָּן.&nbsp; וְכָל חַיָּבֵי טְבִילוֹת טוֹבְלִין כְּדַרְכָּן, בֵּין בְּתִשְׁעָה בְּאָב בֵּין בְּיוֹם הַכִּפּוּרִים.</p>

<p><b>ג,ג</b>&nbsp;&nbsp;מִי שֶׁרָאָה קֶרִי בַּזְּמָן הַזֶּה בְּלֵילֵי יוֹם הַכִּפּוּרִים--אִם לַח הוּא, מְקַנֵּחַ בְּמַפָּה וְדַיּוֹ; וְאִם יָבֵשׁ הוּא אוֹ שֶׁנִּתְלַכְלַךְ--רוֹחֵץ מְקוֹמוֹת הַמְּלֻכְלָכִין בִּלְבָד, וּמִתְפַּלֵּל.&nbsp; וְאָסוּר לוֹ לִרְחֹץ כָּל גּוּפוֹ אוֹ לִטְבֹּל:&nbsp; שְׁאֵין הַטּוֹבֵל בַּזְּמָן הַזֶּה טָהוֹר, מִפְּנֵי טֻמְאַת מֵת; וְאֵין הָרְחִיצָה מִקֶּרִי לִתְפִלָּה בַּזְּמָן הַזֶּה אֵלָא מִנְהָג, וְאֵין מִנְהָג לְבַטַּל דָּבָר הָאָסוּר אֵלָא לֶאֱסֹר אֶת הַמֻּתָּר.&nbsp; וְלֹא אָמְרוּ שֶׁהָרוֹאֶה קֶרִי בְּיוֹם הַכִּפּוּרִים טוֹבֵל, אֵלָא כְּשֶׁתִּקְּנוּ טְבִילָה לְבַעֲלֵי קְרָאִין; וּכְבָר בֵּאַרְנוּ, שֶׁבָּטְלָה תַּקָּנָה זוֹ.</p>

<p><b>ג,ד</b>&nbsp;&nbsp;טִיט שְׁהוּא לַח בְּיוֹתֵר, כְּדֵי שֶׁיַּנִּיחַ אָדָם יָדוֹ עָלָיו וְתַעֲלֶה בָּהּ לַחְלוּחִית שְׁאִם הִדְבִּיק אוֹתָהּ לְיָדוֹ הָאַחֶרֶת תִּדָּבֵק בָּהּ לַחְלוּחִית--אָסוּר לֵישֵׁב עָלָיו.&nbsp; לֹא יְמַלֵּא אָדָם כְּלִי חֶרֶס מַיִם וְיִצְטַנַּן בּוֹ, שֶׁהַמַּיִם נוֹזְלִים מִדָּפְנוֹ; אַפִלּוּ כְּלִי מַתְּכוֹת אָסוּר, שֶׁמֶּא יִנָּתְזוּ מַיִם עַל בְּשָׂרוֹ.&nbsp; וּמֻתָּר לְהִצְטַנַּן בְּפֵרוֹת.</p>

<p><b>ג,ה</b>&nbsp;&nbsp;לוֹקֵחַ אָדָם מִטְפַּחַת מֵעֵרֶב יוֹם הַכִּפּוּרִים, וְשׁוֹרֶה אוֹתָהּ בַּמַּיִם, וּמְנַגְּבָהּ מְעַט, וּמַנִּיחָהּ תַּחַת הַבְּגָדִים; וּלְמָחָר מַעְבִירָהּ עַל פָּנָיו, וְאֵינוּ חוֹשֵׁשׁ, וְאַף עַל פִּי שֶׁיֵּשׁ בָּהּ קֹר הַרְבֵּה.</p>

<p><b>ג,ו</b>&nbsp;&nbsp;הַמְּהַלֵּךְ לְהַקְבִּיל פְּנֵי רִבּוֹ אוֹ פְּנֵי אָבִיו אוֹ פְּנֵי מִי שְׁהוּא גָּדוֹל מִמֶּנּוּ בְּחָכְמָה, אוֹ לִקְרוֹת בְּבֵית הַמִּדְרָשׁ--עוֹבֵר בַּמַּיִם עַד צַוָּארוֹ, וְאֵינוּ חוֹשֵׁשׁ.&nbsp; וְעוֹשֶׂה מִצְוָה שֶׁהָלַךְ לַעֲשׂוֹתָהּ, וְחוֹזֵר בַּמַּיִם לִמְקוֹמוֹ:&nbsp; שְׁאִם לֹא תַתִּיר לוֹ לַחְזֹר--אֵינוּ הוֹלֵךְ, וְנִמְצָא נִכְשָׁל מִן הַמִּצְוָה.&nbsp; וְכֵן הַהוֹלֵךְ לִשְׁמֹר פֵּרוֹתָיו--עוֹבֵר בַּמַּיִם עַד צַוָּארוֹ, וְאֵינוּ חוֹשֵׁשׁ:&nbsp; וּבִלְבָד שֶׁלֹּא יוֹצִיאוּ יְדֵיהֶם מִתַּחַת שׁוּלֵי בִּגְדֵיהֶם, כְּדֶרֶךְ שֶׁעוֹשִׂין בַּחֹל.</p>

<p><b>ג,ז</b>&nbsp;&nbsp;אָסוּר לִנְעֹל מַנְעָל וְסַנְדָּל, אַפִלּוּ בְּרַגְלוֹ אַחַת; וּמֻתָּר לָצֵאת בְּסַנְדָּל שֶׁלְּשַׁעַם וְשֶׁלְּגֹמֶא וְכַיּוֹצֶא בָּהֶן.&nbsp; וְכוֹרֵךְ אָדָם בֶּגֶד עַל רַגְלָיו וְיוֹצֶא בּוֹ--שֶׁהֲרֵי קֹשִׁי הָאָרֶץ מַגִּיעַ לְרַגְלָיו, וּמַרְגִּישׁ שְׁהוּא יָחֵף.&nbsp; הַתִּינוֹקוֹת--אַף עַל פִּי שְׁהֶן מֻתָּרִין בַּאֲכִילָה וּשְׁתִיָּה וּרְחִיצָה וְסִיכָה, מוֹנְעִין אוֹתָן מִמַּנְעָל וְסַנְדָּל.</p>

<p><b>ג,ח</b>&nbsp;&nbsp;מֻתָּר לְכָל אָדָם לִנְעֹל אֶת הַסַּנְדָּל מֵחֲמַת עַקְרָב וְכַיּוֹצֶא בָּהּ, כְּדֵי שֶׁלֹּא תִשָּׁכֶנּוּ.&nbsp; וְהֶחָיָה מֻתֶּרֶת לִנְעֹל אֶת הַסַּנְדָּל מִשּׁוֹם צִנָּה, כָּל שְׁלוֹשִׁים יוֹם; וְהַחוֹלֶה כַּיּוֹצֶא בָּהּ, אַף עַל פִּי שְׁאֵין שָׁם סַכָּנָה.</p>

<p><b>ג,ט</b>&nbsp;&nbsp;אָסוּר לָסוּךְ מִקְצַת גּוּפוֹ כְּכָל גּוּפוֹ, בֵּין סִיכָה שֶׁלְּתַעֲנוּג בֵּין סִיכָה שְׁאֵינָהּ שֶׁלְּתַעֲנוּג.&nbsp; וְאִם הָיָה חוֹלֶה, אַף עַל פִּי שְׁאֵין בּוֹ סַכָּנָה, אוֹ שֶׁיֵּשׁ לוֹ חֲטָטִין בְּרֹאשׁוֹ--סָךְ כְּדַרְכּוֹ, וְאֵינוּ חוֹשֵׁשׁ.</p>

<p><b>ג,י</b>&nbsp;&nbsp;יֵשׁ מְקוֹמוֹת שֶׁנָּהֲגוּ לְהַדְלִיק אֶת הַנֵּר בְּלֵילֵי יוֹם הַכִּפּוּרִים, כְּדֵי שֶׁתִּהְיֶה לוֹ בֹּשֶׁת פָּנִים מֵאִשְׁתּוֹ וְלֹא יָבוֹא לִידֵי תַּשְׁמִישׁ מִטָּה; וְיֵשׁ מְקוֹמוֹת שֶׁנָּהֲגוּ שֶׁלֹּא לְהַדְלִיק, שֶׁמֶּא יִרְאֶה אִשְׁתּוֹ וְתִשָּׂא חֵן בְּעֵינָיו וְיָבוֹא לִידֵי תַּשְׁמִישׁ.&nbsp; וְאִם חָל יוֹם הַכִּפּוּרִים לִהְיוֹת בַּשַּׁבָּת, חַיָּבִין הַכֹּל לְהַדְלִיק בְּכָל מָקוֹם--שֶׁהַדְלָקַת נֵר בַּשַּׁבָּת חוֹבָה.
<br>&nbsp;</p>
</div>
</body></html>
