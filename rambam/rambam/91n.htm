<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הקרבנות - הלכות קרבן פסח</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>תִּכּוֹן תְּפִלָּתִי קְטֹרֶת לְפָנֶיךָ; מַשְׂאַת כַּפַּי, מִנְחַת-עָרֶב (תהילים קמא,ב).
<br>&nbsp;</p>

<h1>סֵפֶר תְּשִׁיעִי וְהוּא סֵפֶר הַקָּרְבָּנוֹת</h1>
<br>
<p>הִלְכּוֹתָיו שֵׁשׁ, וְזֶה הוּא סִדּוּרָן:&nbsp; הִלְכּוֹת קָרְבַּן פֶּסַח, הִלְכּוֹת חֲגִיגָה, הִלְכּוֹת בְּכוֹרוֹת, הִלְכּוֹת שְׁגָגוֹת, הִלְכּוֹת מְחֻסְּרֵי כַּפָּרָה, הִלְכּוֹת תְּמוּרָה.</p>

<p><b>הִלְכּוֹת קָרְבַּן פֶּסַח</b>.&nbsp; יֵשׁ בִּכְלָלָן שֵׁשׁ עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁתֵּים עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשְׁחֹט הַפֶּסַח בִּזְמַנּוֹ; (ב) שֶׁלֹּא לִזְבֹּחַ אוֹתוֹ עַל הֶחָמֵץ; (ג) שֶׁלֹּא תָלִין אֵמוּרָיו; (ד) לִשְׁחֹט פֶּסַח שֵׁנִי; (ה) לֶאֱכֹל בְּשַׂר הַפֶּסַח עַל מַצָּה וּמָרוֹר בְּלֵיל חֲמִשָּׁה עָשָׂר; (ו) לֶאֱכֹל בְּשַׂר פֶּסַח שֵׁנִי עַל מַצָּה וּמָרוֹר בְּלֵיל חֲמִשָּׁה עָשָׂר לַחֹדֶשׁ הַשֵּׁנִי; (ז) שֶׁלֹּא יֹאכַל נָא וּמְבֻשָּׁל; (ח) שֶׁלֹּא יוֹצִיא מִבְּשַׂר הַפֶּסַח חוּץ לַחֲבוּרָה; (ט) שֶׁלֹּא יֹאכַל מִמֶּנּוּ מְשֻׁמָּד; (י) שֶׁלֹּא יַאֲכִיל מִמֶּנּוּ לְתוֹשָׁב אוֹ שָׂכִיר; (יא) שֶׁלֹּא יֹאכַל מִמֶּנּוּ עָרֵל; (יב) שֶׁלֹּא יִשְׁבֹּר בּוֹ עֶצֶם; (יג) שֶׁלֹּא יִשְׁבֹּר עֶצֶם בְּפֶסַח שֵׁנִי; (יד) שֶׁלֹּא יַשְׁאִיר מִמֶּנּוּ לַבֹּקֶר; (טו) שֶׁלֹּא יַשְׁאִיר מִפֶּסַח שֵׁנִי לַבֹּקֶר; (טז) שֶׁלֹּא יַשְׁאִיר מִבְּשַׂר חֲגִיגַת אַרְבָּעָה עָשָׂר עַד יוֹם שְׁלִישִׁי.</p>

<p><b>הִלְכּוֹת חֲגִיגָה</b>.&nbsp; יֵשׁ בִּכְלָלָן שֵׁשׁ מִצְווֹת--אַרְבַּע מִצְווֹת עֲשֵׂה, וּשְׁתַּיִם מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהֵרָאוֹת פְּנֵי ה'; (ב) לָחֹג בִּשְׁלוֹשָׁה רְגָלִים; (ג) לִשְׂמֹחַ בָּרְגָלִים; (ד) שֶׁלֹּא יֵרָאֶה רֵיקָם; (ה) שֶׁלֹּא יַעֲזֹב לֵוִי מִלְּשַׂמְּחוֹ וְלִתֵּן לוֹ מַתְּנוֹתָיו בָּרְגָלִים; (ו) לְהַקְהִיל אֶת הָעָם בְּחַג הַסֻּכּוֹת בְּמוֹצָאֵי שְׁמִטָּה.</p>

<p><b>הִלְכּוֹת בְּכוֹרוֹת</b>.&nbsp; יֵשׁ בִּכְלָלָן חָמֵשׁ מִצְווֹת--שְׁתֵּי מִצְווֹת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ בְּכוֹרוֹת; (ב) שֶׁלֹּא יֵאָכֵל בְּכוֹר תָּמִים חוּץ לִירוּשָׁלַיִם; (ג) שֶׁלֹּא יִפָּדֶה הַבְּכוֹר; (ד) לְהַפְרִישׁ מַעְשַׂר בְּהֵמָה; (ה) שֶׁלֹּא יִגָּאֵל מַעְשַׂר בְּהֵמָה.&nbsp; וְכָלַלְתִּי הַמַּעֲשֵׂר עִם הַבְּכוֹר--לְפִי שֶׁמַּעֲשֵׂה שְׁנֵיהֶם אֶחָד, וְהַכָּתוּב כְּלָלוֹ עִמּוֹ:&nbsp; שֶׁנֶּאֱמָר "אֶת-דָּמָם תִּזְרֹק" (במדבר יח,יז)--כָּךְ לָמְדוּ מִפִּי הַשְּׁמוּעָה, שֶׁזֶּה דַּם מַעֲשֵׂר וְדַם בְּכוֹר.</p>

<p><b>הִלְכּוֹת שְׁגָגוֹת</b>.&nbsp; יֵשׁ בִּכְלָלָן חָמֵשׁ מִצְווֹת עֲשֵׂה; וְזֶה הוּא פְּרָטָן:&nbsp; (א) שֶׁיַּקְרִיב הַיָּחִיד קָרְבַּן חַטָּאת קָבוּעַ עַל שִׁגְגָתוֹ; (ב) שֶׁיַּקְרִיב אָשָׁם מִי שֶׁלֹּא נוֹדַע לוֹ אִם חָטָא אִם לֹא חָטָא עַד שֶׁיִּוָּדַע לוֹ וְיָבִיא חַטָּאתוֹ, וְזֶה הוּא הַנִּקְרָא אָשָׁם תָּלוּי; (ג) שֶׁיַּקְרִיב הַחוֹטֶא אָשָׁם עַל עֲבֵרוֹת יְדוּעוֹת, וְזֶה הוּא הַנִּקְרָא אָשָׁם וַדַּאי; (ד) שֶׁיַּקְרִיב הַחוֹטֶא קָרְבָּן עַל עֲבֵרוֹת יְדוּעוֹת, אִם הָיָה עָשִׁיר בְּהֵמָה וְאִם הָיָה עָנִי עוֹף אוֹ עֲשִׂירִית הָאֵיפָה, וְזֶה הוּא הַנִּקְרָא קָרְבַּן עוֹלֶה וְיוֹרֵד; (ה) שֶׁיַּקְרִיבוּ הַסַּנְהֶדְּרִין קָרְבָּן, אִם טָעוּ וְהוֹרוּ שֶׁלֹּא כַּהֲלָכָה בְּאַחַת מִן הַחֲמוּרוֹת.</p>

<p><b>הִלְכּוֹת מְחֻסְּרֵי כַּפָּרָה</b>.&nbsp; יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:&nbsp; (א) שֶׁתַּקְרִיב הַזָּבָה כְּשֶׁתִּטְהַר קָרְבָּן; (ב) שֶׁתַּקְרִיב הַיּוֹלֶדֶת כְּשֶׁתִּטְהַר קָרְבָּן; (ג) שֶׁיַּקְרִיב הַזָּב כְּשֶׁיִּטְהַר קָרְבָּן; (ד) שֶׁיַּקְרִיב מְצֹרָע כְּשֶׁיִּטְהַר קָרְבָּן.&nbsp; וְאַחַר שֶׁיַּקְרִיבוּ קָרְבְּנוֹתֵיהֶן, תִּגָּמֵר טַהְרָתָן.</p>

<p><b>הִלְכּוֹת תְּמוּרָה</b>.&nbsp; יֵשׁ בִּכְלָלָן שָׁלוֹשׁ מִצְווֹת--אַחַת מִצְוַת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא יָמִיר; (ב) שֶׁתִּהְיֶה הַתְּמוּרָה קֹדֶשׁ, אִם הֵמִיר; (ג) שֶׁלֹּא יְשַׁנֶּה הַקֳּדָשִׁים מִקְּדֻשָּׁה לִקְדֻשָּׁה.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, תֵּשַׁע וּשְׁלוֹשִׁים--מֵהֶן עֶשְׂרִים מִצְווֹת עֲשֵׂה, וּתְשַׁע עֶשְׂרֵה מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת קָרְבַּן פֶּסַח</h1>

<p>יֵשׁ בִּכְלָלָן שֵׁשׁ עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁתֵּים עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לִשְׁחֹט הַפֶּסַח בִּזְמַנּוֹ; (ב) שֶׁלֹּא לִזְבֹּחַ אוֹתוֹ עַל חָמֵץ; (ג) שֶׁלֹּא תָלִין אֵמוּרָיו; (ד) לִשְׁחֹט פֶּסַח שֵׁנִי; (ה) לֶאֱכֹל בְּשַׂר הַפֶּסַח עַל מַצָּה וּמָרוֹר בְּלֵילֵי חֲמִשָּׁה עָשָׂר; (ו) לֶאֱכֹל בְּשַׂר פֶּסַח שֵׁנִי עַל מַצָּה וּמָרוֹר בְּלֵילֵי חֲמִשָּׁה עָשָׂר לַחֹדֶשׁ הַשֵּׁנִי; (ז) שֶׁלֹּא יֹאכַל נָא וּמְבֻשָּׁל; (ח) שֶׁלֹּא יוֹצִיא מִבְּשַׂר הַפֶּסַח חוּץ לַחֲבוּרָה; (ט) שֶׁלֹּא יֹאכַל מִמֶּנּוּ מְשֻׁמָּד; (י) שֶׁלֹּא יַאֲכִיל מִמֶּנּוּ לְתוֹשָׁב אוֹ לְשָׂכִיר; (יא) שֶׁלֹּא יֹאכַל מִמֶּנּוּ עָרֵל; (יב) שֶׁלֹּא יִשְׁבֹּר בּוֹ עֶצֶם; (יג) שֶׁלֹּא יִשְׁבֹּר עֶצֶם בְּפֶסַח שֵׁנִי; (יד) שֶׁלֹּא יַשְׁאִיר מִמֶּנּוּ לַבֹּקֶר; (טו) שֶׁלֹּא יַשְׁאִיר מִפֶּסַח שֵׁנִי לַבֹּקֶר; (טז) שֶׁלֹּא יַשְׁאִיר מִבְּשַׂר חֲגִיגַת אַרְבָּעָה עָשָׂר עַד יוֹם שְׁלִישִׁי.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לִשְׁחֹט הַפֶּסַח בְּאַרְבָּעָה עָשָׂר לְחֹדֶשׁ נִיסָן, אַחַר חֲצוֹת; וְאֵין שׁוֹחֲטִין אֵלָא מִן הַכְּבָשִׂים אוֹ מִן הָעִזִּים בִּלְבָד, זָכָר בֶּן שָׁנָה.&nbsp; וְאֶחָד הָאִישׁ וְאֶחָד הָאִשָּׁה, חַיָּבִין בְּמִצְוָה זוֹ.&nbsp; [ב] וּמִי שֶׁבִּטַּל מִצְוָה זוֹ בְּזָדוֹן, וְעָבַר יוֹם אַרְבָּעָה עָשָׂר וְלֹא הִקְרִיב, וְהוּא לֹא טָמֵא, וְלֹא בְּדֶרֶךְ רְחוֹקָה--הֲרֵי זֶה חַיָּב כָּרֵת; וְאִם בִּטְּלָהּ בִּשְׁגָגָה, פָּטוּר.</p>

<p><b>א,ב</b>&nbsp;&nbsp;[ג] אֵין שׁוֹחֲטִין אֶת הַפֶּסַח אֵלָא בָּעֲזָרָה, כִּשְׁאָר הַקֳּדָשִׁים; אַף בְּשָׁעַת הֶתֵּר הַבָּמוֹת, לֹא הָיוּ מַקְרִיבִין אֶת הַפֶּסַח בְּבָמַת יָחִיד אֵלָא בְּבָמַת צִבּוּר.&nbsp; וּמִי שֶׁהָיָה מַקְרִיבוֹ בְּבָמַת יָחִיד--לוֹקֶה, כְּאִלּוּ הִקְרִיבוֹ בַּשּׁוּק:&nbsp; שֶׁנֶּאֱמָר "לֹא תוּכַל, לִזְבֹּחַ אֶת-הַפָּסַח, בְּאַחַד שְׁעָרֶיךָ" (דברים טז,ה)--מִפִּי הַשְּׁמוּעָה לָמְדוּ שֶׁזּוֹ אַזְהָרָה לַשּׁוֹחֵט בְּבָמַת יָחִיד, אַפִלּוּ בְּשָׁעַת הֶתֵּר הַבָּמוֹת.</p>

<p><b>א,ג</b>&nbsp;&nbsp;[ד] שְׁחִיטַת הַפֶּסַח, אַחַר חֲצוֹת; וְאִם שְׁחָטוֹ קֹדֶם חֲצוֹת, פָּסוּל.&nbsp; וְאֵין שׁוֹחֲטִין אוֹתוֹ אֵלָא מֵאַחַר תָּמִיד שֶׁלְּבֵין הָעַרְבַּיִם--אַחַר שֶׁמַּקְטִירִין קְטֹרֶת שֶׁלְּבֵין הָעַרְבַּיִם, וְאַחַר שֶׁמְּטִיבִין אֶת הַנֵּרוֹת, מַתְחִילִין לִשְׁחֹט אֶת הַפְּסָחִים, עַד סוֹף הַיּוֹם.&nbsp; וְאִם שְׁחָטוֹ אַחַר חֲצוֹת, קֹדֶם תָּמִיד שֶׁלְּבֵין הָעַרְבַּיִם--כָּשֵׁר:&nbsp; וְיִהְיֶה אֶחָד מְמָרֵס בְּדַם הַפֶּסַח, עַד שֶׁיִּזָּרֵק דַּם הַתָּמִיד, וְאַחַר כָּךְ יִזְרֹק דַּם הַפֶּסַח, אַחֲרָיו; וְאִם נִזְרַק דַּם הַפֶּסַח קֹדֶם דַּם הַתָּמִיד, כָּשֵׁר.</p>

<p><b>א,ד</b>&nbsp;&nbsp;[ה] הַשּׁוֹחֵט אֶת הַפֶּסַח בִּזְמַנּוֹ, וְהָיָה לוֹ כַּזַּיִת חָמֵץ בִּרְשׁוּתוֹ--לוֹקֶה:&nbsp; שֶׁנֶּאֱמָר "לֹא-תִזְבַּח עַל-חָמֵץ, דַּם-זִבְחִי" (שמות כג,יח)--שֶׁלֹּא יִזְבַּח הַפֶּסַח, וְהֶחָמֵץ קַיָּם.&nbsp; אֶחָד הַשּׁוֹחֵט, וְאֶחָד הַזּוֹרֵק אֶת הַדָּם, וְאֶחָד הַמַּקְטִיר אֶת הָאֵמוּרִין--אִם הָיָה בִּרְשׁוּת אֶחָד מֵהֶן, אוֹ בִּרְשׁוּת אֶחָד מִבְּנֵי חֲבוּרָה שֶׁאוֹכְלִין פֶּסַח זֶה, כַּזַּיִת חָמֵץ בְּשָׁעַת הַקְרָבָתוֹ--הֲרֵי זֶה לוֹקֶה, וְהַפֶּסַח כָּשֵׁר.</p>

<p><b>א,ה</b>&nbsp;&nbsp;[ו] דַּם הַפֶּסַח, טָעוּן שְׁפִיכָה כְּנֶגֶד הַיְּסוֹד.&nbsp; וְאַחַר שֶׁשּׁוֹפְכִין דָּמוֹ, מַפְשִׁיטִין אוֹתוֹ; וְקוֹרְעִין אֶת בִּטְנוֹ וּמוֹצִיאִין אֶת אֵמוּרָיו, וּמַקְטִירִין אוֹתָן חֶלְבֵי כָּל זֶבַח וְזֶבַח לְבַדָּם.&nbsp; וּבַעַל הַזֶּבַח נוֹטֵל פִּסְחוֹ עִם הָעוֹר שֶׁלּוֹ, וְיוֹצֶא לְבֵיתוֹ לִירוּשָׁלַיִם; וְצוֹלֵהוּ, וְאוֹכְלוֹ לָעֶרֶב.</p>

<p><b>א,ו</b>&nbsp;&nbsp;[ז] הַמַּנִּיחַ אֵמוּרִין, וְלֹא הִקְטִירָן עַד שֶׁלָּנוּ וְנִפְסְלוּ בַּלִּינָה--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "וְלֹא-יָלִין חֵלֶב-חַגִּי, עַד-בֹּקֶר" (שמות כג,יח).&nbsp; וְאַף עַל פִּי שֶׁעָבַר, אֵינוּ לוֹקֶה--לְפִי שְׁאֵין בּוֹ מַעֲשֶׂה.</p>

<p><b>א,ז</b>&nbsp;&nbsp;[ח] מַקְטִירִין חֶלְבֵי פְּסָחִים כָּל הַלַּיְלָה, עַד שֶׁיַּעֲלֶה עַמּוּד הַשַּׁחַר.&nbsp; בַּמֶּה דְּבָרִים אֲמוּרִים, בְּשֶׁחָל אַרְבָּעָה עָשָׂר לִהְיוֹת בַּשַּׁבָּת--שֶׁהֲרֵי חֶלְבֵי שַׁבָּת, קְרֵבִין בְּיוֹם טוֹב; אֲבָל אִם חָל אַרְבָּעָה עָשָׂר לִהְיוֹת בַּחֹל, אֵין מַקְטִירִין חֶלְבֵי חֹל בְּיוֹם טוֹב.</p>

<p><b>א,ח</b>&nbsp;&nbsp;[ט] הַפֶּסַח נִשְׁחָט בְּשָׁלוֹשׁ כִּתּוֹת, שֶׁנֶּאֱמָר "וְשָׁחֲטוּ אֹתוֹ, כֹּל קְהַל עֲדַת-יִשְׂרָאֵל" (שמות יב,ו)--קָהָל, וְעֵדָה, וְיִשְׂרָאֵל.&nbsp; וְאֵין פָּחוּת מִשְּׁלוֹשִׁים בְּנֵי אָדָם בְּכָל כַּת וְכַת.&nbsp; [י] הָיוּ הַכֹּל חֲמִשִּׁים--נִכְנָסִין בַּתְּחִלָּה שְׁלוֹשִׁים, וְשׁוֹחֲטִין; וְיוֹצְאִין עֲשָׂרָה, וְנִכְנָסִין עֲשָׂרָה; וְחוֹזְרִין וְיוֹצְאִין עֲשָׂרָה, וְנִכְנָסִין עֲשָׂרָה.&nbsp; [יא] הָיוּ פָּחוּת מֵחֲמִשִּׁים--אֵין שׁוֹחֲטִין אֶת הַפֶּסַח, לְכַתְּחִלָּה.&nbsp; וְאִם שָׁחֲטוּ כֻּלָּן בַּבַּת אַחַת, כָּשֵׁר.</p>

<p><b>א,ט</b>&nbsp;&nbsp;כֵּיצַד נִשְׁחָט:&nbsp; נִכְנְסָה הַכַּת הָרִאשׁוֹנָה עַד שֶׁתִּתְמַלֵּא הָעֲזָרָה, וְנוֹעֲלִין דַּלְתוֹת הָעֲזָרָה, וּמַתְחִילִין לִשְׁחֹט אֶת פִּסְחֵיהֶן.&nbsp; וְכָל זְמָן שְׁהֶן שׁוֹחֲטִין וּמַקְרִיבִין, קוֹרְאִין הַלְּוִיִּים אֶת הַהַלֵּל.&nbsp; אִם גָּמְרוּ אֶת הַהַלֵּל, וַעֲדַיִן לֹא שָׁלְמָה הַכַּת מִלְּהַקְרִיב--שׁוֹנִין; וְאִם שָׁנוּ, וְלֹא שָׁלְמוּ מִלְּהַקְרִיב--מְשַׁלְּשִׁין.&nbsp; וּמֵעוֹלָם לֹא שִׁלְּשׁוּ.</p>

<p><b>א,י</b>&nbsp;&nbsp;[יב] עַל כָּל קְרִיאָה וּקְרִיאָה, תּוֹקְעִין שָׁלוֹשׁ תְּקִיעוֹת בַּחֲצוֹצְרוֹת--תְּקִיעָה תְּרוּעָה וּתְקִיעָה:&nbsp; הוֹאִיל וְאֵין לוֹ נְסָכִים לִתְקֹעַ בְּשָׁעַת נִסּוּךְ, תּוֹקְעִין בְּשָׁעַת שְׁחִיטָה.</p>

<p><b>א,יא</b>&nbsp;&nbsp;[יג] הַכּוֹהֲנִים עוֹמְדִין שׁוּרוֹת שׁוּרוֹת, וּבִידֵיהֶן מַזְרְקֵי כֶּסֶף וּמַזְרְקֵי זָהָב, שׁוּרָה שֶׁכֻּלָּהּ כֶּסֶף כֶּסֶף, וְשׁוּרָה שֶׁכֻּלָּהּ זָהָב זָהָב; וְלֹא הָיוּ מְעֹרָבִין, כְּדֵי שֶׁיִּהְיֶה לָהֶם נוֹאי.&nbsp; וְלֹא הָיוּ לַמִּזְרָקִין שׁוּלַיִם, כְּדֵי שֶׁלֹּא יַנִּיחוּם וְיִקְרַשׁ הַדָּם.</p>

<p><b>א,יב</b>&nbsp;&nbsp;[יד] שָׁחַט הַשּׁוֹחֵט, וְקִבַּל הַכּוֹהֵן--נוֹתְנוֹ לַחֲבֵרוֹ, וַחֲבֵרוֹ לַחֲבֵרוֹ, כְּדֵי שֶׁיִּתְעַסְּקוּ רַבִּים בַּמִּצְוָה, עַד שֶׁיַּגִּיעַ הַדָּם אֵצֶל כּוֹהֵן הַקָּרוֹב לַמִּזְבֵּחַ; שׁוֹפְכוֹ שְׁפִיכָה אַחַת, כְּנֶגֶד הַיְּסוֹד, וּמְקַבֵּל מִזְרָק אֶחָד מָלֵא, וְאַחַר כָּךְ מַחְזִיר אֶת הָרֵיקָן.</p>

<p><b>א,יג</b>&nbsp;&nbsp;וְתוֹלִין וּמַפְשִׁיטִין אֶת כֻּלּוֹ, וְקוֹרְעוֹ, וּמְמַחֶה אֶת קְרָבָיו, עַד שֶׁמֵּסִיר מֵהֶן הַצּוֹאָה וְהַפֶּרֶשׁ; וּמוֹצִיאִין אֶת הָאֵמוּרִין, וְנוֹתְנָן בִּכְלִי, וּמוֹלְחָן, וּמַקְטִירָן הַכּוֹהֵן עַל גַּבֵּי הַמִּזְבֵּחַ.</p>

<p><b>א,יד</b>&nbsp;&nbsp;וְכֵיצַד תּוֹלִין וּמַפְשִׁיטִין:&nbsp; מַסְמְרוֹת שֶׁלְּבַרְזֶל הָיוּ קְבוּעִין בַּכּוֹתָלִים וּבָעַמּוּדִים, שֶׁבָּהֶן תּוֹלִין וּמַפְשִׁיטִין; וְכָל מִי שֶׁלֹּא מָצָא מָקוֹם לִתְלוֹת, מַקְלִים דַּקִּים חֲלָקִים הָיוּ שָׁם, מַנִּיחַ עַל כְּתֵפוֹ וְכֶתֶף חֲבֵרוֹ, וְתוֹלֶה וּמַפְשִׁיט.</p>

<p><b>א,טו</b>&nbsp;&nbsp;שָׁלְמוּ מִלְּהַקְרִיב, פּוֹתֲחִין דַּלְתוֹת הָעֲזָרָה, וְיָצַאת כַּת הָרִאשׁוֹנָה, וְנִכְנְסָה שְׁנִיָּה; יָצַאת שְׁנִיָּה, וְנִכְנְסָה שְׁלִישִׁית.&nbsp; כְּמַעֲשֶׂה רִאשׁוֹנָה, כָּךְ מַעֲשֵׂה שְׁנִיָּה וּשְׁלִישִׁית.&nbsp; שָׁלְמָה כַּת שְׁלִישִׁית וְיָצַאת, רוֹחֲצִין אֶת הָעֲזָרָה.</p>

<p><b>א,טז</b>&nbsp;&nbsp;חָל אַרְבָּעָה עָשָׂר לִהְיוֹת בַּשַּׁבָּת--כְּמַעֲשֵׂהוּ בַּחֹל, כָּךְ מַעֲשֵׂהוּ בַּשַּׁבָּת; וְרוֹחֲצִין אֶת הָעֲזָרָה בַּשַּׁבָּת--שְׁאֵין אִסּוּר שְׁבֹת בַּמִּקְדָּשׁ, אַפִלּוּ בְּדָבָר שְׁאֵינוּ צֹרֶךְ עֲבוֹדָה:&nbsp; אִסּוּר שְׁבֹת, בַּמִּקְדַּשׁ הֶתֵּר הוּא.</p>

<p><b>א,יז</b>&nbsp;&nbsp;אֵין כָּל אֶחָד וְאֶחָד מוֹלִיךְ אֶת פִּסְחוֹ לְבֵיתוֹ, בַּשַּׁבָּת:&nbsp; אֵלָא כַּת הָרִאשׁוֹנָה יוֹצְאִין בְּפִסְחֵיהֶן, וְיוֹשְׁבִין בְּהַר הַבַּיִת; וְהַשְּׁנִיָּה יוֹצְאִין בְּפִסְחֵיהֶן, וְיוֹשְׁבִין בַּחֵיל; וְהַשְּׁלִישִׁית עוֹמְדִין בִּמְקוֹמָן, בָּעֲזָרָה.&nbsp; וְשׁוֹהִין הַכֹּל עַד מוֹצָאֵי שַׁבָּת, וְהוֹלֵךְ כָּל אֶחָד בְּפִסְחוֹ לְבֵיתוֹ.</p>

<p><b>א,יח</b>&nbsp;&nbsp;שְׁחִיטַת הַפֶּסַח, וּזְרִיקַת דָּמוֹ, וּמִחוּי קְרָבָיו, וְהֶקְטֵר חֲלָבָיו--דּוֹחִין אֶת הַשַּׁבָּת:&nbsp; שְׁאֵי אִפְשָׁר לַעֲשׂוֹתָן קֹדֶם הַשַּׁבָּת--שֶׁהֲרֵי קָבוּעַ לוֹ זְמָן, שֶׁנֶּאֱמָר "בְּמוֹעֲדוֹ" (במדבר ט,ב; במדבר ט,ג).&nbsp; אֲבָל הַרְכָּבָתוֹ, וַהֲבָאָתוֹ מִחוּץ לַתְּחוּם, וַחֲתִיכַת יַבַּלְתּוֹ בִּכְלִי--אֵינָן דּוֹחִין אֶת הַשַּׁבָּת, שֶׁהֲרֵי אִפְשָׁר לַעֲשׂוֹתָן קֹדֶם הַשַּׁבָּת.&nbsp; וְאִם יָכוֹל לַחְתֹּךְ יַבַּלְתּוֹ בְּיָדוֹ בַּשַּׁבָּת, חוֹתֵךְ; וְאִם הָיְתָה יְבֵשָׁה, חוֹתְכָהּ אַפִלּוּ בִּכְלִי--שְׁאֵין שְׁבֹת בַּמִּקְדָּשׁ כְּלָל.&nbsp; וְכֵן צְלִיָּתוֹ, וַהֲדָחַת קְרָבָיו--אֵינָן דּוֹחִין אֶת הַשַּׁבָּת, שֶׁהֲרֵי אִפְשָׁר לַעֲשׂוֹתָן לְאַחַר הַשַּׁבָּת.</p>

<p><b>א,יט</b>&nbsp;&nbsp;שָׁכַח וְלֹא הֵבִיא סַכִּין, לֹא יְבִיאֶנָּה בַּשַּׁבָּת; אֵלָא נוֹתְנָהּ בֵּין קַרְנֵי הַכֶּבֶשׂ, אוֹ בְּצַמְרוֹ, וּמַכִּישׁוֹ עַד שֶׁמְּבִיאוֹ לָעֲזָרָה, וּמַקְדִּישׁוֹ שָׁם.&nbsp; וְאַף עַל פִּי שְׁהוּא מְחַמֵּר בַּשַּׁבָּת, מְחַמֵּר כִּלְאַחַר יָד הוּא, וּמִפְּנֵי הַמִּצְוָה, מֻתָּר.</p>

<p><b>א,כ</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלֹּא הִקְדִּישׁ פִּסְחוֹ עֲדַיִן, וְלֹא אָמַר, זֶה פֶּסַח; אֲבָל אִם הִקְדִּישׁוֹ--לֹא יָבִיא סַכִּין עָלָיו, מִפְּנֵי שְׁהוּא עוֹבֵד בַּקֳּדָשִׁים.&nbsp; וּמִפְּנֵי מַה הִתִּירוּ לְהַקְדִּישׁ פִּסְחוֹ בַּשַּׁבָּת--הוֹאִיל וְקָבוּעַ לוֹ זְמָן, מֻתָּר לְהַקְדִּישׁוֹ בַּשַּׁבָּת; וְכֵן מַקְדִּישׁ אָדָם חֲגִיגָתוֹ בְּיוֹם טוֹב, וְאֵינוּ חוֹשֵׁשׁ.</p>

<p><b>א,כא</b>&nbsp;&nbsp;[כ] הַשּׁוֹחֵט אֶת הַפֶּסַח, וְנִמְצָא בַּעַל מוּם, אוֹ טְרֵפָה--הֲרֵי זֶה שׁוֹחֵט אַחֵר, בֵּין בַּחֹל בֵּין בַּשַּׁבָּת:&nbsp; אַפִלּוּ מֵאָה זֶה אַחַר זֶה, שׁוֹחֵט וְהוֹלֵךְ, עַד שֶׁיִּכְשַׁר אֶחָד, אוֹ עַד שֶׁתֶּחְשַׁךְ וְיִדָּחֶה לַשֵּׁנִי--שֶׁהֲרֵי אָנוּס הוּא.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ב</h2>

<p><b>ב,א</b>&nbsp;&nbsp;אֵין שׁוֹחֲטִין אֶת הַפֶּסַח אֵלָא לִמְנוּיָיו--שֶׁנֶּאֱמָר "תָּכֹסּוּ עַל-הַשֶּׂה" (שמות יב,ד), מְלַמֵּד שְׁהֶן מִתְמַנִּין עָלָיו כִּשְׁהוּא חַי; וְאֵלּוּ הַמִּתְמַנִּין עַל הַפֶּסַח, הֶן הַנִּקְרָאִין בְּנֵי חֲבוּרָה.&nbsp; [ב] וְיָחִיד שֶׁשָּׁחַט אֶת הַפֶּסַח לְעַצְמוֹ, כָּשֵׁר--וְהוּא, שֶׁיִּהְיֶה רָאוּי לֶאֱכֹל אֶת כֻּלּוֹ.&nbsp; וּמִשְׁתַּדְּלִין שֶׁלֹּא יִשָּׁחֵט לְכַתְּחִלָּה עַל יָחִיד, שֶׁנֶּאֱמָר "יַעֲשׂוּ אֹתוֹ" (שמות יב,מז; במדבר ט,יא; במדבר ט,יב).</p>

<p><b>ב,ב</b>&nbsp;&nbsp;[ג] אֵין שׁוֹחֲטִין אֶת הַפֶּסַח אֵלָא עַל מִי שֶׁרָאוּי לֶאֱכֹל.&nbsp; הָיָה אֶחָד מִבְּנֵי חֲבוּרָה קָטָן, אוֹ זָקֵן, אוֹ חוֹלֶה--אִם יָכוֹל לֶאֱכֹל כַּזַּיִת, שׁוֹחֲטִין עָלָיו; וְאִם לָאו, אֵין שׁוֹחֲטִין עָלָיו:&nbsp; שֶׁנֶּאֱמָר "אִישׁ לְפִי אָכְלוֹ" (שמות יב,ד), עַד שֶׁיִּהְיֶה רָאוּי לֶאֱכֹל.&nbsp; אַפִלּוּ חֲבוּרָה שֶׁלְּמֵאָה, וְאֵין כָּל אֶחָד מֵהֶן יָכוֹל לֶאֱכֹל כַּזַּיִת--אֵין שׁוֹחֲטִין עֲלֵיהֶן.</p>

<p><b>ב,ג</b>&nbsp;&nbsp;[ד] אֵין עוֹשִׂין חֲבוּרָה נָשִׁים וַעֲבָדִים, אוֹ קְטַנִּים וַעֲבָדִים--מִפְּנֵי קַלּוּת שֶׁתִּהְיֶה בֵּינֵיהֶן; אֲבָל עוֹשִׂין חֲבוּרָה כֻּלָּהּ נָשִׁים, אַפִלּוּ בְּפֶסַח שֵׁנִי, אוֹ כֻּלָּהּ עֲבָדִים.&nbsp; וְשׁוֹחֲטִין עַל הַקְּטַנִּים, שֶׁיִּהְיוּ מִכְּלַל בְּנֵי הַחֲבוּרָה--לֹא שֶׁתִּהְיֶה חֲבוּרָה כֻּלָּהּ קְטַנִּים, שְׁאֵינָן בְּנֵי דַּעַת.</p>

<p><b>ב,ד</b>&nbsp;&nbsp;וְכֵן אֵין עוֹשִׂין חֲבוּרָה כֻּלָּהּ חוֹלִים אוֹ זְקֵנִים אוֹ אוֹנְנִים, אַף עַל פִּי שְׁהֶן יְכוּלִין לֶאֱכֹל--הוֹאִיל וַאֲכִילָתָם מְעוּטָה:&nbsp; שֶׁמֶּא יַשְׁאִירוּ הַפֶּסַח, וִיבִיאוּהוּ לִידֵי פְּסוּל.&nbsp; וְאִם עָבְרוּ וְשָׁחֲטוּ עַל חֲבוּרָה זוֹ, כָּשֵׁר.&nbsp; וְכֵן אֵין עוֹשִׂין חֲבוּרָה כֻּלָּהּ גֵּרִים--שֶׁמֶּא לֹא יְדַקְדְּקוּ בּוֹ, וִיבִיאוּהוּ לִידֵי פְּסוּל; וְאִם שָׁחֲטוּ עֲלֵיהֶן, כָּשֵׁר.</p>

<p><b>ב,ה</b>&nbsp;&nbsp;שְׁחָטוֹ שֶׁלֹּא לִמְנוּיָיו, אוֹ לְמִי שְׁאֵין כָּל אֶחָד מֵהֶן יָכוֹל לֶאֱכֹל כַּזַּיִת, אוֹ שֶׁשְּׁחָטוֹ לַעֲרֵלִים אוֹ לִטְמֵאִים--פָּסוּל.&nbsp; שְׁחָטוֹ לְמִי שֶׁיָּכוֹל לֶאֱכֹל וּלְמִי שְׁאֵינוּ יָכוֹל לֶאֱכֹל כַּזַּיִת, לִמְנוּיָיו וְשֶׁלֹּא לִמְנוּיָיו, לְמוּלִים וְלַעֲרֵלִים, לִטְהוֹרִים וְלִטְמֵאִים--כָּשֵׁר:&nbsp; שֶׁאֵלּוּ הָרְאוּיִין לוֹ, אוֹכְלִין כַּהֲלָכָה; וְהָאֲחֵרִים, כְּאִלּוּ לֹא חִשַּׁב עֲלֵיהֶם.</p>

<p><b>ב,ו</b>&nbsp;&nbsp;שְׁחָטוֹ לְמוּלִים, וְזָרַק הַדָּם לְשֵׁם מוּלִים וַעֲרֵלִים--פָּסוּל:&nbsp; שֶׁהַזְּרִיקָה חֲמוּרָה, שְׁהִיא עִיקַר הַקָּרְבָּן.&nbsp; שְׁחָטוֹ לְמוּלִים, שֶׁיִּתְכַּפְּרוּ בּוֹ עֲרֵלִים--פָּסוּל, שֶׁהֲרֵי יֵשׁ מַחְשֶׁבֶת עֲרֵלִים בַּזְּרִיקָה.&nbsp; שְׁחָטוֹ לְאוֹכְלָיו, לִזְרֹק דָּמוֹ שֶׁלֹּא לְאוֹכְלָיו--הַפֶּסַח כָּשֵׁר; וְאֵין אָדָם יוֹצֶא בּוֹ יְדֵי חוֹבָתוֹ, לְפִי שְׁאֵין מַחְשֶׁבֶת אוֹכְלִין בַּזְּרִיקָה.</p>

<p><b>ב,ז</b>&nbsp;&nbsp;מִי שְׁהוּא בָּרִיא בְּשָׁעַת שְׁחִיטָה, וְחוֹלֶה בְּשָׁעַת זְרִיקָה, אוֹ חוֹלֶה בְּשָׁעַת שְׁחִיטָה, וּבָרִיא בְּשָׁעַת זְרִיקָה--אֵין שׁוֹחֲטִין וְזוֹרְקִין עָלָיו:&nbsp; עַד שֶׁיִּהְיֶה בָּרִיא מִשָּׁעַת שְׁחִיטָה, עַד שָׁעַת זְרִיקָה.</p>

<p><b>ב,ח</b>&nbsp;&nbsp;שׁוֹחֵט אָדָם עַל יְדֵי בְּנוֹ וּבִתּוֹ הַקְּטַנִּים, וְעַל יְדֵי עַבְדּוֹ וְשִׁפְחָתוֹ הַכְּנַעֲנִיִּים, בֵּין מִדַּעְתָּן, בֵּין שֶׁלֹּא מִדַּעְתָּן.&nbsp; אֲבָל אֵינוּ שׁוֹחֵט עַל יְדֵי בְּנוֹ וּבִתּוֹ הַגְּדוֹלִים, וְלֹא עַל יְדֵי עַבְדּוֹ וְשִׁפְחָתוֹ הָעִבְרִיִּים, וְלֹא עַל יְדֵי אִשְׁתּוֹ--אֵלָא מִדַּעְתָּן; וְאִם שָׁתְקוּ וְלֹא מִחוּ, הֲרֵי זֶה מִדַּעְתָּן.</p>

<p><b>ב,ט</b>&nbsp;&nbsp;שָׁחַט עַל יְדֵי בְּנוֹ וּבִתּוֹ הַקְּטַנִּים, וְעַל יְדֵי עַבְדּוֹ וְשִׁפְחָתוֹ הַכְּנַעֲנִיִּים, וְהָלְכוּ וְשָׁחֲטוּ הֶן לְעַצְמָן--יוֹצְאִין בְּשֶׁלְּרִבָּן.&nbsp; [י] שָׁחַט עַל יְדֵי אִשְׁתּוֹ וּבְנוֹ וּבִתּוֹ הַגְּדוֹלִים, וְעַבְדּוֹ וְשִׁפְחָתוֹ הָעִבְרִיִּים, וְשָׁחֲטוּ הֶן לְעַצְמָן--אֵין לָךְ מִחוּי גָּדוֹל מִזֶּה, וְאֵינָן יוֹצְאִין אֵלָא בְּשֶׁלְּעַצְמָן.</p>

<p><b>ב,י</b>&nbsp;&nbsp;[יא] הָאִשָּׁה שְׁהִיא בְּבֵית בַּעְלָהּ, שָׁחַט עָלֶיהָ אָבִיהָ וְשָׁחַט עָלֶיהָ בַּעְלָהּ--תֹּאכַל מִשֶּׁלְּבַעְלָהּ.&nbsp; הָיְתָה נֶחְפֶּזֶת לֵילֵךְ לְבֵית אָבִיהָ בָּרֶגֶל הָרִאשׁוֹן הַסָּמוּךְ לְנִשּׂוּאֶיהָ כְּדֶרֶךְ כָּל הַבָּנוֹת, וְשָׁחַט עָלֶיהָ אָבִיהָ וְשָׁחַט עָלֶיהָ בַּעְלָהּ--תֹּאכַל מִשֶּׁלְּאָבִיהָ; מִכָּאן וְאִלַּךְ, תֹּאכַל מִמְּקוֹם שְׁהִיא רוֹצָה--וְהוּא, שֶׁתִּבְרֹר לָהּ מְקוֹם שֶׁתִּרְצֶה בְּשָׁעַת שְׁחִיטָה.&nbsp; וְכֵן יָתוֹם שֶׁשָּׁחֲטוּ עָלָיו אַפְטְרוּפִין, יֹאכַל מִמְּקוֹם שְׁהוּא רוֹצֶה.</p>

<p><b>ב,יא</b>&nbsp;&nbsp;בַּמֶּה דְּבָרִים אֲמוּרִים, בְּיָתוֹם קָטָן.&nbsp; אֲבָל גָּדוֹל, נַעֲשֶׂה כִּמְמַנֶּה עַצְמוֹ עַל שְׁנֵי פְּסָחִים; וְהַמְּמַנֶּה עַצְמוֹ עַל שְׁנֵי פְּסָחִים, אֵינוּ אוֹכֵל אֵלָא מִן הַנִּשְׁחָט רִאשׁוֹן.&nbsp; [יב] עֶבֶד שֶׁלִּשְׁנֵי שֻׁתָּפִין--בִּזְמָן שֶׁמַּקְפִּידִין זֶה עַל זֶה, לֹא יֹאכַל מִשֶּׁלִּשְׁנֵיהֶן; וְאִם אֵינָן מַקְפִּידִין, מִמְּקוֹם שֶׁיִּרְצֶה יֹאכַל.&nbsp; [יג] מִי שֶׁחֶצְיוֹ עֶבֶד, וְחֶצְיוֹ בֶּן חוֹרִין--לֹא יֹאכַל לֹא מִשֶּׁלְּרִבּוֹ, וְלֹא מִשֶּׁלְּעַצְמוֹ:&nbsp; עַד שֶׁיֵּעָשֶׂה כֻּלּוֹ בֶּן חוֹרִין.</p>

<p><b>ב,יב</b>&nbsp;&nbsp;[יד] עַד כַּמָּה נִמְנִין עַל הַפֶּסַח, עַד שֶׁיִּהְיֶה בּוֹ כַּזַּיִת לְכָל אֶחָד וְאֶחָד.&nbsp; וְנִמְנִין עָלָיו וּמוֹשְׁכִין אֶת יְדֵיהֶן מִמֶּנּוּ, עַד שֶׁיִּשָּׁחֵט; כֵּיוָן שֶׁנִּשְׁחַט--אֵינוּ יָכוֹל לִמְשֹׁךְ אֶת יָדוֹ, שֶׁהֲרֵי נִשְׁחַט עָלָיו.</p>

<p><b>ב,יג</b>&nbsp;&nbsp;נִמְנוּ עָלָיו, וְחָזְרוּ אֲחֵרִים וְנִמְנוּ עָלָיו:&nbsp; רִאשׁוֹנִים שֶׁיֵּשׁ לָהֶן כַּזַּיִת--אוֹכְלִין, וּפְטוּרִין מִלַּעֲשׂוֹת פֶּסַח שֵׁנִי; וְאַחֲרוֹנִים שֶׁרַבּוּ עַד שֶׁלֹּא נִמְצָא בּוֹ כַּזַּיִת לְכָל אֶחָד--אֵינָן אוֹכְלִין, וְחַיָּבִין לַעֲשׂוֹת פֶּסַח שֵׁנִי.</p>

<p><b>ב,יד</b>&nbsp;&nbsp;[טו] הַמְּמַנֶּה אֲחֵרִים עִמּוֹ עַל חֶלְקוֹ, וְלֹא יָדְעוּ בָּהֶן בְּנֵי הַחֲבוּרָה--הֲרֵי בְּנֵי הַחֲבוּרָה רַשָּׁאִין לִתֵּן לוֹ חֶלְקוֹ אַחַר שֶׁיִּצָּלֶה בְּעֵת הָאֲכִילָה, וּבְנֵי הַחֲבוּרָה אוֹכְלִין מִשֶּׁלָּהֶן; וְהוּא אוֹכֵל חֶלְקוֹ עִם הָאֲחֵרִים שֶׁמִּנָּה עָלָיו, בַּחֲבוּרָה שְׁנִיָּה.</p>

<p><b>ב,טו</b>&nbsp;&nbsp;וְכֵן בְּנֵי חֲבוּרָה שֶׁהָיָה אֶחָד מֵהֶן גַּרְגְּרָן--רַשָּׁאִין לְהוֹצִיאוֹ מֵהֶן, וְנוֹתְנִין לוֹ חֶלְקוֹ, וְיֹאכַל הוּא בַּחֲבוּרָתוֹ; וְאִם אֵינוּ זוֹלֵל, אֵינָן רַשָּׁאִין לֵחָלֵק.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ג</h2>

<p><b>ג,א</b>&nbsp;&nbsp;הָאוֹמֵר לְעַבְדוֹ צֵא וּשְׁחֹט עָלַי אֶת הַפֶּסַח--אַף עַל פִּי שֶׁדֶּרֶךְ רִבּוֹ לִשְׁחֹט טָלֶה בְּכָל שָׁנָה, וְהָלַךְ וְשָׁחַט עָלָיו גְּדִי, אוֹ שֶׁהָיָה דַּרְכּוֹ לִשְׁחֹט גְּדִי, וְהָלַךְ וְשָׁחַט עָלָיו טָלֶה--הֲרֵי זֶה יֹאכַל מִמֶּנּוּ:&nbsp; שֶׁהֲרֵי לֹא פֵרַשׁ וְאָמַר לוֹ, שְׁחֹט לִי מִמִּין פְּלוֹנִי.</p>

<p><b>ג,ב</b>&nbsp;&nbsp;הָלַךְ וְשָׁחַט גְּדִי וְטָלֶה--אֵינוּ אוֹכֵל מִשְּׁנֵיהֶן, אֵלָא יֵצְאוּ לְבֵית הַשְּׂרֵפָה:&nbsp; לְפִי שְׁאֵין נִמְנִין עַל שְׁנֵי פְּסָחִים.&nbsp; וְאִם הָיָה מֶלֶךְ אוֹ מַלְכָּה, וְאָמַר לְעַבְדּוֹ לִשְׁחֹט עָלָיו, וְשָׁחַט גְּדִי וְטָלֶה--יֹאכַל מִן הָרִאשׁוֹן, מִשּׁוֹם שְׁלוֹם מַלְכוּת.</p>

<p><b>ג,ג</b>&nbsp;&nbsp;[ב] הָאוֹמֵר לִשְׁלוּחוֹ צֵא וּשְׁחֹט עָלַי אֶת הַפֶּסַח, וְקָבַע לוֹ גְּדִי אוֹ טָלֶה, וְשָׁכַח מַה אָמַר לוֹ--הֲרֵי זֶה שׁוֹחֵט גְּדִי וְטָלֶה וְאוֹמֵר, אִם גְּדִי אָמַר לִי, גְּדִי שֶׁלּוֹ וְטָלֶה שֶׁלִּי, וְאִם טָלֶה אָמַר לִי, טָלֶה שֶׁלּוֹ וּגְדִי שֶׁלִּי; שָׁכַח הַשּׁוֹלֵחַ מַה אָמַר, שְׁנֵיהֶן יֵצְאוּ לְבֵית הַשְּׂרֵפָה.&nbsp; וְאִם שָׁכַח הַשּׁוֹלֵחַ קֹדֶם שֶׁיִּזָּרֵק הַדָּם, חַיָּבִין לַעֲשׂוֹת פֶּסַח שֵׁנִי; שָׁכַח אַחַר שֶׁנִּזְרַק הַדָּם, פְּטוּרִין מִלַּעֲשׂוֹת פֶּסַח שֵׁנִי.</p>

<p><b>ג,ד</b>&nbsp;&nbsp;וְכֵן הַדִּין בָּאוֹמֵר לְעַבְדוֹ צֵא וּשְׁחֹט עָלַי, וְקָבַע לוֹ, וְשָׁכַח הָעֶבֶד מַה אָמַר לוֹ רִבּוֹ.&nbsp; וְהוּא, שֶׁיִּתֵּן לוֹ רוֹעֶה שֶׁלְּרִבּוֹ גְּדִי וְטָלֶה, וְיֹאמַר לוֹ שְׁחֹט שְׁנֵיהֶן כְּדֵי שֶׁתִּשְׁחֹט כְּמַה שֶׁאָמַר לָךְ רִבָּךְ, וַהֲרֵי אֶחָד מֵהֶן שֶׁלָּךְ עַל מְנַת שֶׁלֹּא יִהְיֶה לְרִבָּךְ בּוֹ כְּלוּם:&nbsp; אִם עָשָׂה הָרוֹעֶה כֵּן, אַחַר כָּךְ יִהְיֶה אִפְשָׁר לָעֶבֶד לְהַתְנוֹת כְּמוֹ שֶׁבֵּאַרְנוּ.</p>

<p><b>ג,ה</b>&nbsp;&nbsp;[ג] בְּנֵי חֲבוּרָה שֶׁאָמְרוּ לְאֶחָד, לֵךְ וּשְׁחֹט עָלֵינוּ אֶת הַפֶּסַח, וְאָמַר הוּא לָהֶם וְאַתֶּם שַׁחֲטוּ עָלַי, וְשָׁחַט הוּא וְשָׁחֲטוּ הֶם--אוֹכְלִים כֻּלָּם מִזֶּה שֶׁנִּשְׁחַט רִאשׁוֹן, וְהָאַחֲרוֹן יֵצֵא לְבֵית הַשְּׂרֵפָה.</p>

<p><b>ג,ו</b>&nbsp;&nbsp;[ד] חֲבוּרָה שֶׁאָבַד פִּסְחָהּ, אָמְרוּ לְאֶחָד צֵא וּבַקַּשׁ וּשְׁחֹט עָלֵינוּ, וְהָלַךְ וּמָצָא פֶּסַח שֶׁאָבַד וּשְׁחָטוֹ, וְהֶם לָקְחוּ פֶּסַח אַחֵר וּשְׁחָטוּהוּ--אִם שֶׁלּוֹ נִשְׁחַט רִאשׁוֹן--הוּא אוֹכֵל מִשֶּׁלּוֹ, וְהֶן אוֹכְלִין עִמּוֹ, וְהַשֵּׁנִי יִשָּׂרֵף; וְאִם שֶׁלָּהֶן נִשְׁחַט רִאשׁוֹן--הֶן אוֹכְלִין מִשֶּׁלָּהֶן, וְהוּא אוֹכֵל מִשֶּׁלּוֹ; אֵין יָדוּעַ אֵיזֶה מֵהֶן נִשְׁחַט רִאשׁוֹן, אוֹ שֶׁשָּׁחֲטוּ שְׁנֵיהֶן כְּאַחַת--הוּא אוֹכֵל מִשֶּׁלּוֹ, וְהֶן אֵינָן אוֹכְלִין עִמּוֹ, וְשֶׁלָּהֶן יֵצֵא לְבֵית הַשְּׂרֵפָה, וּפְטוּרִין מִלַּעֲשׂוֹת פֶּסַח שֵׁנִי.</p>

<p><b>ג,ז</b>&nbsp;&nbsp;[ה] אָמַר לָהֶם זֶה שֶׁשְּׁלָחוּהוּ לְבַקַּשׁ פֶּסַח שֶׁאָבַד וּלְשָׁחְטוֹ, אִם אֵחַרְתִּי שַׁחֲטוּ עָלַי אַתֶּם, הָלַךְ וּמָצָא וְשָׁחַט, וְהֶם לָקְחוּ וְשָׁחֲטוּ--אִם שֶׁלָּהֶן נִשְׁחַט רִאשׁוֹן--הֶם אוֹכְלִין מִשֶּׁלָּהֶן, וְהוּא אוֹכֵל עִמָּהֶן, וְהַשֵּׁנִי יִשָּׂרֵף; וְאִם שֶׁלּוֹ נִשְׁחַט רִאשׁוֹן--הוּא אוֹכֵל מִשֶּׁלּוֹ, וְהֶם אוֹכְלִין מִשֶּׁלָּהֶן; אֵין יָדוּעַ אֵיזֶה מֵהֶן נִשְׁחַט רִאשׁוֹן, אוֹ שֶׁשָּׁחֲטוּ שְׁנֵיהֶן כְּאַחַת--הֶן אוֹכְלִין מִשֶּׁלָּהֶן, וְהוּא אֵינוּ אוֹכֵל עִמָּהֶן, וְשֶׁלּוֹ יֵצֵא לְבֵית הַשְּׂרֵפָה, וּפָטוּר מִלַּעֲשׂוֹת פֶּסַח שֵׁנִי.</p>

<p><b>ג,ח</b>&nbsp;&nbsp;[ו] אָבַד לָהֶן פֶּסַח, וְאָבַד לוֹ פֶּסַח, וְאָמַר לָהֶן צְאוּ וּבַקְּשׁוּ וְשַׁחֲטוּ עָלַי, וְאָמְרוּ לוֹ צֵא וּבַקַּשׁ וּשְׁחֹט עָלֵינוּ, וְהָלַךְ וּמָצָא וְשָׁחַט, וּמָצְאוּ הֶם וְשָׁחֲטוּ--אוֹכְלִין כֻּלָּם מִן הָרִאשׁוֹן, וְהַשֵּׁנִי יִשָּׂרֵף; וְאִם אֵין יָדוּעַ אֵיזֶה נִשְׁחַט תְּחִלָּה, אוֹ שֶׁשָּׁחֲטוּ שְׁנֵיהֶן כְּאַחַת--שְׁנֵיהֶן יִשָּׂרְפוּ, וּפְטוּרִין מִלַּעֲשׂוֹת פֶּסַח שֵׁנִי.</p>

<p><b>ג,ט</b>&nbsp;&nbsp;הָלַךְ הוּא לְבַקַּשׁ, וְהָלְכוּ הֶם לְבַקַּשׁ, וְלֹא אָמְרוּ זֶה לְזֶה כְּלוּם--אַף עַל פִּי שֶׁהָיָה בְּלִבָּם שֶׁיִּשְׁחֹט כָּל אֶחָד מֵהֶן עַל חֲבֵרוֹ, אוֹ שֶׁהָיוּ שָׁם רְמִיזוֹת וּדְבָרִים שֶׁאֻמְדַּן הַדַּעַת בָּהֶן שֶׁכָּל אֶחָד שֶׁיִּמְצָא יִשְׁחֹט עַל חֲבֵרוֹ--הוֹאִיל וְלֹא פֵרְשׁוּ וְלֹא אָמְרוּ זֶה לְזֶה כְּלוּם, אֵינָן אַחְרָאִין זֶה לְזֶה.</p>

<p><b>ג,י</b>&nbsp;&nbsp;[ז] שְׁתֵּי חֲבוּרוֹת שֶׁנִּתְעָרְבוּ פִּסְחֵיהֶן קֹדֶם שֶׁיִּשָׁחֲטוּ--חֲבוּרָה זוֹ לוֹקְחִין כֶּבֶשׂ אֶחָד מִן הַתַּעֲרֹבֶת, וְהַשְּׁנִיָּה לוֹקְחִין הַשֵּׁנִי, וְאֶחָד מִבְּנֵי חֲבוּרָה זוֹ בָּא אֵצֶל אֵלּוּ, וְאֶחָד מִבְּנֵי הַשְּׁנִיָּה בָּא אֵצֶל הָרִאשׁוֹנָה; וְכָל חֲבוּרָה מֵהֶן אוֹמֶרֶת לְזֶה הָאַחֵר שֶׁבָּא אֶצְלָם, אִם שֶׁלָּנוּ הוּא הַפֶּסַח הַזֶּה, יָדֶיךָ מְשׁוּכוֹת מִשֶּׁלָּךְ וְנִמְנֵיתָ עַל שֶׁלָּנוּ, וְאִם שֶׁלָּךְ הוּא הַפֶּסַח הַזֶּה, יָדֵינוּ מְשׁוּכוֹת מִשֶּׁלָּנוּ וְנִמְנֵינוּ עַל שֶׁלָּךְ.</p>

<p><b>ג,יא</b>&nbsp;&nbsp;וְכֵן חָמֵשׁ חֲבוּרוֹת שֶׁלַּחֲמִשָּׁה חֲמִשָּׁה בְּנֵי אָדָם, אוֹ עֶשֶׂר חֲבוּרוֹת שֶׁלַּעֲשָׂרָה עֲשָׂרָה--מוֹשְׁכִין לָהֶן אֶחָד מִכָּל חֲבוּרָה לַחֲבוּרָה הָאַחֶרֶת, וְכֵן הֶם מַתְנִין וְאוֹמְרִין; וְאַחַר כָּךְ שׁוֹחֲטִין.</p>

<p><b>ג,יב</b>&nbsp;&nbsp;[ח] שְׁנַיִם שֶׁנִּתְעָרְבוּ פִּסְחֵיהֶן--זֶה לוֹקֵחַ פֶּסַח אֶחָד מִן הַתַּעֲרֹבֶת, וְזֶה לוֹקֵחַ לוֹ אֶחָד, וְזֶה מְמַנֶּה עִמּוֹ עַל פִּסְחוֹ אֶחָד מִן הַשּׁוּק, וְהָאַחֵר מְמַנֶּה עִמּוֹ אֶחָד מִן הַשּׁוּק, כְּדֵי שֶׁיִּהְיוּ שְׁתֵּי חֲבוּרוֹת; וְאַחַר כָּךְ יָבוֹא אֶחָד מִשְּׁנֵיהֶם אֵצֶל אֵלּוּ, וְיָבוֹא אֶחָד מֵאֵלּוּ אֵצֶל הָאַחֵר, וּמַתְנֶה כָּל אֶחָד מֵהֶן עִם חֲבֵרוֹ שֶׁבָּא אֶצְלוֹ מֵחֲבוּרָה שְׁנִיָּה וְאוֹמֵר, אִם שֶׁלִּי הוּא פֶּסַח זֶה, יָדֶיךָ מְשׁוּכוֹת מִשֶּׁלָּךְ וְנִמְנֵיתָ עַל שֶׁלִּי, וְאִם שֶׁלָּךְ הוּא, יָדִי מְשׂוּכָה מִפֶּסַח שֶׁלִּי וְנִמְנֵיתִי עַל שֶׁלָּךְ.&nbsp; וְנִמְצָא שֶׁלֹּא הִפְסִידוּ כְּלוּם.</p>

<p><b>ג,יג</b>&nbsp;&nbsp;[ט] חֲמִשָּׁה שֶׁנִּתְעָרְבוּ עוֹרוֹת פִּסְחֵיהֶן, וְנִמְצֵאת יַבֹּלֶת בְּעוֹר אֶחָד מֵהֶן--כֻּלָּם יֵצְאוּ לְבֵית הַשְּׂרֵפָה; וְאִם נִתְעָרְבוּ קֹדֶם זְרִיקַת דָּמָן, חַיָּבִין בְּפֶסַח שֵׁנִי.&nbsp; נִתְעָרְבוּ אַחַר זְרִיקָה, פְּטוּרִין מִלַּעֲשׂוֹת פֶּסַח שֵׁנִי.</p>

<p><b>ג,יד</b>&nbsp;&nbsp;שְׁאִם הִקְרִיבוּ פֶּסַח שֵׁנִי, נִמְצָא זֶה שֶׁהִקְרִיב בָּרִאשׁוֹן קָרְבָּן כָּשֵׁר מֵבִיא חֻלִּין לָעֲזָרָה; וְאִם נִמְנוּ כֻּלָּם עַל פֶּסַח אֶחָד, נִמְצָא נִשְׁחַט שֶׁלֹּא לִמְחֻיָּב, וְזֶה כְּמִי שֶׁנִּשְׁחַט שֶׁלֹּא לִמְנוּיָיו; וְאִם הִתְנָה כָּל אֶחָד מֵהֶן וְאָמַר, אִם אֵינוּ פֶּסַח יִהְיֶה שְׁלָמִים, דַּם הַפֶּסַח בִּשְׁפִיכָה וְדָם הַשְּׁלָמִים בִּזְרִיקָה, וְהַנִּתָּנִין בִּזְרִיקָה לֹא יִתֵּן אוֹתָן בִּשְׁפִיכָה לְכַתְּחִלָּה.&nbsp; לְפִיכָּךְ פְּטוּרִין מִפֶּסַח שֵׁנִי.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ד</h2>

<p><b>ד,א</b>&nbsp;&nbsp;כְּבָר נִתְבָּאַר בְּהִלְכּוֹת פְּסוּלֵי הַמֻּקְדָּשִׁין, שֶׁהַפֶּסַח אֵינוּ נִשְׁחָט אֵלָא לְשֵׁם פֶּסַח וּלְשֵׁם בְּעָלָיו, וְאִם שְׁחָטוֹ בְּמַחְשֶׁבֶת שִׁנּוּי הַשֵּׁם, פָּסוּל.&nbsp; הַשּׁוֹחֵט אֶת הַפֶּסַח עַל בְּנֵי חֲבוּרָה, וְאָמַר לָהֶם לְאַחַר זְמָן, אוֹתוֹ הַפֶּסַח שֶׁשָּׁחַטְתִּי עֲלֵיכֶם, שֶׁלֹּא לִשְׁמוֹ שְׁחַטְתִּיו--אִם הָיָה נֶאֱמָן לָהֶן, סוֹמְכִין עַל דְּבָרָיו; וְאִם לָאו, שׁוּרַת הַדִּין שְׁאֵינוּ נֶאֱמָן, וְהָרוֹצֶה לְהַחְמִיר עַל עַצְמוֹ, הֲרֵי זֶה מְשֻׁבָּח וְיָבִיא פֶּסַח שֵׁנִי.</p>

<p><b>ד,ב</b>&nbsp;&nbsp;בְּשַׂר הַפֶּסַח שֶׁנִּטְמָא, וְנוֹדַע לוֹ קֹדֶם זְרִיקָה--אַף עַל פִּי שֶׁהָאֵמוּרִין טְהוֹרִין, לֹא יִזְרֹק אֶת הַדָּם:&nbsp; שְׁאֵין הַפֶּסַח בָּא אֵלָא לַאֲכִילָה.&nbsp; וְאִם זָרַק, לֹא הֻרְצָה.&nbsp; וְאִם לֹא נוֹדַע לוֹ עַד שֶׁנִּזְרַק הַדָּם, הֻרְצָה--שֶׁהַצִּיץ מְרַצֶּה עַל שִׁגְגַת הַבָּשָׂר שֶׁנִּטְמָא, וְאֵינוּ מְרַצֶּה עַל הַזָּדוֹן.&nbsp; נִטְמְאוּ מִקְצַת הָאֵבָרִים--שׂוֹרֵף אֶת הַטְּמֵאִים, וְאוֹכֵל אֶת הַטְּהוֹרִים.&nbsp; נִטְמְאוּ הָאֵמוּרִים, וְהַבָּשָׂר קַיָּם--זוֹרֵק אֶת הַדָּם, וְהַבָּשָׂר נֶאֱכָל לָעֶרֶב.</p>

<p><b>ד,ג</b>&nbsp;&nbsp;נִטְמְאוּ הַבְּעָלִים אַחַר שֶׁנִּשְׁחַט, לֹא יִזְרֹק אֶת הַדָּם; וְאִם זָרַק, לֹא הֻרְצָה.&nbsp; לְפִיכָּךְ חַיָּבִין בְּפֶסַח שֵׁנִי, שְׁאֵין הַצִּיץ מְרַצֶּה עַל טֻמְאַת הַגּוּף, אֵלָא אִם נִטְמָא בְּטֻמְאַת הַתְּהוֹם, כְּמוֹ שֶׁבֵּאַרְנוּ בְּהִלְכּוֹת בִּיאַת הַמִּקְדָּשׁ.</p>

<p><b>ד,ד</b>&nbsp;&nbsp;[ג] הַפֶּסַח שֶׁיָּצָא מִירוּשָׁלַיִם, אוֹ שֶׁנִּטְמָא בְּאַרְבָּעָה עָשָׂר--יִשָּׂרֵף מִיָּד; נִטְמְאוּ הַבְּעָלִים אוֹ מֵתוּ אוֹ מָשְׁכוּ אֶת יְדֵיהֶם, אַפִלּוּ נִטְמְאוּ אוֹ מֵתוּ קֹדֶם זְרִיקַת הַדָּם--מַנִּיחִין אוֹתוֹ עַד שֶׁתַּעֲבֹר צוּרָתוֹ, וְאַחַר כָּךְ יִשָּׂרֵף.&nbsp; זֶה הַכְּלָל:&nbsp; כָּל שֶׁפְּסוּלוֹ בְּגוּפוֹ, יִשָּׂרֵף מִיָּד; בַּדָּם אוֹ בַּבְּעָלִים--תַּעֲבֹר צוּרָתוֹ, וְאַחַר כָּךְ יִשָּׂרֵף.</p>

<p><b>ד,ה</b>&nbsp;&nbsp;לְפִיכָּךְ אִם שְׁחָטוֹ אַחַר שֶׁנּוֹדַע שֶׁמָּשְׁכוּ הַבְּעָלִים אֶת יְדֵיהֶם אוֹ מֵתוּ, אוֹ נִטְמְאוּ וְנִדְחוּ לְפֶסַח שֵׁנִי--הֲרֵי זֶה יִשָּׂרֵף מִיָּד.</p>

<p><b>ד,ו</b>&nbsp;&nbsp;בַּמֶּה דְּבָרִים אֲמוּרִים שֶׁיִּשָּׂרֵף אִם נִטְמְאוּ הַבְּעָלִים, בְּשֶׁנִּטְמְאוּ כָּל בְּנֵי חֲבוּרָה; אֲבָל אִם נִטְמְאוּ מִקְצָתָן, זָכוּ טְהוֹרִים בְּחֶלְקָם שֶׁלַּטְּמֵאִים.&nbsp; אַף עַל פִּי שֶׁנִּטְמְאוּ מִקְצָתָן אַחַר שֶׁהִתְחִילוּ לֶאֱכֹל, זָכוּ הַטְּהוֹרִים שֶׁעֲדַיִן לֹא הִתְחִילוּ; אֲבָל אִם הִתְחִילוּ כֻּלָּן, וְנִטְמְאוּ מִקְצָתָן--לֹא זָכוּ טְהוֹרִים בְּחֶלְקָן שֶׁלַּטְּמֵאִים, אֵלָא הַטְּהוֹרִים אוֹכְלִין חֶלְקָם, וְחֵלֶק הַטְּמֵאִים יִשָּׂרֵף.&nbsp; וְהוּא הַדִּין, אִם מֵתוּ מִקְצָתָן.</p>

<p><b>ד,ז</b>&nbsp;&nbsp;נִטְמָא שָׁלֵם אוֹ רֻבּוֹ--שׂוֹרְפִין אוֹתוֹ לִפְנֵי הַבִּירָה בִּפְנֵי הַכֹּל, כְּדֵי לְבַיְּשָׁן עַד שֶׁיִּזָּהֲרוּ בּוֹ.&nbsp; וְשׂוֹרְפִין אוֹתוֹ מֵעֲצֵי הַמַּעֲרָכָה, כְּדֵי שֶׁלֹּא יַחְשְׁדוּ אוֹתָן וְיֹאמְרוּ, מֵעֲצֵי הַמַּעֲרָכָה גָּנְבוּ; לְפִיכָּךְ אִם שְׂרָפוּהוּ בַּקָּנִים וּבַקַּשׁ, וְרָצוּ לִשְׂרֹף מִשֶּׁלְּעַצְמָן--שׂוֹרְפִין.&nbsp; נִטְמָא מֵעוּטוֹ, וְכֵן הַנּוֹתָר--שׂוֹרְפִין אוֹתוֹ בְּחַצְרוֹתֵיהֶן מֵעֲצֵי עַצְמָן, אֲבָל לֹא מֵעֲצֵי הַמַּעֲרָכָה:&nbsp; שֶׁלֹּא יַשְׁאִירוּ מֵהֶן אֶצְלָם, וְיִמְעֲלוּ בָּהֶן.</p>

<p><b>ד,ח</b>&nbsp;&nbsp;[ד] הַמַּפְרִישׁ נְקֵבָה לְפִסְחוֹ, אוֹ זָכָר בֶּן שְׁתֵּי שָׁנִים--יִרְעֶה עַד שֶׁיִּפֹּל בּוֹ מוּם וְיִמָּכֵר, וְיָבִיא בְּדָמָיו פֶּסַח; וְאִם לֹא נָפַל בָּהּ מוּם עַד שֶׁהִקְרִיב פִּסְחוֹ, יָבִיא בַּדָּמִים שְׁלָמִים.&nbsp; [ה] הִפְרִישׁ פִּסְחוֹ וּמֵת--לֹא יְבִיאֶנּוּ בְּנוֹ אַחֲרָיו לְשֵׁם הַפֶּסַח, אֵלָא לְשֵׁם שְׁלָמִים; וְאִם הָיָה מְמֻנֶּה עִם אָבִיו עָלָיו, יְבִיאֶנּוּ לְשֵׁם פֶּסַח.</p>

<p><b>ד,ט</b>&nbsp;&nbsp;בַּמֶּה דְּבָרִים אֲמוּרִים, בְּשֶׁמֵּת אָבִיו אַחַר חֲצוֹת אַרְבָּעָה עָשָׂר; אֲבָל אִם מֵת אָבִיו קֹדֶם חֲצוֹת--הֲרֵי זֶה נִדְחֶה לְפֶסַח שֵׁנִי מִפְּנֵי שְׁהוּא אוֹנֵן כְּמוֹ שֶׁיִּתְבָּאַר, וְיָבִיא פֶּסַח זֶה בַּשֵּׁנִי.</p>

<p><b>ד,י</b>&nbsp;&nbsp;[ו] מִי שֶׁאָבַד פִּסְחוֹ, וּמְצָאוֹ אַחַר שֶׁהִפְרִישׁ פֶּסַח אַחֵר, וַהֲרֵי שְׁנֵיהֶן עוֹמְדִין--יַקְרִיב אֵיזֶה מֵהֶן שֶׁיִּרְצֶה לְשֵׁם פֶּסַח, וְהַשֵּׁנִי יִקָּרֵב שְׁלָמִים; מְצָאוֹ אַחַר שֶׁשָּׁחַט פִּסְחוֹ, הֲרֵי זֶה יִקָּרֵב שְׁלָמִים.&nbsp; וְכֵן אִם הֵמִיר בְּזֶה הַנִּמְצָא אַחַר שְׁחִיטָה, הֲרֵי תְּמוּרָה זוֹ תִּקָּרֵב שְׁלָמִים.</p>

<p><b>ד,יא</b>&nbsp;&nbsp;אֲבָל אִם מְצָאוֹ קֹדֶם שְׁחִיטַת זֶה שֶׁהִפְרִישׁ, הוֹאִיל וְזֶה הַנִּמְצָא רָאוּי לְהַקְרִיבוֹ פֶּסַח וְרָאוּי לְהַקְרִיבוֹ שְׁלָמִים כְּמוֹ שֶׁבֵּאַרְנוּ, אִם הֵמִיר בְּזֶה הַנִּמְצָא, בֵּין קֹדֶם שְׁחִיטַת הַמֻּפְרָשׁ תַּחְתָּיו בֵּין אַחַר שְׁחִיטָה--אֵין תְּמוּרָתוֹ קְרֵבָה; אֵלָא תִּרְעֶה עַד שֶׁיִּפֹּל בָּהּ מוּם, וְיָבִיא בְּדָמֶיהָ שְׁלָמִים.</p>

<p><b>ד,יב</b>&nbsp;&nbsp;[ז] פֶּסַח שֶׁעָבְרָה שְׁנָתוֹ, וּשְׁלָמִים הַבָּאִים מֵחֲמַת הַפֶּסַח--הֲרֵי הֶם כִּשְׁלָמִים לְכָל דָּבָר:&nbsp; טְעוּנִין סְמִיכָה וּנְסָכִים, וּתְנוּפַת חָזֶה וְשׁוֹק--מַה שְׁאֵין כֵּן בַּפֶּסַח.</p>

<p><b>ד,יג</b>&nbsp;&nbsp;[ח] פֶּסַח שֶׁנִּתְעָרַב בִּשְׁלָמִים, יִקָּרְבוּ כֻּלָּן שְׁלָמִים; נִתְעָרַב בִּזְבָחִים אֲחֵרִים--יִרְעוּ עַד שֶׁיִּפֹּל בָּהֶן מוּם, וְיָבִיא בִּדְמֵי הַיָּפֶה שֶׁבָּהֶן מִמִּין זֶה, וּבִדְמֵי הַיָּפֶה שֶׁבָּהֶן שְׁלָמִים, וְיַפְסִיד הַמּוֹתָר מִבֵּיתוֹ כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין.</p>

<p><b>ד,יד</b>&nbsp;&nbsp;נִתְעָרַב בִּבְכוֹרוֹת--יִרְעוּ הַכֹּל עַד שֶׁיִּפֹּל בָּהֶן מוּם, וְיֵאָכְלוּ כִּבְכוֹר בַּעַל מוּם.&nbsp; וְיָבִיא בְּהֵמָה שְׁהִיא יָפָה כַּיָּפָה שֶׁבַּתַּעֲרֹבֶת, וְיֹאמַר, כָּל מָקוֹם שְׁהוּא הַפֶּסַח, תָּחוּל קְדֻשָּׁתוֹ עַל זוֹ; וְיַקְרִיבֶנָּה שְׁלָמִים.</p>

<p><b>ד,טו</b>&nbsp;&nbsp;[ט] הִפְרִישׁ פִּסְחוֹ עַד שֶׁלֹּא נִתְגַּיַּר, וְנִתְגַּיַּר, עַד שֶׁלֹּא נִשְׁתַּחְרַר, וְנִשְׁתַּחְרַר, עַד שֶׁלֹּא הֵבִיא שְׁתֵּי שְׂעָרוֹת, וְהֵבִיא--הֲרֵי זֶה מַקְרִיבוֹ לְשֵׁם פֶּסַח:&nbsp; שְׁאֵין בַּעֲלֵי חַיִּים נִדְחִין, כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין.</p>

<p><b>ד,טז</b>&nbsp;&nbsp;[י] הַמַּפְרִישׁ מָעוֹת לְפִסְחוֹ, וְהוֹתִירוּ--הַמּוֹתָר יָבוֹא שְׁלָמִים.&nbsp; הַמְּמַנֶּה אֲחֵרִים עַל פִּסְחוֹ וְעַל חֲגִיגָתוֹ--הֲרֵי הַמָּעוֹת שֶׁיִּקַּח מֵהֶן בְּחֶלְקָם, חֻלִּין:&nbsp; אַף עַל פִּי שֶׁזֶּה הִפְרִישׁ טָלֶה לְפִסְחוֹ, וְזֶה הִפְרִישׁ מָעוֹת לְפִסְחוֹ, וְלָקַח מִמֶּנּוּ הַמָּעוֹת, וּמִנָּהוּ עַל פִּסְחוֹ--הֲרֵי הַמָּעוֹת חֻלִּין, שֶׁעַל מְנַת כֵּן הִקְדִּישׁוּ יִשְׂרָאֵל אֶת פִּסְחֵיהֶן וְאֶת חֲגִיגָתָן וְאֶת מְעוֹת פִּסְחֵיהֶן וַחֲגִיגָתָן.</p>

<p><b>ד,יז</b>&nbsp;&nbsp;[יא] עֵצִים שֶׁלִּצְלִיַּת הַפֶּסַח, כַּפֶּסַח; וְכֵן מַצָּה וּמָרוֹר:&nbsp; הוֹאִיל וְהֶן מַכְשִׁירֵי הַפֶּסַח, הֲרֵי הֶן כַּפֶּסַח.&nbsp; וְאִם לָקַח מִמְּעוֹת הַפֶּסַח מִמִּי שֶׁמִּנָּה אוֹתָן עִמּוֹ, כְּדֵי לְמַנּוֹתָן עִמּוֹ בְּמַצָּה וּמָרוֹר, אוֹ לִהְיוֹת לוֹ חֵלֶק בָּעֵצִים שֶׁצּוֹלֶה בָּהֶן--הֲרֵי הַמָּעוֹת חֻלִּין.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ה</h2>

<p><b>ה,א</b>&nbsp;&nbsp;מִי שֶׁהָיָה טָמֵא בְּשָׁעַת שְׁחִיטַת הַפֶּסַח, שְׁאֵין שׁוֹחֲטִין עָלָיו, אוֹ שֶׁהָיָה בְּדֶרֶךְ רְחוֹקָה, אוֹ נֶאֱנַס בְּאֹנֶס אַחֵר, אוֹ שֶׁשָּׁגַג, וְלֹא הִקְרִיב בָּרִאשׁוֹן--הֲרֵי זֶה שׁוֹחֵט פֶּסַח בְּאַרְבָּעָה עָשָׂר שֶׁלְּחֹדֶשׁ הַשֵּׁנִי בֵּין הָעַרְבַּיִם.&nbsp; וּשְׁחִיטַת פֶּסַח זֶה--מִצְוַת עֲשֵׂה בִּפְנֵי עַצְמָהּ, וְדוֹחָה אֶת הַשַּׁבָּת, שְׁאֵין הַשֵּׁנִי תַּשְׁלוּמִין לָרִאשׁוֹן, אֵלָא רֶגֶל בִּפְנֵי עַצְמוֹ; לְפִיכָּךְ חַיָּבִין עָלָיו כָּרֵת.</p>

<p><b>ה,ב</b>&nbsp;&nbsp;כֵּיצַד:&nbsp; מִי שֶׁשָּׁגַג אוֹ נֶאֱנַס וְלֹא הִקְרִיב בָּרִאשׁוֹן--אִם הֵזִיד וְלֹא הִקְרִיב בַּשֵּׁנִי, חַיָּב כָּרֵת; וְאִם שָׁגַג אוֹ נֶאֱנַס אַף בַּשֵּׁנִי, פָּטוּר.&nbsp; הֵזִיד וְלֹא הִקְרִיב בָּרִאשׁוֹן, הֲרֵי זֶה מַקְרִיב בַּשֵּׁנִי; וְאִם לֹא הִקְרִיב בַּשֵּׁנִי--אַף עַל פִּי שֶׁשָּׁגַג, הֲרֵי זֶה חַיָּב כָּרֵת, שֶׁהֲרֵי לֹא הִקְרִיב קָרְבַּן ה' בְּמוֹעֲדוֹ, וְהָיָה מֵזִיד.</p>

<p><b>ה,ג</b>&nbsp;&nbsp;אֲבָל מִי שֶׁהָיָה טָמֵא אוֹ בְּדֶרֶךְ רְחוֹקָה, וְלֹא עָשָׂה אֶת הָרִאשׁוֹן--אַף עַל פִּי שֶׁהֵזִיד בַּשֵּׁנִי, אֵינוּ חַיָּב כָּרֵת, שֶׁכְּבָר נִפְטַר בְּפֶסַח רִאשׁוֹן, מִן הַכָּרֵת.&nbsp; [ג] וּמִי שֶׁהָיָה בְּדֶרֶךְ רְחוֹקָה, וְשָׁחֲטוּ וְזָרְקוּ עָלָיו אֶת הַדָּם--אַף עַל פִּי שֶׁבָּא לָעֶרֶב--לֹא הֻרְצָה, וְחַיָּב בְּפֶסַח שֵׁנִי.</p>

<p><b>ה,ד</b>&nbsp;&nbsp;טָמֵא שֶׁיָּכוֹל לִטַּהַר בְּפֶסַח רִאשׁוֹן, שֶׁלֹּא טָבַל אֵלָא יָשַׁב בְּטֻמְאָתוֹ עַד שֶׁעָבַר זְמָן הַקָּרְבָּן, וְכֵן הֶעָרֵל, שֶׁלֹּא מָל עַד שֶׁעָבַר זְמָן הַקָּרְבָּן--הֲרֵי זֶה מֵזִיד בָּרִאשׁוֹן; לְפִיכָּךְ אִם לֹא עָשָׂה אֶת הַשֵּׁנִי, אַפִלּוּ בִּשְׁגָגָה--חַיָּב כָּרֵת.</p>

<p><b>ה,ה</b>&nbsp;&nbsp;כְּשֵׁם שֶׁמִּילַת עַצְמוֹ מְעַכֶּבֶת אוֹתוֹ מִלַּעֲשׂוֹת פֶּסַח--כָּךְ מִילַת בָּנָיו הַקְּטַנִּים וּמִילַת כָּל עֲבָדָיו בֵּין גְּדוֹלִים בֵּין קְטַנִּים מְעַכֶּבֶת אוֹתוֹ, שֶׁנֶּאֱמָר "הִמּוֹל לוֹ כָל-זָכָר וְאָז יִקְרַב לַעֲשֹׂתוֹ" (שמות יב,מח); וְאִם שָׁחַט קֹדֶם שֶׁיָּמוּל אוֹתָם, הַפֶּסַח פָּסוּל.</p>

<p><b>ה,ו</b>&nbsp;&nbsp;וְכֵן טְבִילַת אַמְהוֹתָיו לְשֵׁם עַבְדוּת מְעַכֶּבֶת אוֹתוֹ; וְדָבָר זֶה, מִפִּי הַקַּבָּלָה שֶׁהַטְּבִילָה לַשְּׁפָחוֹת כַּמִּילָה לָעֲבָדִים.&nbsp; [ו] הַקָּטָן, אֵין מִילַת עֲבָדָיו וּטְבִילַת שִׁפְחוֹתָיו מְעַכֶּבֶת אוֹתוֹ מִלְּהִמָּנוֹת עַל הַפֶּסַח--שֶׁנֶּאֱמָר "וְכָל-עֶבֶד אִישׁ" (שמות יב,מד), לְהוֹצִיא אֶת הַקָּטָן.</p>

<p><b>ה,ז</b>&nbsp;&nbsp;גֵּר שֶׁנִּתְגַּיַּר בֵּין פֶּסַח רִאשׁוֹן לְפֶסַח שֵׁנִי, וְכֵן קָטָן שֶׁהִגְדִּיל בֵּין שְׁנֵי פְּסָחִים--חַיָּבִין לַעֲשׂוֹת פֶּסַח שֵׁנִי; וְאִם שָׁחֲטוּ עָלָיו בָּרִאשׁוֹן, פָּטוּר.</p>

<p><b>ה,ח</b>&nbsp;&nbsp;נָשִׁים שֶׁנִּדְחוּ לַשֵּׁנִי--בֵּין מִפְּנֵי הָאֹנֶס וְהַשְּׁגָגָה, בֵּין מִפְּנֵי הַטֻּמְאָה וְדֶרֶךְ רְחוֹקָה--הֲרֵי פֶּסַח שֵׁנִי לָהֶם רְשׁוּת:&nbsp; רָצוּ, שׁוֹחֲטִין; רָצוּ, אֵין שׁוֹחֲטִין.&nbsp; לְפִיכָּךְ אֵין שׁוֹחֲטִין עֲלֵיהֶן בִּפְנֵי עַצְמָן בַּשַּׁבָּת, בְּפֶסַח שֵׁנִי; אֲבָל אִם הָיְתָה הָאִשָּׁה אַחַת מִבְּנֵי חֲבוּרָה, מֻתָּר.</p>

<p><b>ה,ט</b>&nbsp;&nbsp;אֵיזוֹ הִיא דֶּרֶךְ רְחוֹקָה, חֲמִשָּׁה עָשָׂר מִיל חוּץ לְחוֹמַת יְרוּשָׁלַיִם.&nbsp; [ט] מִי שֶׁהָיָה בֵּינוֹ וּבֵין יְרוּשָׁלַיִם יוֹם אַרְבָּעָה עָשָׂר עִם עֲלִיַּת הַשֶּׁמֶשׁ, חֲמִשָּׁה עָשָׂר מִיל אוֹ יָתֵר--הֲרֵי זֶה בְּדֶרֶךְ רְחוֹקָה; הָיָה בֵּינוֹ וּבֵינָהּ פָּחוּת מִזֶּה--אֵינוּ בְּדֶרֶךְ רְחוֹקָה, מִפְּנֵי שֶׁיָּכוֹל לְהַגִּיעַ לִירוּשָׁלַיִם אַחַר חֲצוֹת כְּשֶׁיְּהַלַּךְ בְּרַגְלָיו בְּנַחַת.</p>

<p><b>ה,י</b>&nbsp;&nbsp;הָלַךְ וְלֹא הִגִּיעַ, מִפְּנֵי שֶׁעִכְּבוּהוּ הַבְּהֵמוֹת בְּדָחְקָם, אוֹ שֶׁהָיָה בִּירוּשָׁלַיִם, וְהָיָה חוֹלֶה בְּרַגְלָיו וְלֹא הִגִּיעַ לָעֲזָרָה עַד שֶׁעָבַר זְמָן הַקָּרְבָּן--הֲרֵי זֶה אָנוּס, וְאֵינוּ בְּדֶרֶךְ רְחוֹקָה.</p>

<p><b>ה,יא</b>&nbsp;&nbsp;מִי שֶׁהָיָה חָבוּשׁ חוּץ לְחוֹמַת יְרוּשָׁלַיִם, וְהִבְטִיחוּהוּ לָצֵאת לָעֶרֶב--שׁוֹחֲטִין עָלָיו, וּכְשֶׁיֵּצֵא לָעֶרֶב יֹאכַל.&nbsp; בַּמֶּה דְּבָרִים אֲמוּרִים, בְּשֶׁהָיָה חָבוּשׁ בְּיַד יִשְׂרָאֵל; אֲבָל אִם הָיָה חָבוּשׁ בְּיַד גּוֹיִים, אֵין שׁוֹחֲטִין עָלָיו עַד שֶׁיֵּצֵא.&nbsp; וְאִם שָׁחֲטוּ עָלָיו, וְיָצָא--הֲרֵי זֶה אוֹכֵל; וְאִם לֹא יָצָא--פָּטוּר מִלַּעֲשׂוֹת פֶּסַח שֵׁנִי, שֶׁהֲרֵי נִשְׁחַט עָלָיו.</p>

<p><b>ה,יב</b>&nbsp;&nbsp;וְכֵן הָאוֹנֵן וְהַחוֹלֶה וְהַזָּקֵן שְׁאֵינָן יְכוּלִין לֶאֱכֹל, שֶׁשָּׁחֲטוּ עֲלֵיהֶן וְאַחַר שֶׁנִּזְרַק הַדָּם נִטְמְאוּ בְּמֵת, וַהֲרֵי אֵינָן יְכוּלִין לֶאֱכֹל--הֲרֵי אֵלּוּ פְּטוּרִין מִלַּעֲשׂוֹת פֶּסַח שֵׁנִי.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ו</h2>

<p><b>ו,א</b>&nbsp;&nbsp;אֵיזֶה הוּא טָמֵא שֶׁנִּדְחֶה לְפֶסַח שֵׁנִי--כָּל מִי שְׁאֵינוּ יָכוֹל לֶאֱכֹל אֶת הַפֶּסַח בְּלֵילֵי חֲמִשָּׁה עָשָׂר מִפְּנֵי טֻמְאָתוֹ, כְּגוֹן זָבִים וְזָבוֹת נִדּוֹת וְיוֹלְדוֹת וּבוֹעֲלֵי נִדּוֹת.&nbsp; אֲבָל הַנּוֹגֵעַ בִּנְבֵלָה וְשֶׁרֶץ וְכַיּוֹצֶא בָּהֶן בְּיוֹם אַרְבָּעָה עָשָׂר--הֲרֵי זֶה טוֹבֵל, וְשׁוֹחֲטִין עָלָיו אַחַר שֶׁיִּטְבֹּל, וְלָעֶרֶב כְּשֶׁיַּעְרִיב שִׁמְשׁוֹ, אוֹכֵל אֶת הַפֶּסַח.</p>

<p><b>ו,ב</b>&nbsp;&nbsp;טְמֵא מֵת שֶׁחָל שְׁבִיעִי שֶׁלּוֹ לִהְיוֹת בְּאַרְבָּעָה עָשָׂר--אַף עַל פִּי שֶׁטָּבַל וְהֻזָּה עָלָיו, וַהֲרֵי הוּא רָאוּי לֶאֱכֹל קֳדָשִׁים לָעֶרֶב--אֵין שׁוֹחֲטִין עָלָיו, אֵלָא נִדְחֶה לְפֶסַח שֵׁנִי:&nbsp; שֶׁנֶּאֱמָר "וַיְהִי אֲנָשִׁים, אֲשֶׁר הָיוּ טְמֵאִים לְנֶפֶשׁ אָדָם, וְלֹא-יָכְלוּ לַעֲשֹׂת-הַפֶּסַח, בַּיּוֹם הַהוּא" (במדבר ט,ו)--מִפִּי הַשְּׁמוּעָה לָמְדוּ, שֶׁשְּׁבִיעִי שֶׁלָּהֶן הָיָה; וְעַל זֶה שָׁאֲלוּ אִם יִשָּׁחֵט עֲלֵיהֶן וְהֶם יֹאכְלוּ לָעֶרֶב, וּפֵרַשׁ לָהֶן שְׁאֵין שׁוֹחֲטִין עֲלֵיהֶן.</p>

<p><b>ו,ג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁנִּטְמָא בִּטְמָאוֹת מִן הַמֵּת שֶׁהַנָּזִיר מְגַלֵּחַ עֲלֵיהֶן; אֲבָל אִם הָיָה טָמֵא בִּשְׁאָר טְמָאוֹת מִן הַמֵּת, שְׁאֵין הַנָּזִיר מְגַלֵּחַ עֲלֵיהֶן--שׁוֹחֲטִין עָלָיו בַּשְּׁבִיעִי שֶׁלּוֹ, אַחַר שֶׁיִּטְבֹּל וְיֻזָּה עָלָיו; וּכְשֶׁיַּעְרִיב שִׁמְשׁוֹ, אוֹכֵל פִּסְחוֹ.</p>

<p><b>ו,ד</b>&nbsp;&nbsp;[ג] זָב שֶׁרָאָה שְׁתֵּי רְאִיּוֹת, וְסָפַר שִׁבְעַת יָמִים וְטָבַל בַּשְּׁבִיעִי--שׁוֹחֲטִין עָלָיו, וְהוּא אוֹכֵל לָעֶרֶב; וְאִם רָאָה זוֹב אַחַר שֶׁנִּזְרַק הַדָּם, הֲרֵי זֶה פָּטוּר מִלַּעֲשׂוֹת פֶּסַח שֵׁנִי.&nbsp; וְכֵן שׁוֹמֶרֶת יוֹם כְּנֶגֶד יוֹם--טוֹבֶלֶת בְּיוֹם הַשִּׁמּוּר, כְּמוֹ שֶׁבֵּאַרְנוּ בְּבִיאוֹת אֲסוּרוֹת, וְשׁוֹחֲטִין עָלֶיהָ, וְהִיא אוֹכֶלֶת לָעֶרֶב; וְאִם רָאָת דָּם אַחַר שֶׁנִּזְרַק דַּם הַפֶּסַח, פְּטוּרָה מִלַּעֲשׂוֹת פֶּסַח שֵׁנִי.&nbsp; וְאֵין שׁוֹחֲטִין עַל הנִּדָּה בַּשְּׁבִיעִי שֶׁלָּהּ--שֶׁהֲרֵי אֵינָהּ טוֹבֶלֶת עַד לֵיל שְׁמִינִי, וְאֵינָהּ רְאוּיָה לֶאֱכֹל קֳדָשִׁים עַד לֵיל תְּשִׁיעִי.</p>

<p><b>ו,ה</b>&nbsp;&nbsp;[ד] מְחֻסְּרֵי כִּפּוּרִים שֶׁחָל יוֹם הֲבָאַת קָרְבְּנוֹתֵיהֶן בְּאַרְבָּעָה עָשָׂר--שׁוֹחֲטִין עֲלֵיהֶן וּמַקְרִיבִין קָרְבְּנוֹתֵיהֶן בְּאַרְבָּעָה עָשָׂר, בֵּין קֹדֶם שְׁחִיטַת הַפֶּסַח בֵּין אַחַר שְׁחִיטָתוֹ; וְאוֹכְלִין פִּסְחֵיהֶן לָעֶרֶב.&nbsp; וְאֵין שׁוֹחֲטִין עֲלֵיהֶן, עַד שֶׁיִּמְסְרוּ קָרְבְּנוֹתֵיהֶן לְבֵית דִּין--שֶׁמֶּא יִפְשְׁעוּ, וְלֹא יַקְרִיבוּ אוֹתָם.</p>

<p><b>ו,ו</b>&nbsp;&nbsp;[ה] מְצֹרַע שֶׁחָל שְׁמִינִי שֶׁלּוֹ לִהְיוֹת בְּאַרְבָּעָה עָשָׂר, וְרָאָה קֶרִי בּוֹ בַּיּוֹם--הֲרֵי זֶה טוֹבֵל, וְנִכְנָס לַעֲזֶרֶת נָשִׁים וּמֵבִיא קָרְבְּנוֹתָיו.&nbsp; וְאַף עַל פִּי שֶׁטְּבוּל יוֹם אָסוּר לְהִכָּנֵס לַעֲזֶרֶת נָשִׁים, הוֹאִיל וְאִסּוּרוֹ לְהִכָּנֵס שָׁם מִדִּבְרֵיהֶם כְּמוֹ שֶׁבֵּאַרְנוּ בְּהִלְכּוֹת בִּיאַת הַמִּקְדָּשׁ, וְיוֹם זֶה הוּא יוֹם הַקְרָבַת הַפֶּסַח בְּמוֹעֲדוֹ, יָבוֹא עֲשֵׂה שֶׁיֵּשׁ בּוֹ כָּרֵת, וְיִדְחֶה אִסּוּר שֶׁלְּדִבְרֵיהֶם.</p>

<p><b>ו,ז</b>&nbsp;&nbsp;[ו] טְמֵא מֵת שֶׁחָל שְׁבִיעִי שֶׁלּוֹ לִהְיוֹת בַּשַּׁבָּת, אֵין מַזִּין עָלָיו אֵלָא לְמָחָר; וְאַפִלּוּ חָל שְׁבִיעִי שֶׁלּוֹ לִהְיוֹת בִּשְׁלוֹשָׁה עָשָׂר בְּנִיסָן, וְהוּא שַׁבָּת--יִדָּחֶה לְיוֹם אַרְבָּעָה עָשָׂר, וּמַזִּין עָלָיו; וְאֵין שׁוֹחֲטִין עָלָיו כְּמוֹ שֶׁבֵּאַרְנוּ, אֵלָא יִדָּחֶה לְפֶסַח שֵׁנִי.</p>

<p><b>ו,ח</b>&nbsp;&nbsp;וַהֲלוֹא אִסּוּר הַזָּיָה בַּשַּׁבָּת מִשּׁוֹם שְׁבֹת, וְהַפֶּסַח בְּכָרֵת, וְהֵיאַךְ יַעְמִידוּ דִּבְרֵיהֶם, בִּמְקוֹם כָּרֵת:&nbsp; מִפְּנֵי שֶׁבַּיּוֹם שְׁהוּא אָסוּר בְּהַזָּיָה מִשּׁוֹם שְׁבֹת, אֵינוּ זְמָן הַקָּרְבָּן שֶׁחַיָּבִין עָלָיו כָּרֵת; לְפִיכָּךְ הִעְמִידוּ דִּבְרֵיהֶן בִּמְקוֹמָן, אַף עַל פִּי שֶׁהַדָּבָר גּוֹרֵם לָעֲתִיד לָבוֹא לַעֲמֹד בִּמְקוֹם כָּרֵת.</p>

<p><b>ו,ט</b>&nbsp;&nbsp;[ז] יִשְׂרָאֵל עָרֵל שֶׁמָּל בְּעֶרֶב הַפֶּסַח, שׁוֹחֲטִין עָלָיו אַחַר שֶׁמָּל.&nbsp; אֲבָל גֵּר שֶׁנִּתְגַּיַּר בְּיוֹם אַרְבָּעָה עָשָׂר, וּמָל וְטָבַל--אֵין שׁוֹחֲטִין עָלָיו, שְׁאֵינוּ אוֹכֵל לָעֶרֶב, וַהֲרֵי הוּא כְּפוֹרֵשׁ מִן הַקֶּבֶר, שֶׁצָּרִיךְ שִׁבְעַת יָמִים וְאַחַר כָּךְ יִטְהַר:&nbsp; גְּזֵרָה--שֶׁמֶּא יִטְמָא גֵּר זֶה לְמֵת לַשָּׁנָה הַבָּאָה בְּיוֹם אַרְבָּעָה עָשָׂר, וְיִטְבֹּל וְיֹאכַל לָעֶרֶב, וְיֹאמַר אֶשְׁתָּקַד כָּךְ עָשׂוּ לִי יִשְׂרָאֵל כְּשֶׁמַּלְתִּי, טָבַלְתִּי וְאָכַלְתִּי לָעֶרֶב.</p>

<p><b>ו,י</b>&nbsp;&nbsp;וַהֲלוֹא גְּזֵרָה זוֹ מִדִּבְרֵיהֶם, וְהַפֶּסַח בְּכָרֵת, וְהֵיאַךְ הִעְמִידוּ דִּבְרֵיהֶם בִּמְקוֹם כָּרֵת בְּיוֹם הַקָּרְבָּן, שְׁהוּא יוֹם אַרְבָּעָה עָשָׂר--מִפְּנֵי שְׁאֵין הַגֵּר מִתְחַיֵּב בַּמִּצְווֹת, עַד שֶׁיִּמּוֹל וְיִטְבֹּל, וְאֵינוּ טוֹבֵל עַד שֶׁיֵּרָפֵא מִן הַמִּילָה, כְּמוֹ שֶׁבֵּאַרְנוּ בְּעִנְיַן הַגֵּרוּת; לְפִיכָּךְ הִעְמִידוּ דִּבְרֵיהֶם בְּמָקוֹם זֶה--שֶׁהֲרֵי זֶה הַמָּל יֵשׁ לוֹ שֶׁלֹּא לִטְבֹּל עַד שֶׁיַּבְרִיא, וְלֹא יָבוֹא לִידֵי חִיּוּב כְּלָל.</p>

<p><b>ו,יא</b>&nbsp;&nbsp;[ח] מִי שֶׁבָּא בְּבֵית הַפְּרָס, הֲרֵי זֶה מְנַפֵּחַ וְהוֹלֵךְ מְנַפֵּחַ וְהוֹלֵךְ; וְאִם לֹא מָצָא עֶצֶם, וְלֹא נִטְמָא--שׁוֹחֵט וְאוֹכֵל פִּסְחוֹ, וְאַף עַל פִּי שֶׁהָלַךְ בְּבֵית הַפְּרָס, שֶׁטֻּמְאַת בֵּית הַפְּרָס מִדִּבְרֵיהֶם כְּמוֹ שֶׁיִּתְבָּאַר בְּהִלְכּוֹת טֻמְאַת מֵת, וְלֹא הִעְמִידוּ דִּבְרֵיהֶם בִּמְקוֹם כָּרֵת כְּמוֹ שֶׁבֵּאַרְנוּ; וְכֵן בֵּית הַפְּרָס שֶׁנִּדּוֹשׁ, טָהוֹר לָעוֹשֶׂה פֶּסַח.</p>

<p><b>ו,יב</b>&nbsp;&nbsp;[ט] הָאוֹנֵן, רָאוּי לֶאֱכֹל הַפֶּסַח לָעֶרֶב.&nbsp; מִפְּנֵי שֶׁאֲנִינוּת לַיְלָה מִדִּבְרֵיהֶם, לֹא הִעְמִידוּ דִּבְרֵיהֶם בְּדָבָר זֶה בִּמְקוֹם כָּרֵת, אֵלָא שׁוֹחֲטִין עָלָיו; וְטוֹבֵל, וְאַחַר כָּךְ אוֹכֵל, כְּדֵי שֶׁיִּפְרֹשׁ מֵאֲנִינוּתוֹ, וְלֹא יַסִּיחַ דַּעְתּוֹ.&nbsp; בַּמֶּה דְּבָרִים אֲמוּרִים, שֶׁמֵּת לוֹ הַמֵּת אַחַר חֲצוֹת, שֶׁכְּבָר נִתְחַיַּב בְּקָרְבַּן פֶּסַח.&nbsp; אֲבָל אִם מֵת לוֹ הַמֵּת קֹדֶם חֲצוֹת--אֵין שׁוֹחֲטִין עָלָיו, אֵלָא יִדָּחֶה לַשֵּׁנִי; וְאִם שָׁחֲטוּ עָלָיו, וְזָרְקוּ הַדָּם--טוֹבֵל וְאוֹכֵל לָעֶרֶב.</p>

<p><b>ו,יג</b>&nbsp;&nbsp;מֵת לוֹ מֵת בִּשְׁלוֹשָׁה עָשָׂר, וּקְבָרוֹ בְּאַרְבָּעָה עָשָׂר--הֲרֵי הוּא בְּיוֹם הַקְּבוּרָה אוֹנֵן מִדִּבְרֵיהֶם, וְאֵינוּ תּוֹפֵס לֵילוֹ וְלֹא מִדִּבְרֵיהֶם; לְפִיכָּךְ שׁוֹחֲטִין עָלָיו, וְטוֹבֵל וְאוֹכֵל לָעֶרֶב, אַף בִּשְׁאָר הַקֳּדָשִׁים.&nbsp; וְיוֹם שְׁמוּעָה וְיוֹם לִקּוּט עֲצָמוֹת, הֲרֵי הוּא כְּיוֹם הַקְּבוּרָה; לְפִיכָּךְ מִי שֶׁלִּקְּטוּ לוֹ עַצְמוֹת מֵתוֹ בְּיוֹם אַרְבָּעָה עָשָׂר, אוֹ שֶׁשָּׁמַע שֶׁמֵּת לוֹ מֵת--שׁוֹחֲטִין עָלָיו, וְטוֹבֵל וְאוֹכֵל בַּקֳּדָשִׁים לָעֶרֶב.</p>

<p><b>ו,יד</b>&nbsp;&nbsp;[י] מִי שְׁהוּא חוֹפֵר בַּגַּל לְבַקַּשׁ עַל הַמֵּת, אֵין שׁוֹחֲטִין עָלָיו--שֶׁמֶּא יִמְצָא הַמֵּת שָׁם בַּגַּל, וַהֲרֵי הָיָה טָמֵא בְּשָׁעַת שְׁחִיטָה; שָׁחֲטוּ עָלָיו, וְלֹא נִמְצָא שָׁם מֵת--הֲרֵי זֶה אוֹכֵל לָעֶרֶב.&nbsp; נִמְצָא שָׁם מֵת אַחַר שֶׁנִּזְרַק הַדָּם--אִם נוֹדַע לוֹ בַּוַּדַּאי שֶׁהָיָה טָמֵא בְּשָׁעַת זְרִיקַת הַדָּם, כְּגוֹן שֶׁהָיָה גַּל עָגוּל--הֲרֵי זֶה חַיָּב בְּפֶסַח שֵׁנִי; וְאִם סָפֵק הַדָּבָר, וְשֶׁמֶּא לֹא הָיָה עוֹמֵד עַל הַטֻּמְאָה בְּשָׁעַת זְרִיקָה, וְלֹא נִטְמָא אֵלָא אַחַר זְרִיקָה--הֲרֵי זֶה פָּטוּר מִפֶּסַח שֵׁנִי.</p>

<p><b>ו,טו</b>&nbsp;&nbsp;[יא] מִי שֶׁעָבַר בַּדֶּרֶךְ, וְנִמְצָא מֵת מֻשְׁכָּב לְרָחְבָּהּ שֶׁלַּדֶּרֶךְ--אִם הָיָה הַמֵּת טֻמְאַת הַתְּהוֹם, אַף עַל פִּי שְׁהוּא טָמֵא לַתְּרוּמָה, הֲרֵי זֶה טָהוֹר לַפֶּסַח, וְשׁוֹחֵט וְאוֹכֵל פִּסְחוֹ.&nbsp; וְאַף עַל פִּי שֶׁאִפְשָׁר שֶׁנָּגַע, הוֹאִיל וְהִיא טֻמְאַת הַתְּהוֹם, טָהוֹר לַפֶּסַח; וְאַף עַל פִּי שֶׁהַמֵּת שָׁלֵם, וְהוּא מִן הַקָּצֶה אֶל הַקָּצֶה--הֲרֵי זֶה עוֹשֶׂה פִּסְחוֹ, עַד שֶׁיֵּדַע בַּוַּדַּאי שֶׁנִּטְמָא בּוֹ.</p>

<p><b>ו,טז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה מְהַלֵּךְ בְּרַגְלָיו, שֶׁהֲרֵי אִפְשָׁר שֶׁלֹּא יִגַּע.&nbsp; אֲבָל אִם הָיָה רוֹכֵב, אוֹ טוֹעֵן מַשָּׂא--הֲרֵי זֶה טָמֵא, אַף עַל פִּי שְׁהִיא טֻמְאַת הַתְּהוֹם:&nbsp; לְפִי שְׁאֵי אִפְשָׁר שֶׁלֹּא יִגַּע, וְשֶׁלֹּא יָסִיט, וְשֶׁלֹּא יַאֲהִיל.&nbsp; וּכְבָר בֵּאַרְנוּ טֻמְאַת הַתְּהוֹם, בְּהִלְכּוֹת נְזִירוּת.</p>

<p><b>ו,יז</b>&nbsp;&nbsp;[יב] מִי שֶׁעָשָׂה פֶּסַח בְּחֶזְקַת שְׁהוּא טָהוֹר, וְאַחַר כָּךְ נוֹדַע לוֹ שֶׁהָיָה טָמֵא בְּטֻמְאַת הַתְּהוֹם--אֵינוּ חַיָּב בְּפֶסַח שֵׁנִי; וְדָבָר זֶה, הֲלָכָה מִפִּי הַקַּבָּלָה.&nbsp; אֲבָל אִם נוֹדַע לוֹ שֶׁהָיָה טָמֵא בְּטֻמְאָה יְדוּעָה, חַיָּב בְּפֶסַח שֵׁנִי.</p>

<p><b>ו,יח</b>&nbsp;&nbsp;[יג] מִי שֶׁנִּטְמָא בְּמֵת, וְהִזָּה שְׁלִישִׁי וּשְׁבִיעִי, וּבַשְּׁבִיעִי שֶׁלּוֹ נִטְמָא בְּקֶבֶר הַתְּהוֹם, וְלֹא יָדַע, וְעָשָׂה פֶּסַח בְּחֶזְקַת שְׁהוּא טָהוֹר, וְאַחַר כָּךְ נוֹדַע לוֹ שֶׁהָיָה טָמֵא בְּטֻמְאַת הַתְּהוֹם--אֵינוּ חַיָּב בְּפֶסַח שֵׁנִי:&nbsp; שֶׁכֵּיוָן שֶׁטָּבַל בַּשְּׁבִיעִי, פָּסְקָה טֻמְאָה הָרִאשׁוֹנָה.&nbsp; אֲבָל אִם נִטְמָא בְּטֻמְאַת הַתְּהוֹם בַּשִּׁשִּׁי לְטֻמְאָתוֹ, וְלֹא יָדַע עַד שֶׁעָשָׂה הַפֶּסַח--הֲרֵי זֶה חַיָּב בְּפֶסַח שֵׁנִי:&nbsp; שֶׁחֶזְקַת הַטָּמֵא טָמֵא, עַד שֶׁיִּהְיֶה טָהוֹר וַדַּאי--שֶׁרַגְלַיִם לַדָּבָר.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ז</h2>

<p><b>ז,א</b>&nbsp;&nbsp;רַבִּים שֶׁהָיוּ טְמֵאֵי מֵת בְּפֶסַח רִאשׁוֹן--אִם הָיוּ מֵעוּט הַקָּהָל, הֲרֵי אֵלּוּ נִדְחִין לְפֶסַח שֵׁנִי כִּשְׁאָר הַטְּמֵאִים; אֲבָל אִם הָיוּ רֹב הַקָּהָל טְמֵאֵי מֵת, אוֹ שֶׁהָיוּ הַכּוֹהֲנִים אוֹ כְּלֵי שָׁרֵת טְמֵאִים טֻמְאַת מֵת--אֵינָן נִדְחִין, אֵלָא יַקְרִיבוּ כֻּלָּן הַפֶּסַח בְּטֻמְאָה, הַטְּמֵאִים עִם הַטְּהוֹרִים:&nbsp; שֶׁנֶּאֱמָר "וַיְהִי אֲנָשִׁים, אֲשֶׁר הָיוּ טְמֵאִים" (במדבר ט,ו)--יְחִידִים נִדְחִים, וְאֵין הַצִּבּוּר נִדְחֶה.&nbsp; וְדָבָר זֶה, בְּטֻמְאַת הַמֵּת בִּלְבָד כְּמוֹ שֶׁבֵּאַרְנוּ בְּבִיאַת הַמִּקְדָּשׁ.</p>

<p><b>ז,ב</b>&nbsp;&nbsp;הָיוּ הַקָּהָל מֶחְצָה טְהוֹרִים וּמֶחְצָה טְמֵאֵי מֵת--כֻּלָּן עוֹשִׂין בָּרִאשׁוֹן, וְהַטְּהוֹרִים עוֹשִׂין לְעַצְמָן בְּטַהְרָה, וְהַטְּמֵאִים עוֹשִׂין לְעַצְמָן בְּטֻמְאָה, וְאוֹכְלִין אוֹתוֹ בְּטֻמְאָה.&nbsp; וְאִם הָיוּ טְמֵאֵי הַמֵּת עוֹדְפִין עַל הַטְּהוֹרִים, אַפִלּוּ אֶחָד--יַעֲשׂוּ כֻּלָּן בְּטֻמְאָה.</p>

<p><b>ז,ג</b>&nbsp;&nbsp;הָיוּ הָאֲנָשִׁים מֶחְצָה טְמֵאֵי מֵת, וּמֶחְצָה טְהוֹרִים, וּבִזְמָן שֶׁאַתָּה מוֹנֶה הַנָּשִׁים בִּכְלַל הָאֲנָשִׁים, יִהְיוּ הָרֹב טְהוֹרִים--הַטְּהוֹרִים עוֹשִׂין אֶת הָרִאשׁוֹן, וְהַטְּמֵאִים אֵינָן עוֹשִׂין לֹא אֶת הָרִאשׁוֹן וְלֹא אֶת הַשֵּׁנִי:&nbsp; אֵין עוֹשִׂין רִאשׁוֹן, מִפְּנֵי שְׁהֶן מֵעוּט; וְאֵין עוֹשִׂין שֵׁנִי, שֶׁהַנָּשִׁים בַּשֵּׁנִי רְשׁוּת, וְנִמְצְאוּ הַטְּמֵאִים מֶחְצָה, וְאֵין מֶחְצָה עוֹשִׂין אֶת הַשֵּׁנִי.</p>

<p><b>ז,ד</b>&nbsp;&nbsp;הָיוּ רֹב הַקָּהָל זָבִים וּמְצֹרָעִים וּבוֹעֲלֵי נִדּוֹת, וּמֵעוּטָן טְמֵאֵי מֵת--אוֹתָן טְמֵאֵי מֵת אֵין עוֹשִׂין בָּרִאשׁוֹן, לְפִי שְׁהֶן מֵעוּט; וְאֵינָן עוֹשִׂין אֶת הַשֵּׁנִי, שְׁאֵין הַיְּחִידִים עוֹשִׂין אֶת הַשֵּׁנִי אֵלָא בִּזְמָן שֶׁעָשׂוּ רֹב הַקָּהָל אֶת הָרִאשׁוֹן, וְכָאן הוֹאִיל וְלֹא עָשׂוּ רֹב הַקָּהָל בָּרִאשׁוֹן, לֹא יַעֲשׂוּ אֵלּוּ הַמֵּעוּט הַטְּמֵאִים לְמֵת אֶת הַשֵּׁנִי.</p>

<p><b>ז,ה</b>&nbsp;&nbsp;הָיוּ רֹב הַקָּהָל טְמֵאֵי מֵת, וּמֵעוּט זָבִים וְכַיּוֹצֶא בָּהֶן--טְמֵאֵי מֵת עוֹשִׂין אֶת הָרִאשׁוֹן.&nbsp; וְהַזָּבִים וְכַיּוֹצֶא בָּהֶן אֵינָן עוֹשִׂין, לֹא אֶת הָרִאשׁוֹן וְלֹא אֶת הַשֵּׁנִי:&nbsp; אֵינָן עוֹשִׂין בָּרִאשׁוֹן, שְׁאֵין נִדְחֵית בַּצִּבּוּר אֵלָא טֻמְאַת הַמֵּת בִּלְבָד; וְאֵין עוֹשִׂין בַּשֵּׁנִי, שְׁאֵין עוֹשִׂין פֶּסַח שֵׁנִי אֵלָא אִם בָּא הָרִאשׁוֹן בְּטַהְרָה, אֲבָל אִם נַעֲשָׂה רִאשׁוֹן בְּטֻמְאָה, אֵין שָׁם פֶּסַח שֵׁנִי.</p>

<p><b>ז,ו</b>&nbsp;&nbsp;הָיוּ שְׁלִישׁ הַקָּהָל טְהוֹרִים, וּשְׁלִישׁ זָבִים וְכַיּוֹצֶא בָּהֶן, וּשְׁלִישׁ טְמֵאֵי מֵת--אוֹתָן טְמֵאֵי מֵת אֵין עוֹשִׂין לֹא אֶת הָרִאשׁוֹן וְלֹא אֶת הַשֵּׁנִי:&nbsp; אֵינָן עוֹשִׂין רִאשׁוֹן, שֶׁהֲרֵי הֶן מוּעָטִין לְגַבֵּי טְהוֹרִים עִם הַזָּבִים; וּבַשֵּׁנִי לֹא יַעֲשׂוּ, שֶׁהֲרֵי מֵעוּט עָשׂוּ בָּרִאשׁוֹן כְּמוֹ שֶׁבֵּאַרְנוּ.</p>

<p><b>ז,ז</b>&nbsp;&nbsp;כֵּיצַד מְשַׁעֲרִין הַפֶּסַח לֵידַע אִם רֹב הַקָּהָל טְמֵאִים אוֹ טְהוֹרִים:&nbsp; אֵין מְשַׁעֲרִין בְּכָל הָאוֹכְלִין--שֶׁאִפְשָׁר שֶׁיִּהְיוּ עֶשְׂרִים נִמְנִין עַל פֶּסַח אֶחָד, וּמְשַׁלְּחִין אוֹתוֹ בְּיַד אֶחָד לִשְׁחֹט עֲלֵיהֶן; אֵלָא מְשַׁעֲרִין בְּכָל הַנִּכְנָסִין לָעֲזָרָה, וְעַד שְׁהֶן מִבַּחוּץ קֹדֶם שֶׁתִּכָּנֵס כַּת הָרִאשׁוֹנָה, מְשַׁעֲרִין אוֹתָן.</p>

<p><b>ז,ח</b>&nbsp;&nbsp;[ז] יָחִיד שֶׁנִּטְמָא בִּסְפֵק רְשׁוּת הַיָּחִיד, כְּמוֹ שֶׁיִּתְבָּאַר בִּמְקוֹמוֹ--הֲרֵי זֶה יִדָּחֶה לְפֶסַח שֵׁנִי, כִּשְׁאָר טְמֵאֵי מֵת; וְצִבּוּר שֶׁנִּטְמָא בִּסְפֵק רְשׁוּת הַיָּחִיד, יַעֲשׂוּ כֻּלָּן בְּטֻמְאָה.</p>

<p><b>ז,ט</b>&nbsp;&nbsp;[ח] פֶּסַח שֶׁהִקְרִיבוּהוּ בְּטֻמְאָה--הֲרֵי זֶה נֶאֱכָל כְּטָהוֹר, שֶׁמִּתְחִלָּתוֹ לֹא בָא אֵלָא לַאֲכִילָה; וְאֵינוּ נֶאֱכָל לְכָל טָמֵא, אֵלָא לִטְמֵאֵי מֵת שֶׁנִּדְחֵית לָהֶם הַטֻּמְאָה הַזֹּאת, וּלְכַיּוֹצֶא בָּהֶן, מִטְּמֵאֵי מַגַּע טְמָאוֹת.&nbsp; אֲבָל הַטְּמֵאִים שֶׁהַטֻּמְאָה יוֹצְאָה עֲלֵיהֶן מִגּוּפָן, כְּגוֹן זָבִים וְזָבוֹת נִדּוֹת וְיוֹלְדוֹת וּמְצֹרָעִים--לֹא יֹאכְלוּ מִמֶּנּוּ.&nbsp; וְאִם אָכְלוּ, פְּטוּרִין:&nbsp; מִפִּי הַשְּׁמוּעָה לָמְדוּ שֶׁהַנֶּאֱכָל לַטְּהוֹרִין, חַיָּבִין עָלָיו מִשּׁוֹם טֻמְאָה; וְהַנֶּאֱכָל לַטְּמֵאִין, אֵין חַיָּבִין עָלָיו מִשּׁוֹם טֻמְאָה.&nbsp; אַפִלּוּ אָכְלוּ טְמֵאֵי מֵת מִן הָאֵמוּרִין שֶׁלּוֹ, פְּטוּרִין.</p>

<p><b>ז,י</b>&nbsp;&nbsp;בַּמֶּה דְּבָרִים אֲמוּרִים שֶׁהַפֶּסַח יֵאָכֵל בְּטֻמְאָה, בְּשֶׁנִּטְמְאוּ הַצִּבּוּר קֹדֶם זְרִיקַת הַדָּם; אֲבָל אִם נִטְמְאוּ לְאַחַר זְרִיקַת הַדָּם, לֹא יֵאָכֵל.&nbsp; [ט] שְׁחָטוּהוּ בְּטַהְרָה, וְנִטְמְאוּ רֹב הַצִּבּוּר קֹדֶם זְרִיקָה--זוֹרֵק אֶת הַדָּם, וְהַפֶּסַח לֹא יֵאָכֵל:&nbsp; גְּזֵרָה שֶׁמֶּא יִטַּמְּאוּ אַחַר זְרִיקָה בְּשָׁנָה אַחֶרֶת, וְיֹאכְלוּהוּ בְּטֻמְאָה.</p>

<p><b>ז,יא</b>&nbsp;&nbsp;הָיוּ כְּלֵי שָׁרֵת טְמֵאִים בְּשֶׁרֶץ וְכַיּוֹצֶא בּוֹ--הוֹאִיל וְאֵינָן מְטַמְּאִין אֶת הָאָדָם כְּמוֹ שֶׁיִּתְבָּאַר בִּמְקוֹמוֹ, אַף עַל פִּי שֶׁמְּטַמְּאִין אֶת הַבָּשָׂר, לֹא יַעֲשׂוּ אוֹתוֹ אֵלָא הַטְּהוֹרִים, וְיֵאָכֵל אַף עַל פִּי שְׁהוּא טָמֵא:&nbsp; מוּטָב שֶׁיֵּאָכֵל בְּטֻמְאַת בָּשָׂר שְׁהִיא בְּלָאו, וְלֹא יֹאכְלוּהוּ טְמֵאֵי הַגּוּף שְׁהֶן בְּכָרֵת, כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ח</h2>

<p><b>ח,א</b>&nbsp;&nbsp;אֲכִילַת בְּשַׂר הַפֶּסַח בְּלֵילֵי חֲמִשָּׁה עָשָׂר--מִצְוַת עֲשֵׂה, שֶׁנֶּאֱמָר "וְאָכְלוּ אֶת-הַבָּשָׂר, בַּלַּיְלָה הַזֶּה:&nbsp; צְלִי-אֵשׁ וּמַצּוֹת, עַל-מְרֹרִים יֹאכְלֻהוּ" (שמות יב,ח).&nbsp; [ב] וְאֵין מַצָּה וּמָרוֹר מְעַכְּבִין; אִם לֹא מָצְאוּ מַצָּה וּמָרוֹר, יוֹצֶא יְדֵי חוֹבָתוֹ בַּאֲכִילַת בְּשַׂר הַפֶּסַח לְבַדּוֹ.&nbsp; אֲבָל מָרוֹר בְּלֹא פֶּסַח--אֵינוּ מִצְוָה, שֶׁנֶּאֱמָר "עַל-מְרֹרִים יֹאכְלֻהוּ".</p>

<p><b>ח,ב</b>&nbsp;&nbsp;[ג] מִצְוָה מִן הַמֻּבְחָר לֶאֱכֹל בְּשַׂר הַפֶּסַח, אֲכִילַת שֹׂבַע; לְפִיכָּךְ אִם הִקְרִיב שַׁלְמֵי חֲגִיגָה בְּאַרְבָּעָה עָשָׂר--אוֹכֵל מֵהֶן תְּחִלָּה, וְאַחַר כָּךְ אוֹכֵל בְּשַׂר הַפֶּסַח כְּדֵי לִשְׂבֹּעַ מִמֶּנּוּ.&nbsp; וְאִם לֹא אָכַל אֵלָא כַּזַּיִת, יָצָא יְדֵי חוֹבָתוֹ.</p>

<p><b>ח,ג</b>&nbsp;&nbsp;וְכֵן אֲכִילַת בְּשַׂר פֶּסַח שֵׁנִי בְּלֵילֵי חֲמִשָּׁה עָשָׂר לְחֹדֶשׁ אֲיָר--מִצְוַת עֲשֵׂה, שֶׁנֶּאֱמָר בּוֹ "עַל-מַצּוֹת וּמְרֹרִים, יֹאכְלֻהוּ" (במדבר ט,יא).&nbsp; [ד] וּשְׁנֵיהֶן אֵינָן נֶאֱכָלִין אֵלָא צְלִי אֵשׁ.&nbsp; וְהָאוֹכֵל מֵהֶן כַּזַּיִת נָא אוֹ מְבֻשָּׁל בְּלֵילֵי פְּסָחִים--לוֹקֶה, שֶׁנֶּאֱמָר "אַל-תֹּאכְלוּ מִמֶּנּוּ נָא, וּבָשֵׁל מְבֻשָּׁל בַּמָּיִם" (שמות יב,ט); אָכַל נָא וּמְבֻשָּׁל כְּאֶחָד--אֵינוּ לוֹקֶה אֵלָא אַחַת, לְפִי שֶׁשְּׁנֵיהֶן נִכְלְלוּ בְּלָאו אֶחָד.</p>

<p><b>ח,ד</b>&nbsp;&nbsp;אָכַל מִמֶּנּוּ נָא אוֹ מְבֻשָּׁל מִבְּעוֹד יוֹם--אֵינוּ לוֹקֶה, שֶׁנֶּאֱמָר "כִּי אִם-צְלִי-אֵשׁ" (שמות יב,ט):&nbsp; בְּשָׁעָה שֶׁמִּצְוָה לְאָכְלוֹ צֳלִי, חַיָּב עַל אֲכִילַת נָא וּמְבֻשָּׁל; אֲבָל מִבְּעוֹד יוֹם, פָּטוּר.&nbsp; [ה] אָכַל מִמֶּנּוּ כַּזַּיִת צֳלִי מִבְּעוֹד יוֹם, עָבַר עַל מִצְוַת עֲשֵׂה:&nbsp; שֶׁנֶּאֱמָר "וְאָכְלוּ אֶת-הַבָּשָׂר, בַּלַּיְלָה הַזֶּה" (שמות יב,ח)--"בַּלַּיְלָה", לֹא בַּיּוֹם.&nbsp; וְלָאו הַבָּא מִכְּלַל עֲשֵׂה, עֲשֵׂה הוּא.</p>

<p><b>ח,ה</b>&nbsp;&nbsp;[ו] "נָא" (שמות יב,ט) שֶׁהִזְהִירָה עָלָיו תּוֹרָה--הוּא הַבָּשָׂר שֶׁהִתְחִיל בּוֹ מַעֲשֵׂה הָאוּר וְנִצְלָה מְעַט, וְאֵינוּ רָאוּי לַאֲכִילַת אָדָם עֲדַיִן.&nbsp; אֲבָל אִם אָכַל מִמֶּנּוּ בָּשָׂר חַי--אֵינוּ לוֹקֶה, וּבִטַּל מִצְוַת עֲשֵׂה:&nbsp; שֶׁנֶּאֱמָר "צְלִי-אֵשׁ" (שמות יב,ח; שמות יב,ט)--הַא שְׁאֵינוּ צֳלִי, אָסוּר.&nbsp; צָלָהוּ כָּל צָרְכּוֹ עַד שֶׁנִּתְחָרַךְ, וַאֲכָלוֹ--פָּטוּר.</p>

<p><b>ח,ו</b>&nbsp;&nbsp;[ז] "מְבֻשָּׁל" (שמות יב,ט) שֶׁהִזְהִירָה עָלָיו תּוֹרָה--בֵּין שֶׁנִּתְבַּשַּׁל בַּמַּיִם, בֵּין שֶׁנִּתְבַּשַּׁל בִּשְׁאָר מַשְׁקִין אוֹ בְּמֵי פֵּרוֹת:&nbsp; שֶׁנֶּאֱמָר "וּבָשֵׁל מְבֻשָּׁל" (שם), רִבָּה הַכֹּל.&nbsp; [ח] צָלָהוּ וְאַחַר כָּךְ בִּשְּׁלוֹ, אוֹ שֶׁבִּשְּׁלוֹ וְאַחַר כָּךְ צָלָהוּ, אוֹ שֶׁעָשָׂהוּ צְלִי קְדֵרָה, וַאֲכָלוֹ--חַיָּב; אֲבָל מֻתָּר לָסוּךְ אוֹתוֹ בְּיַיִן וְשֶׁמֶן וּבִשְׁאָר מַשְׁקִין וּמֵי פֵּרוֹת, חוּץ מִן הַמַּיִם.&nbsp; וּמֻתָּר לְטַבַּל הַבָּשָׂר אַחַר שֶׁנִּצְלָה, בְּמַשְׁקִין וּבְמֵי פֵּרוֹת.</p>

<p><b>ח,ז</b>&nbsp;&nbsp;[ט] אֵין צוֹלִין אֶת הַפֶּסַח עַל גַּבֵּי כְּלִי אֶבֶן, אוֹ כְּלִי מַתְּכוֹת--שֶׁנֶּאֱמָר "צְלִי-אֵשׁ" (שמות יב,ח; שמות יב,ט), לֹא צְלִי דָּבָר אַחֵר; לְפִיכָּךְ אִם הָיָה כְּלִי מְנֻקָּב כְּדֵי שֶׁתִּשְׁלֹט בּוֹ הָאוּר, צוֹלִין עָלָיו.&nbsp; וְאֵין צוֹלִין אוֹתוֹ בִּשְׁפוּד שֶׁלְּמַתֶּכֶת--שֶׁהֲרֵי הַשְּׁפוּד חַם כֻּלּוֹ, וְצוֹלֶה מְקוֹמוֹ.</p>

<p><b>ח,ח</b>&nbsp;&nbsp;[י] הִסִּיק אֶת הַתַּנּוּר, וְגָרַף אֶת כָּל הָאֵשׁ, וְתָלָהוּ בְּתַנּוּר, וְצָלָהוּ--הֲרֵי זֶה אָסוּר, שְׁאֵין זֶה צְלִי אֵשׁ.&nbsp; חֲתָכוֹ וְצָלָהוּ עַל גַּבֵּי גֶּחָלִים, הֲרֵי זֶה צְלִי אֵשׁ.&nbsp; צָלָהוּ עַל גַּבֵּי סִיד אוֹ חַרְסִית אוֹ חַמֵּי טְבֶרְיָה--הֲרֵי זֶה אָסוּר, שְׁאֵין זֶה צְלִי אֵשׁ.</p>

<p><b>ח,ט</b>&nbsp;&nbsp;כֵּיצַד צוֹלִין אוֹתוֹ:&nbsp; תּוֹחֲבוֹ מִתּוֹךְ פִּיו עַד בֵּית נַקְבוּתוֹ בִּשְׁפוּד שֶׁלְּעֵץ, וְתוֹלֶה אוֹתוֹ לְתוֹךְ הַתַּנּוּר, וְהָאֵשׁ לְמַטָּה.&nbsp; וְתוֹלֶה כְּרָעָיו וּבְנֵי מֵעָיו בַּתַּנּוּר, חוּצָה לוֹ; וְלֹא יִתְּנָם בְּתוֹכוֹ, שֶׁזֶּה כְּמִין בִּשּׁוּל הוּא.&nbsp; וּשְׁפוּד שֶׁלְּרִמּוֹן הָיוּ בּוֹרְרִין לִצְלִיָּתוֹ, כְּדֵי שֶׁלֹּא יִזְרֹק אֶת מֵימָיו וִיבַשְּׁלוֹ.</p>

<p><b>ח,י</b>&nbsp;&nbsp;[יא] נָגַע הַבָּשָׂר בְּחַרְסוֹ שֶׁלַּתַּנּוּר--יִקְלֹף אֶת מְקוֹמוֹ, מִפְּנֵי שְׁהוּא צְלִי הַחֶרֶס.&nbsp; [יב] נָטַף מֵרָטְבּוֹ עַל הַחֶרֶס, וְחָזַר אֵלָיו--יִקְלֹף אֶת מְקוֹמוֹ:&nbsp; שֶׁכָּל הַמָּרָק וְהַלֵּחָה שֶׁתִּפְרֹשׁ מִמֶּנּוּ כְּשֶׁיִּצָּלֶה--אֲסוּרָה, שֶׁהֲרֵי אֵינָהּ בְּשַׂר צֳלִי.&nbsp; [יג] נָטַף מִן הָרֹטֶב שֶׁלּוֹ עַל הַסֹּלֶת--יִקְמֹץ אֶת מְקוֹמוֹ, וְיַשְׁלִיכֶנּוּ.</p>

<p><b>ח,יא</b>&nbsp;&nbsp;[יד] סָכוֹ בְּשֶׁמֶן שֶׁלִּתְרוּמָה--אִם חֲבוּרַת הַכּוֹהֲנִים, יֹאכְלוּ.&nbsp; וְאִם שֶׁלְּיִשְׂרָאֵל--אִם חַי הוּא, יְדִיחֶנּוּ וִינַגַּב; וְאִם צֳלִי, יִקְלֹף אֶת הַחִיצוֹן.&nbsp; סָכוֹ בְּשֶׁמֶן שֶׁלְּמַעֲשֵׂר שֵׁנִי--לֹא יַעֲשֶׂנּוּ דָּמִים עַל בְּנֵי חֲבוּרָה, שְׁאֵין פּוֹדִין מַעֲשֵׂר שֵׁנִי בִּירוּשָׁלַיִם כְּמוֹ שֶׁבֵּאַרְנוּ בִּמְקוֹמוֹ.&nbsp; וְאֵין צוֹלִין שְׁנֵי פְּסָחִים כְּאֶחָד--מִפְּנֵי הַתַּעֲרֹבֶת, אַפִלּוּ גְּדִי וְטָלֶה.</p>

<p><b>ח,יב</b>&nbsp;&nbsp;[טו] כְּבָר בֵּאַרְנוּ בְּכַמָּה מְקוֹמוֹת שְׁאֵין הַפֶּסַח נֶאֱכָל אֵלָא עַד חֲצוֹת, כְּדֵי לְהַרְחִיק מִן הָעֲבֵרָה; וְדִין תּוֹרָה שֶׁיֵּאָכֵל כָּל הַלַּיְלָה, עַד שֶׁיַּעֲלֶה עַמּוּד הַשַּׁחַר.&nbsp; וּכְבָר בֵּאַרְנוּ בְּהִלְכּוֹת חָמֵץ וּמַצָּה, שְׁהוּא טָעוּן הַלֵּל בְּשָׁעַת אֲכִילָתוֹ; וּשְׁאֵין בְּנֵי חֲבוּרָה חוֹזְרִין וְאוֹכְלִין אַחַר שֶׁנִּרְדְּמוּ בְּשִׁינָה, אַפִלּוּ בִּתְחִלַּת הַלַּיְלָה.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק ט</h2>

<p><b>ט,א</b>&nbsp;&nbsp;כָּל אוֹכֵל מִן הַפֶּסַח אֵינוּ אוֹכֵל אֵלָא בַּחֲבוּרָה אַחַת, וְאֵין מוֹצִיאִין מִמֶּנּוּ מִן הַחֲבוּרָה שֶׁיֵּאָכֵל בָּהּ.&nbsp; וְהַמּוֹצִיא מִמֶּנּוּ כַּזַּיִת בָּשָׂר מֵחֲבוּרָה לַחֲבוּרָה בְּלֵילֵי חֲמִשָּׁה עָשָׂר--לוֹקֶה, שֶׁנֶּאֱמָר "לֹא-תוֹצִיא מִן-הַבַּיִת מִן-הַבָּשָׂר חוּצָה" (שמות יב,מו):&nbsp; וְהוּא שֶׁיַּנִּיחוֹ בַּחוּץ--שֶׁהוֹצָאָה כְּתוּבָה בּוֹ, כַּשַּׁבָּת; לְפִיכָּךְ צָרִיךְ עֲקִירָה וְהַנָּחָה, כְּהוֹצָאַת שַׁבָּת.&nbsp; וְאֵין מוֹצִיא אַחַר מוֹצִיא בַּפֶּסַח--שֶׁכֵּיוָן שֶׁהוֹצִיאוֹ הָרִאשׁוֹן, נִפְסַל.</p>

<p><b>ט,ב</b>&nbsp;&nbsp;מִן הָאֲגַף וְלִפְנִים, כְּלִפְנִים; וּמִן הָאֲגַף וְלַחוּץ, כְּלַחוּץ; וְהָאֲגַף עַצְמוֹ, שְׁהוּא עֹבִי הַפֶּתַח--כְּלַחוּץ.&nbsp; הַחַלּוֹנוֹת וְעֹבִי הַכּוֹתָלִים, כְּלִפְנִים; הַגַּגִּים וְהָעֲליּוֹת, אֵינָן בִּכְלַל הַבַּיִת.</p>

<p><b>ט,ג</b>&nbsp;&nbsp;[ב] בְּשַׂר הַפֶּסַח שֶׁיָּצָא חוּץ לַחֲבוּרָתוֹ, בֵּין בְּזָדוֹן בֵּין בִּשְׁגָגָה--נֶאֱסַר בַּאֲכִילָה; וַהֲרֵי הוּא כִּבְשַׂר קָדְשֵׁי קֳדָשִׁים שֶׁיָּצָא חוּץ לָעֲזָרָה, אוֹ בְּשַׂר קֳדָשִׁים קַלִּים שֶׁיָּצָא חוּץ לְחוֹמַת יְרוּשָׁלַיִם--שֶׁהַכֹּל טְרֵפָה, וְלוֹקִין עַל אֲכִילָתוֹ כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת.</p>

<p><b>ט,ד</b>&nbsp;&nbsp;אֵבֶר שֶׁיָּצָא מִקְצָתוֹ--חוֹתֵךְ הַבָּשָׂר וְיוֹרֵד עַד שְׁהוּא מַגִּיעַ לָעֶצֶם, וְקוֹלֵף אֶת הַבָּשָׂר:&nbsp; כָּל שֶׁבִּפְנִים יֵאָכֵל, וְכָל שֶׁבַּחוּץ יִשָּׂרֵף.&nbsp; וְכִשְׁהוּא מַגִּיעַ לָעֶצֶם, חוֹתֵךְ בַּקּוּפִיס, אִם הָיָה שְׁאָר קֳדָשִׁים; וְאִם הָיָה פֶּסַח שֶׁאָסוּר לִשְׁבֹּר בּוֹ עֶצֶם, קוֹלֵף עַד הַפֵּרֶק, וּמִפֵּרֶק הָאֵבֶר שֶׁיָּצָא מִקְצָתוֹ מִן הַפֵּרֶק, וּמַשְׁלִיכוֹ לַחוּץ.</p>

<p><b>ט,ה</b>&nbsp;&nbsp;[ג] שְׁתֵּי חֲבוּרוֹת שֶׁהָיוּ אוֹכְלוֹת בְּבַיִת אֶחָד--צְרִיכָה כָּל חֲבוּרָה מֵהֶן לַעֲשׂוֹת לָהּ הֶקֵּף, שֶׁנֶּאֱמָר "מִן-הַבָּשָׂר חוּצָה" (שמות יב,מו):&nbsp; מִפִּי הַשְּׁמוּעָה לָמְדוּ, שֶׁצָּרִיךְ לִתֵּן לוֹ חוּצָה לִמְקוֹם אֲכִילָתוֹ.&nbsp; וְאֵלּוּ הוֹפְכִין אֶת פְּנֵיהֶן הִלַּךְ וְאוֹכְלִין, וְאֵלּוּ הוֹפְכִין אֶת פְּנֵיהֶן הִלַּךְ וְאוֹכְלִין--כְּדֵי שֶׁלֹּא יְהוּ מְעֻרְבָּבִין.</p>

<p><b>ט,ו</b>&nbsp;&nbsp;[ד] הָיוּ הַמַּיִם שֶׁמּוֹזְגִין בּוֹ יֵינָם בְּאֶמְצַע הַבַּיִת, בֵּין שְׁתֵּי הַחֲבוּרוֹת--כְּשֶׁהַשַּׁמָּשׁ עוֹמֵד לִמְזֹג, קוֹפֵץ אֶת פִּיו וּמַחְזִיר אֶת פָּנָיו, עַד שֶׁמַּגִּיעַ אֵצֶל חֲבוּרָתוֹ, וְאַחַר כָּךְ אוֹכֵל מַה שֶׁבְּפִיו:&nbsp; שֶׁאָסוּר לֶאֱכֹל בִּשְׁתֵּי חֲבוּרוֹת.&nbsp; וּמֻתָּר לַכַּלָּה לְהַחְזִיר פָּנֶיהָ מִבְּנֵי חֲבוּרָתָהּ, וְאוֹכֶלֶת--מִפְּנֵי שְׁהִיא בּוֹשָׁה לֶאֱכֹל בִּפְנֵיהֶם.</p>

<p><b>ט,ז</b>&nbsp;&nbsp;[ה] שְׁתֵּי חֲבוּרוֹת שֶׁנִּפְרְצָה מְחִצָּה מִבֵּינֵיהֶן, אֵינָן אוֹכְלִין; וְכֵן אִם הָיְתָה חֲבוּרָה אַחַת, וְנַעֲשֵׂית מְחִצָּה בֵּינֵיהֶן--אֵינָן אוֹכְלִין, עַד שֶׁתִּסְתַּלַּק:&nbsp; שְׁאֵין הַפֶּסַח נֶאֱכָל בִּשְׁתֵּי חֲבוּרוֹת, וְאֵין נֶעְקָרִין מֵחֲבוּרָה לַחֲבוּרָה.</p>

<p><b>ט,ח</b>&nbsp;&nbsp;[ו] בְּנֵי חֲבוּרָה שֶׁנִּכְנְסוּ שְׁלוֹשָׁה מֵהֶן אוֹ יָתֵר לֶאֱכֹל פִּסְחָן, וְלֹא בָאוּ שְׁאָר בְּנֵי חֲבוּרָה--אִם נִכְנְסוּ בְּשָׁעָה שֶׁדֶּרֶךְ בְּנֵי אָדָם לֶאֱכֹל הַפְּסָחִים, וְחָזַר הַמְּעוֹרֵר לְכֻלָּן עַל הַשְּׁאָר וְלֹא בָאוּ--הֲרֵי אֵלּוּ שֶׁנִּכְנְסוּ אוֹכְלִין עַד שֶׁיִּשְׂבְּעוּ, וְאֵין מַמְתִּינִים לַשְּׁאָר.&nbsp; וְאַפִלּוּ בָּאוּ הַמִּתְאַחֲרִין אַחַר כָּךְ, וּמָצְאוּ אֵלּוּ הַשְּׁלוֹשָׁה שֶׁאָכְלוּ הַכֹּל--אֵינָן מְשַׁלְּמִין לָהֶן דְּמֵי חֶלְקָם; אֲבָל אִם נִכְנְסוּ שְׁנַיִם בִּלְבָד, הֲרֵי אֵלּוּ מַמְתִּינִים.</p>

<p><b>ט,ט</b>&nbsp;&nbsp;בַּמֶּה דְּבָרִים אֲמוּרִים, בְּשָׁעַת כְּנִיסָתָן לֶאֱכֹל.&nbsp; אֲבָל בְּעֵת שֶׁנִּפְטָרִין, אֵין אָדָם צָרִיךְ לְהַמְתִּין לַחֲבֵרוֹ; אַפִלּוּ גָּמַר אֶחָד בִּלְבָד מִלֶּאֱכֹל--יֵצֵא, וְאֵינוּ צָרִיךְ לְהַמְתִּין.</p>

<p><b>ט,י</b>&nbsp;&nbsp;[ז] הַמַּאֲכִיל כַּזַּיִת מִן הַפֶּסַח, בֵּין מִפֶּסַח רִאשׁוֹן בֵּין מִפֶּסַח שֵׁנִי, לִמְשֻׁמָּד לַעֲבוֹדָה זָרָה, אוֹ לְגֵר תּוֹשָׁב אוֹ שָׂכִיר--הֲרֵי זֶה עוֹבֵר בְּלֹא תַעֲשֶׂה; וְאֵינוּ לוֹקֶה, אֲבָל מַכִּין אוֹתוֹ מַכַּת מַרְדּוּת.&nbsp; וּ"בֶן-נֵכָר" (שמות יב,מג) הָאָמוּר בַּתּוֹרָה, זֶה הָעוֹבֵד אֵל נֵכָר; וְאֵין מַאֲכִילִין מִמֶּנּוּ לַגּוֹי, אַפִלּוּ גֵּר תּוֹשָׁב אוֹ שָׂכִיר--שֶׁנֶּאֱמָר "תּוֹשָׁב וְשָׂכִיר, לֹא-יֹאכַל בּוֹ" (שמות יב,מה).</p>

<p><b>ט,יא</b>&nbsp;&nbsp;[ח] עָרֵל שֶׁאָכַל כַּזַּיִת מִבְּשַׂר הַפֶּסַח--לוֹקֶה, שֶׁנֶּאֱמָר "כָּל-עָרֵל, לֹא-יֹאכַל בּוֹ" (שמות יב,מח):&nbsp; וּ"בוֹ" הוּא, שְׁאֵינוּ אוֹכֵל; אֲבָל אוֹכֵל הוּא מַצָּה וּמָרוֹר.&nbsp; וְכֵן מֻתָּר לְהַאֲכִיל מַצָּה וּמָרוֹר לְגֵר תּוֹשָׁב, וּלְשָׂכִיר.</p>

<p><b>ט,יב</b>&nbsp;&nbsp;[ט] כְּשֵׁם שֶׁמִּילַת בָּנָיו וַעֲבָדָיו מְעַכֶּבֶת אוֹתוֹ מִלִּשְׁחֹט הַפֶּסַח--כָּךְ מְעַכֶּבֶת אוֹתוֹ מִלֶּאֱכֹל, שֶׁנֶּאֱמָר "וּמַלְתָּה אֹתוֹ, אָז יֹאכַל בּוֹ" (שמות יב,מד).&nbsp; כֵּיצַד:&nbsp; קָנָה עֶבֶד אַחַר שֶׁנִּשְׁחַט הַפֶּסַח, אוֹ שֶׁהָיָה לוֹ בֵּן שֶׁלֹּא הִגִּיעַ זְמַנּוֹ לְהִמּוֹל אֵלָא אַחַר שְׁחִיטַת הַפֶּסַח--הֲרֵי זֶה אָסוּר לֶאֱכֹל, עַד שֶׁיָּמוּל אוֹתָן.</p>

<p><b>ט,יג</b>&nbsp;&nbsp;וְכֵיצַד יִהְיֶה הַבֵּן רָאוּי לְמִילָה אַחַר שְׁחִיטַת הַפֶּסַח, וְלֹא יִהְיֶה רָאוּי קֹדֶם שְׁחִיטָה--כְּגוֹן שֶׁחֲלָצַתּוּ חַמָּה שֶׁצָּרִיךְ שִׁבְעַת יָמִים מֵעֵת לְעֵת מִיּוֹם הַבְרָאָתוֹ, וּכְגוֹן שֶׁכָּאֲבָה עֵינוֹ וְנִרְפֵּאת אַחַר שְׁחִיטָה, אוֹ שֶׁהָיָה טֻמְטוֹם וְנִקְרַע אַחַר שְׁחִיטַת הַפֶּסַח וְנִמְצָא זָכָר.
<br>&nbsp;</p>

<h2>הִלְכּוֹת קָרְבַּן פֶּסַח פֵּרֶק י</h2>

<p><b>י,א</b>&nbsp;&nbsp;הַשּׁוֹבֵר עֶצֶם בְּפֶסַח טָהוֹר--הֲרֵי זֶה לוֹקֶה, שֶׁנֶּאֱמָר "וְעֶצֶם, לֹא תִשְׁבְּרוּ-בוֹ" (שמות יב,מו); וְכֵן נֶאֱמָר בְּפֶסַח שֵׁנִי, "וְעֶצֶם לֹא יִשְׁבְּרוּ-בוֹ" (במדבר ט,יב).&nbsp; אֲבָל פֶּסַח שֶׁבָּא בְּטֻמְאָה--אִם שָׁבַר בּוֹ עֶצֶם, אֵינוּ לוֹקֶה:&nbsp; מִפִּי הַשְּׁמוּעָה לָמְדוּ "לֹא תִשְׁבְּרוּ-בוֹ"--בְּטָהוֹר, לֹא בְּטָמֵא.</p>

<p><b>י,ב</b>&nbsp;&nbsp;אֶחָד הַשּׁוֹבֵר אֶת הָעֶצֶם בְּלֵיל חֲמִשָּׁה עָשָׂר, אוֹ שֶׁשָּׁבַר בּוֹ עֶצֶם מִבְּעוֹד יוֹם, אוֹ שֶׁשָּׁבַר אַחַר כַּמָּה יָמִים--הֲרֵי זֶה לוֹקֶה; [ב] לְפִיכָּךְ שׂוֹרְפִין עַצְמוֹת הַפֶּסַח בִּכְלַל הַנּוֹתָר מִבְּשָׂרוֹ, כְּדֵי שֶׁלֹּא יָבוֹאוּ בָּהֶן לִידֵי תַּקְלָה.</p>

<p><b>י,ג</b>&nbsp;&nbsp;אֵין חַיָּבִין אֵלָא עַל שְׁבִירַת עֶצֶם שֶׁיֵּשׁ עָלָיו כַּזַּיִת בָּשָׂר, אוֹ שֶׁיֵּשׁ בּוֹ מוֹחַ; אֲבָל עֶצֶם שְׁאֵין בּוֹ מוֹחַ, וּשְׁאֵין עָלָיו כַּזַּיִת בָּשָׂר--אֵינוּ חַיָּב עַל שְׁבִירָתוֹ.&nbsp; הָיָה עָלָיו כַּזַּיִת בָּשָׂר, וְשָׁבַר הָעֶצֶם שֶׁלֹּא בִּמְקוֹם הַבָּשָׂר--חַיָּב, אַף עַל פִּי שֶׁהַמָּקוֹם שֶׁשָּׁבַר פָּנוּי מִבְּשָׂרוֹ.&nbsp; [ד] וְהַשּׁוֹבֵר אַחַר הַשּׁוֹבֵר בְּעֶצֶם אֶחָד, לוֹקֶה.&nbsp; [ה] הַשּׂוֹרֵף עֲצָמוֹת וְהַמְּחַתֵּךְ גִּידִים, אֵינוּ חַיָּב מִשּׁוֹם שְׁבִירַת עֶצֶם.</p>

<p><b>י,ד</b>&nbsp;&nbsp;[ו] פֶּסַח שְׁהוּא נָא אוֹ מְבֻשָּׁל, וְשָׁבַר בּוֹ אֶת הָעֶצֶם--לוֹקֶה:&nbsp; אַפִלּוּ נִפְסַל בְּטֻמְאָה וִיצִיאָה וְכַיּוֹצֶא בָּהֶם, יֵשׁ בּוֹ אִסּוּר שְׁבִירַת הָעֶצֶם.&nbsp; בַּמֶּה דְּבָרִים אֲמוּרִים, בְּשֶׁהָיְתָה לוֹ שָׁעַת הַכֹּשֶׁר, וְנִפְסַל; אֲבָל אִם לֹא הָיְתָה לוֹ שָׁעַת הַכֹּשֶׁר, כְּגוֹן שֶׁנִּתְפַּגַּל בְּמַחְשֶׁבֶת הַזְּמָן אוֹ בְּמַחְשֶׁבֶת שִׁנּוּי הַשֵּׁם--אֵין בּוֹ מִשּׁוֹם שְׁבִירַת הָעֶצֶם.&nbsp; [ז] שָׁבַר עֶצֶם הָאַלְיָה--אֵינוּ לוֹקֶה, שֶׁהֲרֵי אֵינָהּ רְאוּיָה לַאֲכִילָה.</p>

<p><b>י,ה</b>&nbsp;&nbsp;[ח] הַסְּחוּסִים שְׁהֶם כְּמוֹ עֲצָמִים רַכִּים, הֲרֵי אֵלּוּ מֻתָּרִין לְאָכְלָן.&nbsp; [ט] הָיָה גְּדִי קָטָן וָרַךְ, שֶׁעַצְמוֹתָיו רַכִּים--לֹא יֹאכַל אוֹתָן, שֶׁזֶּה שׁוֹבֵר עֶצֶם; וְאִם אָכַל, לוֹקֶה--שֶׁאֶחָד הַשּׁוֹבֵר עֶצֶם קָשֶׁה, אוֹ הַשּׁוֹבֵר עֶצֶם רַךְ.&nbsp; זֶה הַכְּלָל:&nbsp; כָּל שֶׁנֶּאֱכָל בַּשּׁוֹר הַגָּדוֹל אַחַר שֶׁיִּתְבַּשַּׁל--הוּא שֶׁמֻּתָּר לֶאֱכֹל כְּנֶגְדּוֹ מִן הַגְּדִי הָרַךְ אַחַר צְלִיָּתוֹ, כְּגוֹן רָאשֵׁי כְּנָפַיִם וְהַסְּחוּסִים.</p>

<p><b>י,ו</b>&nbsp;&nbsp;[י] גִּידִין הָרַכִּין שֶׁסּוֹפָן לְהַקְשׁוֹת--אַף עַל פִּי שְׁהֶן רְאוּיִין לַאֲכִילָה עַתָּה, וְנֶאֱכָלִין בַּפֶּסַח--אֵין נִמְנִין עֲלֵיהֶן.&nbsp; וְנִמְנִין עַל מוֹחַ שֶׁבָּרֹאשׁ, מִפְּנֵי שֶׁיָּכוֹל לְהוֹצִיאוֹ בְּלֹא שְׁבִירַת עֶצֶם; וְאֵין נִמְנִין עַל מוֹחַ שֶׁבַּקֻּלִּית, וְהוּא הָעֶצֶם הַסָּתוּם מִשְּׁנֵי רָאשָׁיו--שֶׁהֲרֵי אֵינוּ יָכוֹל לְהוֹצִיאוֹ, אֵלָא בִּשְׁבִירַת עֶצֶם.</p>

<p><b>י,ז</b>&nbsp;&nbsp;[יא] כְּשֶׁאָדָם אוֹכֵל אֶת הַפֶּסַח, חוֹתֵךְ אֶת הַבָּשָׂר וְאוֹכֵל, וְחוֹתֵךְ אֶת הָעֲצָמוֹת מִן הַפֵּרֶק, וּמְפָרְקָן אִם רָצָה; וּכְשֶׁיַּגִּיעַ לְגִיד הַנָּשֶׁה, מוֹצִיאוֹ, וּמַנִּיחוֹ עִם שְׁאָר הַגִּידִים וְהָעֲצָמוֹת וְהַקְּרוֹמוֹת, שֶׁיּוֹצְאִין בְּשָׁעַת אֲכִילָה--שְׁאֵין מְנַקִּין אוֹתוֹ כִּשְׁאָר הַבָּשָׂר, וְאֵין מְחַתְּכִין אוֹתוֹ, אֵלָא צוֹלִין אוֹתוֹ שָׁלֵם.&nbsp; וְאִם חֲתָכוֹ חֲתִכּוֹת חֲתִכּוֹת, כָּשֵׁר--וְהוּא, שֶׁלֹּא יֶחְסַר אֵבֶר.</p>

<p><b>י,ח</b>&nbsp;&nbsp;וְצָרִיךְ אָדָם לְהִשְׁתַּדַּל שֶׁלֹּא יַשְׁאִיר מִבְּשַׂר הַפֶּסַח עַד בֹּקֶר, שֶׁנֶּאֱמָר "לֹא-תוֹתִירוּ מִמֶּנּוּ, עַד-בֹּקֶר" (שמות יב,י); וְכֵן בַּשֵּׁנִי נֶאֱמָר, "לֹא-יַשְׁאִירוּ מִמֶּנּוּ עַד-בֹּקֶר" (במדבר ט,יב).&nbsp; וְאִם הִשְׁאִיר מִמֶּנּוּ, בֵּין בָּרִאשׁוֹן בֵּין בַּשֵּׁנִי--עָבַר בְּלֹא תַעֲשֶׂה; וְאֵינוּ לוֹקֶה עַל לָאו זֶה--שֶׁהֲרֵי נִתַּק לַעֲשֵׂה, שֶׁנֶּאֱמָר "וְהַנֹּתָר מִמֶּנּוּ עַד-בֹּקֶר, בָּאֵשׁ תִּשְׂרֹפוּ" (שמות יב,י).</p>

<p><b>י,ט</b>&nbsp;&nbsp;[יב] כְּשֶׁמַּקְרִיבִין אֶת הַפֶּסַח בָּרִאשׁוֹן, מַקְרִיבִין עִמּוֹ שְׁלָמִים בְּיוֹם אַרְבָּעָה עָשָׂר--מִן הַבָּקָר אוֹ מִן הַצֹּאן, גְּדוֹלִים אוֹ קְטַנִּים, זְכָרִים אוֹ נְקֵבוֹת, כְּכָל זִבְחֵי הַשְּׁלָמִים.&nbsp; וְזוֹ הִיא הַנִּקְרֵאת חֲגִיגַת אַרְבָּעָה עָשָׂר; וְעַל זֶה נֶאֱמָר בַּתּוֹרָה, "וְזָבַחְתָּ פֶּסַח לַה' אֱלֹהֶיךָ, צֹאן וּבָקָר" (דברים טז,ב).</p>

<p><b>י,י</b>&nbsp;&nbsp;אֵימָתַי מְבִיאִין עִמּוֹ חֲגִיגָה זוֹ, בִּזְמָן שְׁהוּא בָּא בַּחֹל וּבְטַהְרָה וּבְמוּעָט.&nbsp; אֲבָל אִם חָל יוֹם אַרְבָּעָה עָשָׂר לִהְיוֹת בַּשַּׁבָּת, אוֹ שֶׁבָּא הַפֶּסַח בְּטֻמְאָה, אוֹ שֶׁהָיוּ הַפְּסָחִים מְרֻבִּים--אֵין מְבִיאִין עִמּוֹ חֲגִיגָה, וְאֵין מַקְרִיבִין אֵלָא הַפְּסָחִים בִּלְבָד.</p>

<p><b>י,יא</b>&nbsp;&nbsp;[יג] חֲגִיגַת אַרְבָּעָה עָשָׂר--רְשׁוּת, וְאֵינָהּ חוֹבָה; וְהִיא נֶאֱכֶלֶת לִשְׁנֵי יָמִים וְלַיְלָה אֶחָד, כְּכָל זִבְחֵי שְׁלָמִים.&nbsp; וְאָסוּר לְהַנִּיחַ מִבְּשַׂר חֲגִיגַת אַרְבָּעָה עָשָׂר לַיּוֹם הַשְּׁלִישִׁי, שֶׁנֶּאֱמָר "וְלֹא-יָלִין מִן-הַבָּשָׂר, אֲשֶׁר תִּזְבַּח בָּעֶרֶב בַּיּוֹם הָרִאשׁוֹן--לַבֹּקֶר" (דברים טז,ד); מִפִּי הַשְּׁמוּעָה לָמְדוּ שֶׁזּוֹ אַזְהָרָה לַמַּנִּיחַ בְּשַׂר חֲגִיגַת אַרְבָּעָה עָשָׂר לְיוֹם שִׁשָּׁה עָשָׂר--שֶׁנֶּאֱמָר "לַבֹּקֶר", עַד בֹּקֶר שֶׁלְּיוֹם הַשֵּׁנִי.&nbsp; וְהַמּוֹתִיר, אֵינוּ לוֹקֶה; אֵלָא יִשָּׂרֵף הַנּוֹתָר מִמֶּנָּה, כִּשְׁאָר הַנּוֹתָרִים.</p>

<p><b>י,יב</b>&nbsp;&nbsp;[יד] בְּשַׂר חֲגִיגָה שֶׁעָלָה עִם הַפֶּסַח עַל הַשֻּׁלְחָן, וְכָל הַתַּבְשִׁילִין הָעוֹלִים עִמּוֹ עַל הַשֻּׁלְחָן--מִתְבַּעֲרִין עִמּוֹ, וְאֵינָן נֶאֱכָלִים אֵלָא עַד חֲצוֹת כַּפֶּסַח עַצְמוֹ:&nbsp; גְּזֵרָה, מִפְּנֵי הַתַּעֲרֹבֶת.</p>

<p><b>י,יג</b>&nbsp;&nbsp;[טו] מַה בֵּין פֶּסַח רִאשׁוֹן, לְפֶסַח שֵׁנִי:&nbsp; הָרִאשׁוֹן--אָסוּר בְּחָמֵץ בְּבַל יֵרָאֶה וּבְבַל יִמָּצֵא, וְאֵינוּ נִשְׁחָט עַל חָמֵץ, וְאֵין מוֹצִיאִין מִמֶּנּוּ חוּץ לַחֲבוּרָה, וְטָעוּן הַלֵּל בַּאֲכִילָתוֹ, וּמְבִיאִין עִמּוֹ חֲגִיגָה, וְאִפְשָׁר שֶׁיָּבוֹא בְּטֻמְאָה אִם נִטְמָא רֹב הַקָּהָל טֻמְאַת מֵת כְּמוֹ שֶׁבֵּאַרְנוּ.</p>

<p><b>י,יד</b>&nbsp;&nbsp;אֲבָל פֶּסַח שֵׁנִי--חָמֵץ וּמַצָּה עִמּוֹ בַּבַּיִת, וְאֵינוּ טָעוּן הַלֵּל בַּאֲכִילָתוֹ, וּמוֹצִיאִין אוֹתוֹ חוּץ לְבֵית אֲכִילָתוֹ, וְאֵין מְבִיאִין עִמּוֹ חֲגִיגָה, וְאֵינוּ בָּא בְּטֻמְאָה.&nbsp; וּשְׁנֵיהֶם דּוֹחִין אֶת הַשַּׁבָּת, וּטְעוּנִין הַלֵּל בַּעֲשִׂיָּתָן, וְנֶאֱכָלִין צֳלִי בְּבַיִת אֶחָד עַל מַצָּה וּמָרוֹר, וְאֵין מוֹתִירִין מֵהֶן, וְאֵין שׁוֹבְרִין בָּהֶן אֶת הָעֶצֶם.</p>

<p><b>י,טו</b>&nbsp;&nbsp;וְלָמָּה לֹא יַשְׁוֶה הַשֵּׁנִי לָרִאשׁוֹן לְכָל הַדְּבָרִים, מֵאַחַר שֶׁנֶּאֱמָר "כְּכָל-חֻקַּת הַפֶּסַח, יַעֲשׂוּ אֹתוֹ" (במדבר ט,יב)--לְפִי שֶׁפֵּרַשׁ בּוֹ מִקְצַת חֻקּוֹת הַפֶּסַח, לְלַמַּד שְׁאֵינוּ שׁוֹוֶה לָרִאשׁוֹן אֵלָא בַּדְּבָרִים שֶׁנִּתְפָּרְשׁוּ בּוֹ; וְהֶם הַמִּצְווֹת שֶׁבְּגוּפוֹ, וְהֶם חֻקּוֹת הַפֶּסַח שֶׁכָּלַל.</p>

<p><b>י,טז</b>&nbsp;&nbsp;זֶה שֶׁנֶּאֱמָר בְּמִצְרַיִם שֶׁיִּלָּקַח הַפֶּסַח מִבְּעָשׂוֹר, וּשְׁהוּא טָעוּן הַגָּעַת דָּם בַּאֲגֻדַּת אֵזוֹב לַמַּשְׁקוֹף וְלִשְׁתֵּי הַמְּזוּזוֹת, וְשֶׁיֵּאָכֵל בְּחִפָּזוֹן--אֵין אוֹתָן הַדְּבָרִים נוֹהֲגוֹת לְדוֹרוֹת, וְלֹא נַעֲשׂוּ אֵלָא בְּפֶסַח מִצְרַיִם בִּלְבָד.
<br>&nbsp;</p>
</div>
</body></html>
