<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2016 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר שופטים - הלכות אבל</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת אֵבֶל</h1>

<p>יֵשׁ בִּכְלָלָן אַרְבַּע מִצְווֹת--אַחַת מִצְוַת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהִתְאַבַּל עַל הַקְּרוֹבִים, וְאַפִלּוּ כּוֹהֵן מִטַּמֵּא וּמִתְאַבֵּל עַל הַקְּרוֹבִים, וְאֵין אָדָם מִתְאַבֵּל עַל הֲרוּגֵי בֵּית דִּין, וּלְפִי זֶה כָּלַלְתִּי הֲלָכוֹת אֵלּוּ בְּסֵפֶר זֶה שְׁהֶן מֵעֵין קְבוּרָה בְּיוֹם מִיתָה שְׁהִיא מִצְוַת עֲשֵׂה; (ב) שֶׁלֹּא יִטַּמֵּא כּוֹהֵן גָּדוֹל לַקְּרוֹבִים; (ג) שֶׁלֹּא יִכָּנֵס עִם הַמֵּת בְּאֹהֶל; (ד) שֶׁלֹּא יִטַּמֵּא כּוֹהֵן הִדְיוֹט לְנֶפֶשׁ אָדָם אֵלָא לַקְּרוֹבִים בִּלְבָד.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת אֵבֶל פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לְהִתְאַבַּל עַל הַקְּרוֹבִים, שֶׁנֶּאֱמָר "וְאָכַלְתִּי חַטָּאת הַיּוֹם, הַיִּיטַב בְּעֵינֵי ה'" (ויקרא י,יט).&nbsp; וְאֵין אֲבֵלוּת מִן הַתּוֹרָה אֵלָא בְּיוֹם רִאשׁוֹן בִּלְבָד, שְׁהוּא יוֹם הַמִּיתָה וְיוֹם הַקְּבוּרָה.&nbsp; אֲבָל שְׁאָר הַשִּׁבְעָה אֵינָן דִּין תּוֹרָה, אַף עַל פִּי שֶׁנֶּאֱמָר בַּתּוֹרָה "וַיַּעַשׂ לְאָבִיו אֵבֶל, שִׁבְעַת יָמִים" (בראשית נ,י):&nbsp; נִתְּנָה תּוֹרָה, וְנִתְחַדְּשָׁה הֲלָכָה; וּמֹשֶׁה רַבֵּנוּ תִּקַּן לָהֶם לְיִשְׂרָאֵל שִׁבְעַת יְמֵי אֲבֵלוּת, וְשִׁבְעַת יְמֵי הַמִּשְׁתֶּה.</p>

<p><b>א,ב</b>&nbsp;&nbsp;מֵאֵימָתַי יִתְחַיַּב אָדָם בָּאֵבֶל, מִשֶּׁיִּסָּתֵם הַגּוֹלָל.&nbsp; אֲבָל כָּל זְמָן שֶׁלֹּא נִקְבַּר הַמֵּת, אֵינוּ אָסוּר בְּדָבָר מִן הַדְּבָרִים שֶׁהֶאָבֵל אָסוּר בָּהֶן; וּמִפְּנֵי טַעַם זֶה, רָחַץ דָּוִיד הַמֶּלֶךְ וְסָךְ כְּשֶׁמֵּת הַיֶּלֶד, קֹדֶם שֶׁיִּקָּבֵר.</p>

<p><b>א,ג</b>&nbsp;&nbsp;הֲרוּגֵי מַלְכוּת, שְׁאֵין מַנִּיחִין אוֹתָן לְהִקָּבֵר--מֵאֵימָתַי מַתְחִילִין לְהִתְאַבַּל עֲלֵיהֶן, וְלִמְנוֹת שִׁבְעָה וּשְׁלוֹשִׁים:&nbsp; מִשֶּׁנִּתְיָאֲשׁוּ מִלִּשְׁאֹל לַמֶּלֶךְ לְקָבְרָן, אַף עַל פִּי שֶׁלֹּא נִתְיָאֲשׁוּ מִלִּגְנֹב אוֹתָן.&nbsp; [ד] מִי שֶׁטָּבַע בַּנָּהָר, אוֹ מִי שֶׁאֲכָלַתְהוּ חַיָּה רָעָה--מִשֶּׁנִּתְיָאֲשׁוּ לְבַקַּשׁ.&nbsp; מְצָאוּהוּ אֵבָרִים אֵבָרִים--אֵין מוֹנִין לוֹ עַד שֶׁיִּמָּצֵא רֹאשׁוֹ וְרֻבּוֹ, אוֹ יִתְיָאֲשׁוּ מִלְּבַקַּשׁ.</p>

<p><b>א,ד</b>&nbsp;&nbsp;[ה] מִי שֶׁדַּרְכָּן לְשַׁלַּח הַמֵּת לִמְדִינָה אַחֶרֶת לְקָבְרוֹ, וְאֵינָם יוֹדְעִים מָתַי יִקָּבֵר--מֵעֵת שֶׁיַּחְזִירוּ פְּנֵיהֶן מִלְּלַוּוֹתוֹ, מַתְחִילִין לִמְנוֹת שִׁבְעָה וּשְׁלוֹשִׁים, וּמַתְחִילִין לְהִתְאַבַּל.</p>

<p><b>א,ה</b>&nbsp;&nbsp;[ו] הַנְּפָלִים, אֵין מִתְאַבְּלִין עֲלֵיהֶן.&nbsp; וְכָל שֶׁלֹּא שָׁהָה שְׁלוֹשִׁים יוֹם בָּאָדָם, הֲרֵי זֶה נֵפֶל; אַפִלּוּ מֵת בְּיוֹם שְׁלוֹשִׁים, אֵין מִתְאַבְּלִין עָלָיו.&nbsp; [ז] וְאִם יָדַע בַּוַּדַּאי שֶׁנֻּלַּד לְתִשְׁעָה חֳדָשִׁים גְּמוּרִים--אַפִלּוּ מֵת בַּיּוֹם שֶׁנֻּלַּד, מִתְאַבְּלִין עָלָיו.</p>

<p><b>א,ו</b>&nbsp;&nbsp;[ח] בֶּן תִּשְׁעָה חֳדָשִׁים שֶׁנֻּלַּד מֵת, וּבֶן שְׁמוֹנָה שֶׁמֵּת אַפִלּוּ לְאַחַר שְׁלוֹשִׁים יוֹם, וּמִי שֶׁיָּצָא מְחֻתָּךְ אוֹ מְסֹרָס, אַף עַל פִּי שֶׁכָּלוּ לוֹ חֳדָשָׁיו--הֲרֵי זֶה כְּנֵפֶל, וְאֵין מִתְאַבְּלִין עֲלֵיהֶן, וְלֹא יִתְעַסְּקוּ עִמָּהֶם.</p>

<p><b>א,ז</b>&nbsp;&nbsp;[ט] כָּל הֲרוּגֵי מַלְכוּת--אַף עַל פִּי שֶׁבְּדִין הַמֶּלֶךְ נֶהֶרְגוּ, וְהַתּוֹרָה נָתְנָה לוֹ רְשׁוּת לְהָרְגָן--הֲרֵי אֵלּוּ מִתְאַבְּלִין עֲלֵיהֶן, וְאֵין מוֹנְעִין מֵהֶן כָּל דָּבָר; וּמְמוֹנָם לַמֶּלֶךְ, וְנִקְבָּרִין בְּקִבְרֵי אֲבוֹתֵיהֶן.&nbsp; אֲבָל כָּל הֲרוּגֵי בֵּית דִּין--אֵין מִתְאַבְּלִין עֲלֵיהֶן אֲבָל אוֹנְנִין, שְׁאֵין אֲנִינוּת אֵלָא בַּלֵּב; וְאֵין נִקְבָּרִין עִם אֲבוֹתֵיהֶן עַד שֶׁיִּתְאַכַּל הַבָּשָׂר, וּמְמוֹנָם לְיוֹרְשֵׁיהֶם.</p>

<p><b>א,ח</b>&nbsp;&nbsp;[י] כָּל הַפּוֹרְשִׁין מִדַּרְכֵּי צִבּוּר, וְהֶם הָאֲנָשִׁים שֶׁפָּרְקוּ עֹל הַמִּצְווֹת מֵעַל צַוָּארָן, וְאֵינָן נִכְלָלִין בִּכְלַל יִשְׂרָאֵל בַּעֲשִׂיַּת הַמִּצְווֹת וּכְבוֹד הַמּוֹעֲדוֹת, וִישִׁיבַת בָּתֵּי כְּנָסִיּוֹת וּבָתֵּי מִדְרָשׁוֹת, אֵלָא הֲרֵי הֶן כָּךְ בְּנֵי חוֹרִין לְעַצְמָן, כִּשְׁאָר הָאֻמּוֹת, וְכֵן הַמִּינִים וְהַמְּשֻׁמָּדִים וְהַמּוֹסְרִין--כָּל אֵלּוּ אֵין מִתְאַבְּלִין עֲלֵיהֶן; אֵלָא אֲחֵיהֶם וּשְׁאָר קְרוֹבֵיהֶם לוֹבְשִׁין לְבָנִים וּמִתְעַטְּפִים לְבָנִים, וְאוֹכְלִים וְשׁוֹתִים וּשְׂמֵחִים:&nbsp; שֶׁאָבְדוּ שׂוֹנְאָיו שֶׁלְּהַקָּדוֹשׁ בָּרוּךְ הוּא, וַעֲלֵיהֶם הַכָּתוּב אוֹמֵר "הֲלוֹא-מְשַׂנְאֶיךָ ה' אֶשְׂנָא" (תהילים קלט,כא).</p>

<p><b>א,ט</b>&nbsp;&nbsp;[יא] הַמְּאַבֵּד עַצְמוֹ לַדַּעַת--אֵין מִתְעַסְּקִין עִמּוֹ לְכָל דָּבָר, וְלֹא מִתְאַבְּלִין עָלָיו, וְלֹא מַסְפִּידִין אוֹתוֹ.&nbsp; אֲבָל עוֹמְדִין עָלָיו בַּשּׁוּרָה, וְאוֹמְרִין עָלָיו בִּרְכַת אֲבֵלִים וְכָל דָּבָר שְׁהוּא כָּבוֹד לַחַיִּים.&nbsp; וְאֵיזֶה הוּא הַמְּאַבֵּד עַצְמוֹ לַדַּעַת:&nbsp; לֹא שֶׁעָלָה לְרֹאשׁ הַגָּג, וְנָפַל וּמֵת; אֵלָא הָאוֹמֵר הֲרֵינִי עוֹלֶה לְרֹאשׁ הַגָּג, וְרָאָה אוֹתוֹ שֶׁעָלָה מִיַּד דֶּרֶךְ כַּעַס, אוֹ שֶׁהָיָה מֵצֵר, וְנָפַל וּמֵת--הֲרֵי זֶה בְּחֶזְקַת שֶׁאִבַּד עַצְמוֹ לַדַּעַת.</p>

<p><b>א,י</b>&nbsp;&nbsp;אֲבָל אִם רָאוּ אוֹתוֹ חָנוּק וְתָלוּי בָּאִילָן, אוֹ הָרוּג וּמֻשְׁלָךְ עַל גַּב סֵיפוֹ--הֲרֵי זֶה בְּחֶזְקַת כָּל הַמֵּתִים, וּמִתְעַסְּקִין עִמּוֹ, וְאֵין מוֹנְעִין מִמֶּנּוּ דָּבָר.
<br>&nbsp;</p>

<h2>הִלְכּוֹת אֵבֶל פֵּרֶק ב</h2>

<p><b>ב,א</b>&nbsp;&nbsp;אֵלּוּ שֶׁאָדָם חַיָּב לְהִתְאַבַּל עֲלֵיהֶן דִּין תּוֹרָה--אִמּוֹ וְאָבִיו, בְּנוֹ וּבִתּוֹ, אָחִיו וַאֲחוֹתוֹ מֵאָבִיו.&nbsp; וּמִדִּבְרֵיהֶם--שֶׁיִּתְאַבַּל הָאִישׁ עַל אִשְׁתּוֹ הַנְּשׂוּאָה, וְכֵן הָאִשָּׁה עַל בַּעְלָהּ, וּמִתְאַבֵּל עַל אָחִיו וְעַל אֲחוֹתוֹ שְׁהֶן מֵאִמּוֹ.</p>

<p><b>ב,ב</b>&nbsp;&nbsp;אַפִלּוּ הַכּוֹהֵן, שְׁאֵינוּ מִטַּמֵּא לְאָחִיו וַאֲחוֹתוֹ מֵאִמּוֹ, וְלֹא לַאֲחוֹתוֹ הַנְּשׂוּאָה, אַף עַל פִּי שְׁהִיא מֵאָבִיו--מִתְאַבֵּל הוּא עֲלֵיהֶן; וְאִם הָיְתָה אֲחוֹתוֹ זוֹ הַנְּשׂוּאָה מֵאָבִיו, הֲרֵי הוּא מִתְאַבֵּל עָלֶיהָ דִּין תּוֹרָה.</p>

<p><b>ב,ג</b>&nbsp;&nbsp;בְּנוֹ אוֹ אָחִיו הַבָּא מִן הַשִּׁפְחָה, אוֹ מִן הַנָּכְרִית--אֵינוּ מִתְאַבֵּל עֲלֵיהֶן כְּלָל.&nbsp; וְכֵן מִי שֶׁנִּתְגַּיַּר הוּא וּבָנָיו, אוֹ נִשְׁתַּחְרַר הוּא וּבָנָיו--אֵין מִתְאַבְּלִין זֶה עַל זֶה.&nbsp; וְכֵן אִשְׁתּוֹ אֲרוּסָה, אֵינוּ מִתְאַבֵּל עָלֶיהָ וְלֹא אוֹנֵן; וְכֵן הִיא לֹא אוֹנֶנֶת וְלֹא מִתְאַבֶּלֶת עָלָיו.</p>

<p><b>ב,ד</b>&nbsp;&nbsp;כָּל הַקְּרוֹבִים שְׁהוּא חַיָּב לְהִתְאַבַּל עֲלֵיהֶן--הֲרֵי זֶה מִתְאַבֵּל עִמָּהֶם בִּפְנֵיהֶם, מִדִּבְרֵי סוֹפְרִים.&nbsp; כֵּיצַד:&nbsp; הֲרֵי שֶׁמֵּת בֶּן בְּנוֹ, אוֹ אֲחִי בְּנוֹ, אוֹ אֵם בְּנוֹ--חַיָּב לִקְרֹעַ בִּפְנֵי בְּנוֹ, וְלִנְהֹג אֲבֵלוּת בְּפָנָיו; אֲבָל שֶׁלֹּא בְּפָנָיו, אֵינוּ חַיָּב.&nbsp; וְכֵן בִּשְׁאָר הַקְּרוֹבִים.</p>

<p><b>ב,ה</b>&nbsp;&nbsp;אִשְׁתּוֹ הַנְּשׂוּאָה--אַף עַל פִּי שְׁהוּא מִתְאַבֵּל עָלֶיהָ--אֵינוּ מִתְאַבֵּל עִמָּהּ עַל שְׁאָר קְרוֹבֶיהָ, אֵלָא עַל אָבִיהָ וְעַל אִמָּהּ בִּלְבָד:&nbsp; מִשּׁוֹם כְּבוֹד אִשְׁתּוֹ, נוֹהֵג אֲבֵלוּת עֲלֵיהֶן בְּפָנֶיהָ.</p>

<p><b>ב,ו</b>&nbsp;&nbsp;כֵּיצַד:&nbsp; מִי שֶׁמֵּתָה חֲמוֹתוֹ אוֹ חָמִיו--כּוֹפֶה מִטָּתוֹ, וְנוֹהֵג אֲבֵלוּת עִם אִשְׁתּוֹ בְּפָנֶיהָ; אֲבָל שֶׁלֹּא בְּפָנֶיהָ, אֵינוּ נוֹהֵג אֲבֵלוּת.&nbsp; וְכֵן הָאִשָּׁה שֶׁמֵּת חָמִיהָ אוֹ חֲמוֹתָהּ--נוֹהֶגֶת אֲבֵלוּת, בִּפְנֵי בַּעְלָהּ.&nbsp; אֲבָל שְׁאָר קְרוֹבֵיהֶן--כְּגוֹן שֶׁמֵּת אֲחִי אִשְׁתּוֹ אוֹ בְּנָהּ, וְהָאִשָּׁה שֶׁמֵּת אֲחִי בַּעְלָהּ אוֹ בְּנוֹ--אֵין מִתְאַבְּלִין זֶה עִם זֶה.</p>

<p><b>ב,ז</b>&nbsp;&nbsp;וְכֵן יֵרָאֶה לִי שְׁאִם מֵתָה אֵשֶׁת קְרוֹבוֹ אוֹ בַּעַל קְרוֹבָתוֹ, כְּגוֹן שֶׁמֵּתָה אֵשֶׁת בְּנוֹ אוֹ בַּעַל בִּתּוֹ--אֵינוּ חַיָּב לְהִתְאַבַּל עִמָּהֶן.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ח</b>&nbsp;&nbsp;[ו] כַּמָּה חֲמוּרָה מִצְוַת אֵבֶל--שֶׁהֲרֵי הַכּוֹהֵן נִדְחֵית לוֹ הַטֻּמְאָה מִפְּנֵי קְרוֹבָיו, כְּדֵי שֶׁיִּתְעַסַּק עִמָּהֶן וְיִתְאַבַּל עֲלֵיהֶן:&nbsp; שֶׁנֶּאֱמָר "כִּי, אִם-לִשְׁאֵרוֹ, הַקָּרֹב, אֵלָיו:&nbsp; לְאִמּוֹ וּלְאָבִיו .&nbsp;.&nbsp;. לָהּ, יִטַּמָּא" (ויקרא כא,ב-ג), מִצְוַת עֲשֵׂה--שְׁאִם לֹא רָצָה לְהִטָּמֵּא, מְטַמְּאִין אוֹתוֹ בְּעַל כָּרְחוֹ.</p>

<p><b>ב,ט</b>&nbsp;&nbsp;בַּמֶּה דְּבָרִים אֲמוּרִים, בַּזְּכָרִים שֶׁהֻזְהֲרוּ עַל הַטֻּמְאָה.&nbsp; אֲבָל הַכּוֹהֲנוֹת--הוֹאִיל וְאֵינָן מֻזְהָרוֹת עַל הַטֻּמְאָה, כָּךְ אֵינָן מְצֻוּוֹת לְהִטַּמֵּא לַקְּרוֹבִים:&nbsp; אֵלָא אִם רָצוּ, מִטַּמְּאוֹת; וְאִם לֹא רָצוּ, לֹא יִטַּמְּאוּ.</p>

<p><b>ב,י</b>&nbsp;&nbsp;[ז] אִשְׁתּוֹ שֶׁלַּכּוֹהֵן--מִטַּמֵּא לָהּ עַל כָּרְחוֹ, וְאֵינוּ מִטַּמֵּא לָהּ אֵלָא מִדִּבְרֵי סוֹפְרִים:&nbsp; עָשׂוּ אוֹתָהּ כְּמֵת מִצְוָה--כֵּיוָן שְׁאֵין לָהּ יוֹרֵשׁ אֵלָא הוּא, לֹא תִמְצָא מִי שֶׁיִּתְעַסַּק בָּהּ אֵלָא הוּא.&nbsp; וְאֵינוּ מִטַּמֵּא אֵלָא לַנְּשׂוּאָה בִּלְבָד; אֲבָל הָאֲרוּסָה, לֹא יִטַּמֵּא לָהּ.</p>

<p><b>ב,יא</b>&nbsp;&nbsp;[ח] וְכֵן כָּל אוֹתָן שֶׁאָמַרְנוּ שְׁאֵין מִתְאַבְּלִין עֲלֵיהֶן, כְּגוֹן הֲרוּגֵי בֵּית דִּין, וְהַפּוֹרְשִׁים מִדַּרְכֵּי צִבּוּר, וְהַנְּפָלִים, וְהַמְּאַבֵּד עַצְמוֹ לַדַּעַת--אֵין הַכּוֹהֵן מִטַּמֵּא לָהֶן.</p>

<p><b>ב,יב</b>&nbsp;&nbsp;וְעַד מָתַי הוּא מְצֻוֶּה לְהִטַּמֵּא לִקְרוֹבָיו, עַד שֶׁיִּסָּתֵם הַגּוֹלָל.&nbsp; אֲבָל מֵאַחַר שֶׁנִּסְתַּם הַגּוֹלָל, הֲרֵי הֶן כִּשְׁאָר כָּל הַמֵּתִים--שְׁאִם נִטַּמֵּא בָּהֶן, לוֹקֶה.</p>

<p><b>ב,יג</b>&nbsp;&nbsp;[ט] אִשְׁתּוֹ הַפְּסוּלָה, אֵינוּ מִטַּמֵּא לָהּ; לְפִיכָּךְ מִי שֶׁשָּׁמְעָה שֶׁמֵּת בַּעְלָהּ וְנִשֵּׂאת, וּבָא בַּעְלָהּ--שְׁנֵיהֶן אֵין מִטַּמְּאִין לָהּ, שֶׁהֲרֵי הִיא פְּסוּלָה לִשְׁנֵיהֶן.&nbsp; אֲבָל מִטַּמֵּא הוּא לְאִמּוֹ, אַף עַל פִּי שְׁהִיא חֲלָלָה; וְכֵן מִטַּמֵּא לִבְנוֹ וּלְבִתּוֹ וּלְאָחִיו וְלַאֲחוֹתוֹ, אַף עַל פִּי שְׁהֶן פְּסוּלִין--אַפִלּוּ הָיוּ מַמְזְרִין, מִטַּמֵּא לָהֶן.</p>

<p><b>ב,יד</b>&nbsp;&nbsp;[י] אֲחוֹתוֹ הַנְּשׂוּאָה--אֵינוּ מִטַּמֵּא לָהּ, אַף עַל פִּי שְׁהִיא נְשׂוּאָה לְכוֹהֵן:&nbsp; שֶׁנֶּאֱמָר "הַבְּתוּלָה הַקְּרוֹבָה אֵלָיו, אֲשֶׁר לֹא-הָיְתָה לְאִישׁ" (ויקרא כא,ג).&nbsp; "הַבְּתוּלָה", פְּרָט לַאֲנוּסָה וּמְפֻתָּה; יָכוֹל שֶׁאֲנִי מוֹצִיא אַף הַבּוֹגֶרֶת, אוֹ מֻכַּת עֵץ--תִּלְמֹד לוֹמַר "אֲשֶׁר לֹא-הָיְתָה לְאִישׁ", מִי שֶׁהֲוִיָּתָהּ בִּידֵי אִישׁ.</p>

<p><b>ב,טו</b>&nbsp;&nbsp;"אֲשֶׁר לֹא-הָיְתָה לְאִישׁ" (ויקרא כא,ג)--פְּרָט לַאֲרוּסָה, שְׁאֵינוּ מִטַּמֵּא לָהּ, אַף עַל פִּי שְׁהִיא אֲרוּסָה לְכוֹהֵן.&nbsp; [יא] נִתְגָּרְשָׁה אֲחוֹתוֹ מִן הָאֵרוּסִין, מִטַּמֵּא לָהּ--שֶׁנֶּאֱמָר "הַקְּרוֹבָה אֵלָיו" (שם), לְהָבִיא אֶת הַמִּתְגָּרֶשֶׁת מִן הָאֵרוּסִין.&nbsp; [יב] אָחִיו וַאֲחוֹתוֹ מֵאִמּוֹ, אֵינוּ מִטַּמֵּא לָהֶן:&nbsp; שֶׁנֶּאֱמָר "וְלִבְנוֹ וּלְבִתּוֹ וּלְאָחִיו.&nbsp; וְלַאֲחֹתוֹ" (ויקרא כא,ב-ג)--מַה בְּנוֹ הָרָאוּי לִירֻשָּׁתוֹ, אַף אָחִיו וַאֲחוֹתוֹ הָרְאוּיִים לִירֻשָּׁתוֹ.</p>

<p><b>ב,טז</b>&nbsp;&nbsp;[יג] הַסְּפֵקוֹת, אֵינוּ מִטַּמֵּא לָהֶן:&nbsp; שֶׁנֶּאֱמָר "לָהּ, יִטַּמָּא" (ויקרא כא,ג)--מִטַּמֵּא הוּא עַל הַוַּדַּאי, וְאֵינוּ מִטַּמֵּא עַל הַסָּפֵק.&nbsp; לְפִיכָּךְ הַוְּלָדוֹת שֶׁנִּתְעָרְבוּ, וְהַבֵּן שְׁהוּא סְפֵק בֶּן שִׁבְעָה לָאַחֲרוֹן אוֹ בֶּן תִּשְׁעָה לָרִאשׁוֹן, וְכֵן כָּל כַּיּוֹצֶא בָּהֶן--אֵינוּ מִטַּמֵּא לָהֶן מִסָּפֵק.&nbsp; וְכֵן כָּל הַמִּתְגָּרֶשֶׁת סְפֵק גֵּרוּשִׁין, אוֹ בְּגֶט פָּסוּל--אֵינוּ מִטַּמֵּא לָהּ.</p>

<p><b>ב,יז</b>&nbsp;&nbsp;[יד] אֵין הַכּוֹהֵן מִטַּמֵּא לְאֵבֶר מִן הַחַי מֵאָבִיו, וְלֹא לְעֶצֶם מֵעַצְמוֹת אָבִיו.&nbsp; וְכֵן הַמְּלַקֵּט עַצְמוֹת אָבִיו--אֵינוּ מִטַּמֵּא לָהֶן, אַף עַל פִּי שֶׁהַשִּׁדְרָה קַיֶּמֶת.&nbsp; [טו] נִקְטַע רֹאשׁוֹ שֶׁלְּאָבִיו, אֵינוּ מִטַּמֵּא לוֹ:&nbsp; שֶׁנֶּאֱמָר "לְאָבִיו" (ויקרא כא,ב)--בִּזְמָן שְׁהוּא שָׁלֵם, וְלֹא בִּזְמָן שְׁהוּא חָסֵר.&nbsp; וְכֵן שְׁאָר הַקְּרוֹבִים.</p>

<p><b>ב,יח</b>&nbsp;&nbsp;הַטֻּמְאָה לַקְּרוֹבִים דְּחוּיָה הִיא, וְלֹא הֻתְּרָה לַכֹּל.&nbsp; לְפִיכָּךְ אָסוּר לַכּוֹהֵן לְהִטַּמֵּא לַמֵּת, אַפִלּוּ בְּעֵת שֶׁמִּטַּמֵּא לִקְרוֹבָיו--שֶׁנֶּאֱמָר "לָהּ, יִטַּמָּא" (ויקרא כא,ג), אֵינוּ מִטַּמֵּא לַאֲחֵרִים עִמָּהּ:&nbsp; שֶׁלֹּא יֹאמַר הוֹאִיל וְנִטַּמֵּאתִי עַל אֲבִי, אֲלַקַּט עַצְמוֹת פְּלוֹנִי, אֶגַּע בְּקֶבֶר פְּלוֹנִי.</p>

<p><b>ב,יט</b>&nbsp;&nbsp;לְפִיכָּךְ כּוֹהֵן שֶׁמֵּת לוֹ מֵת--צָרִיךְ לְהִזָּהֵר וּלְקָבְרוֹ בְּסוֹף בֵּית הַקְּבָרוֹת, כְּדֵי שֶׁלֹּא יִכָּנֵס לְבֵית הַקְּבָרוֹת, וְלֹא יִטַּמֵּא בִּקְבָרוֹת אֲחֵרִים, כְּשֶׁיִּקְבֹּר מֵתוֹ.
<br>&nbsp;</p>

<h2>הִלְכּוֹת אֵבֶל פֵּרֶק ג</h2>

<p><b>ג,א</b>&nbsp;&nbsp;כָּל כּוֹהֵן שֶׁנִּטַּמֵּא לַמֵּת, חוּץ מִשִּׁשָּׁה מֵתִים הַמְּפֹרָשִׁים בַּתּוֹרָה אוֹ אִשְׁתּוֹ, בְּעֵדִים וְהַתְרָאָה--הֲרֵי זֶה לוֹקֶה, שֶׁנֶּאֱמָר "לְנֶפֶשׁ לֹא-יִטַּמָּא בְּעַמָּיו" (ויקרא כא,א).&nbsp; וְאֶחָד הַנּוֹגֵעַ בְּמֵת אוֹ הַמַּאֲהִיל אוֹ הַנּוֹשֵׂא, וְאֶחָד הַמֵּת אוֹ שְׁאָר הַטְּמָאוֹת הַפּוֹרְשׁוֹת מִן הַמֵּת--שֶׁנֶּאֱמָר "לְנֶפֶשׁ לֹא-יִטַּמָּא".&nbsp; וּכְבָר פֵּרַשְׁנוּ בְּהִלְכּוֹת טֻמְאַת מֵת, כָּל הַדְּבָרִים הַמְּטַמְּאִין מִן הַמֵּת, מִן הַתּוֹרָה אוֹ מִדִּבְרֵיהֶם.</p>

<p><b>ג,ב</b>&nbsp;&nbsp;וְכֵן אִם נָגַע הַכּוֹהֵן בְּקֶבֶר, לוֹקֶה.&nbsp; אֲבָל נוֹגֵעַ הוּא בִּבְגָדִים שֶׁנָּגְעוּ בְּמֶת, אַף עַל פִּי שֶׁמִּטַּמֵּא בָּהֶן טֻמְאַת שִׁבְעָה.</p>

<p><b>ג,ג</b>&nbsp;&nbsp;וְכֵן אִם נִכְנַס לְאֹהֶל טָמֵא, שֶׁנִּכְנְסָה לוֹ הַטֻּמְאָה--לוֹקֶה, אַף עַל פִּי שֶׁעַצְמָהּ שֶׁלְּטֻמְאָה בְּבַיִת אַחֵר.&nbsp; וּכְבָר בֵּאַרְנוּ כָּל הָאֹהָלִים שֶׁתִּכָּנֵס לָהֶם הַטֻּמְאָה, אוֹ שֶׁתֵּצֵא מֵהֶם, וְדִין הַסְּכָכוֹת וְהַפְּרָעוֹת, וְכָל הַדְּבָרִים הַמְּבִיאִין אֶת הַטֻּמְאָה, וְהַחוֹצְצִין בִּפְנֵי הַטֻּמְאָה, וְאֵיזֶה מֵהֶן דִּין תּוֹרָה, וְאֵיזֶה מֵהֶן מִדִּבְרֵיהֶן--הַכֹּל בְּהִלְכּוֹת טֻמְאַת מֵת.</p>

<p><b>ג,ד</b>&nbsp;&nbsp;וְשָׁם בֵּאַרְנוּ שְׁאֵין הַגּוֹיִים מְטַמְּאִין בָּאֹהֶל, וּלְפִיכָּךְ קִבְרוֹתֵיהֶן טְהוֹרִים, וּמֻתָּר לְכוֹהֵן לְהִכָּנֵס לְשָׁם, וְלִדְרֹךְ עַל קִבְרוֹתֵיהֶן; וְאֵינוּ אָסוּר אֵלָא שֶׁיִּגַּע בַּטֻּמְאָה אוֹ יִשָּׂאֶנָּה, כְּמוֹ שֶׁבֵּאַרְנוּ שָׁם.</p>

<p><b>ג,ה</b>&nbsp;&nbsp;[ד] כּוֹהֵן שֶׁנִּכְנַס לְאֹהֶל הַמֵּת אוֹ לְבֵית הַקְּבָרוֹת בִּשְׁגָגָה, וְאַחַר שֶׁיָּדַע הִתְרוּ בּוֹ--אִם קָפַץ וְיָצָא, פָּטוּר; וְאִם יָשַׁב שָׁם כְּדֵי הִשְׁתַּחֲוָיָה כְּמוֹ שֶׁבֵּאַרְנוּ בְּעִנְיַן טֻמְאַת מִקְדָּשׁ, הֲרֵי זֶה לוֹקֶה.&nbsp; נִכְנַס וְיָצָא, וְחָזַר וְנִכְנַס וְיָצָא--אִם הִתְרוּ בּוֹ עַל כָּל פַּעַם וּפַעַם, לוֹקֶה עַל כָּל כְּנִיסָה וּכְנִיסָה.</p>

<p><b>ג,ו</b>&nbsp;&nbsp;וְכֵן אִם נָגַע בַּמֵּת וְהִתְרוּ בּוֹ וּפֵרַשׁ, וְחָזַר וְנָגַע וְהִתְרוּ בּוֹ--אַפִלּוּ מֵאָה פְּעָמִים--לוֹקֶה עַל כָּל אַחַת וְאַחַת.&nbsp; הָיָה נוֹגֵעַ וְלֹא פֵרַשׁ, אוֹ שֶׁהָיָה עוֹמֵד בְּבֵית הַקְּבָרוֹת וְנָגַע בְּמֵתִים אֲחֵרִים--אַף עַל פִּי שֶׁהִתְרוּ בּוֹ כַּמָּה פְּעָמִים, אֵינוּ לוֹקֶה אֵלָא אַחַת:&nbsp; שֶׁהֲרֵי הוּא מְחֻלָּל וְעוֹמֵד, כָּל זְמָן שֶׁלֹּא פֵרַשׁ.</p>

<p><b>ג,ז</b>&nbsp;&nbsp;[ה] הַמְּטַמֵּא אֶת הַכּוֹהֵן--אִם הָיוּ שְׁנֵיהֶם מְזִידִין--לוֹקֶה הַכּוֹהֵן, וְזֶה שֶׁטִּמְּאוֹ עוֹבֵר עַל "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).&nbsp; הָיָה הַכּוֹהֵן שׁוֹגֵג, וְזֶה שֶׁטִּמְּאוֹ מֵזִיד--הֲרֵי זֶה שֶׁטִּמְּאוֹ לוֹקֶה.</p>

<p><b>ג,ח</b>&nbsp;&nbsp;[ו] כּוֹהֵן גָּדוֹל אֵינוּ מִטַּמֵּא לַקְּרוֹבִים, שֶׁנֶּאֱמָר "לְאָבִיו וּלְאִמּוֹ, לֹא יִטַּמָּא" (ויקרא כא,יא); וְכֵן אֵינוּ נִכְנָס עִם הַמֵּת בָּאֹהֶל, אַפִלּוּ קְרוֹבָיו--שֶׁנֶּאֱמָר "וְעַל כָּל-נַפְשֹׁת מֵת, לֹא יָבֹא" (שם).&nbsp; הַא לָמַדְתָּ שְׁהוּא חַיָּב בְּ"לֹא יָבֹא", וְחַיָּב בְּ"לֹא יִטַּמָּא".</p>

<p><b>ג,ט</b>&nbsp;&nbsp;כֵּיצַד:&nbsp; נָגַע אוֹ נָשָׂא, לוֹקֶה אַחַת.&nbsp; נִכְנַס לָאֹהֶל וְיָשַׁב שָׁם עַד שֶׁמֵּת עָלָיו הַמֵּת, אוֹ שֶׁנִּכְנַס בְּשִׁדָּה תֵּבָה וּמִגְדָּל וּבָא חֲבֵרוֹ וּפָרַע עָלָיו גַּג הַשִׁדָּה שֶׁהֲרֵי טֻמְאָה וּבִיאָה בָּאִין כְּאֶחָד--לוֹקֶה שְׁתַּיִם:&nbsp; מִשּׁוֹם "לֹא יָבֹא" (ויקרא כא,יא), וּמִשּׁוֹם "לֹא יִטַּמָּא" (שם).&nbsp; [ז] נִטְמָא מִקֹּדֶם, וְאַחַר כָּךְ נִכְנַס לָאֹהֶל--אִם הִתְרוּ בּוֹ, לוֹקֶה אַף עַל הַבִּיאָה.</p>

<p><b>ג,י</b>&nbsp;&nbsp;[ח] כּוֹהֵן שֶׁפָּגַע בְּמֵת מִצְוָה בַּדֶּרֶךְ, הֲרֵי זֶה מִטַּמֵּא לוֹ:&nbsp; אַפִלּוּ כּוֹהֵן גָּדוֹל, חַיָּב לְהִטַּמֵּא לוֹ וּלְקָבְרוֹ.&nbsp; וְאֵיזֶה הוּא מֵת מִצְוָה--זֶה אֶחָד מִיִּשְׂרָאֵל שֶׁהָיָה מֻשְׁלָךְ בַּדֶּרֶךְ, וְאֵין לוֹ קוֹבְרִים.&nbsp; וְדָבָר זֶה, הֲלָכָה מִפִּי הַקַּבָּלָה.</p>

<p><b>ג,יא</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַכּוֹהֵן לְבַדּוֹ, וְאֵין עִמּוֹ אַחֵר, וְאַפִלּוּ קָרָא שָׁם בַּדֶּרֶךְ, וְאֵין לוֹ עוֹנֶה.&nbsp; אֲבָל אִם כְּשֶׁיִּקְרָא אֲחֵרִים עוֹנִין אוֹתוֹ, אֵין זֶה מֵת מִצְוָה, אֵלָא קוֹרֶא לַאֲחֵרִים, וְיָבוֹאוּ וְיִתְעַסְּקוּ בּוֹ.</p>

<p><b>ג,יב</b>&nbsp;&nbsp;[ט] הָיָה כּוֹהֵן וְנָזִיר מְהַלְּכִין בַּדֶּרֶךְ, וּפָגְעוּ בְּמֵת מִצְוָה--יִתְעַסַּק בּוֹ הַנָּזִיר, שֶׁהֲרֵי אֵין קְדֻשָּׁתוֹ קְדֻשָּׁת עוֹלָם, וְאַל יִטַּמֵּא בּוֹ הַכּוֹהֵן, אַף עַל פִּי שְׁהוּא כּוֹהֵן הִדְיוֹט.</p>

<p><b>ג,יג</b>&nbsp;&nbsp;הָיָה כּוֹהֵן גָּדוֹל וְכוֹהֵן הִדְיוֹט, יִטַּמֵּא כּוֹהֵן הִדְיוֹט.&nbsp; וְכָל הַקּוֹדֵם אֶת חֲבֵרוֹ, מִתְאַחֵר בַּטֻּמְאָה; וּסְגַן עִם מָשׁוּחַ מִלְחָמָה שֶׁפָּגְעוּ בְּמֵת מִצְוָה--יִטַּמֵּא מָשׁוּחַ מִלְחָמָה, וְאַל יִטַּמֵּא הַסְּגַן.</p>

<p><b>ג,יד</b>&nbsp;&nbsp;[י] נָשִׂיא שֶׁמֵּת--הַכֹּל מִטַּמְּאִין לוֹ, אַפִלּוּ כּוֹהֲנִים:&nbsp; עָשׂוּהוּ כְּמֵת מִצְוָה לַכֹּל, מִפְּנֵי שֶׁהַכֹּל חַיָּבִין בִּכְבוֹדוֹ.&nbsp; וְכֵן הַכֹּל אוֹנְנִין עָלָיו.</p>

<p><b>ג,טו</b>&nbsp;&nbsp;[יא] בְּנוֹת אַהֲרוֹן, לֹא הֻזְהֲרוּ עַל טֻמְאַת מֵת:&nbsp; שֶׁנֶּאֱמָר "אֱמֹר אֶל-הַכֹּהֲנִים בְּנֵי אַהֲרֹן" (ויקרא כא,א)--"בְּנֵי אַהֲרֹן", וְלֹא בְּנוֹת אַהֲרוֹן.&nbsp; וְכֵן הַחֲלָלִים מֻתָּרִין לְהִטַּמֵּא--שֶׁנֶּאֱמָר "אֱמֹר אֶל-הַכֹּהֲנִים בְּנֵי אַהֲרֹן", עַד שֶׁיִּהְיוּ בְּכֵהוּנָם.&nbsp; [יב] כּוֹהֵן קָטָן, הֲרֵי הַגְּדוֹלִים מֻזְהָרִים שֶׁלֹּא יְטַמְּאוּהוּ; וְאִם בָּא לְהִטָּמֵּא מֵעַצְמוֹ--אֵין בֵּית דִּין מְצֻוִּין עָלָיו לְהַפְרִישׁוֹ, אֲבָל אָבִיו צָרִיךְ לְחַנְּכוֹ בִּקְדֻשָּׁה.</p>

<p><b>ג,טז</b>&nbsp;&nbsp;[יג] מֵת תּוֹפֵס אַרְבַּע אַמּוֹת שֶׁלּוֹ לַטֻּמְאָה; וְכָל כּוֹהֵן שֶׁנִּכְנַס לְתוֹךְ אַרְבַּע אַמּוֹת, מַכִּין אוֹתוֹ מַכַּת מַרְדּוּת.&nbsp; וְכֵן אִם נִכְנַס לְבֵית הַפְּרָס, אוֹ יָצָא לְחוּצָה לָאָרֶץ, אוֹ שֶׁנִּטְמָא בְּדַם תְּבוּסָה, אוֹ בְּגוֹלָל וּבְדֹפֶק וְכַיּוֹצֶא בָּהֶן--מַכִּין אוֹתוֹ מַכַּת מַרְדּוּת, מִפְּנֵי שְׁהֶן אָבוֹת שֶׁלְּדִבְרֵיהֶם, כְּמוֹ שֶׁבֵּאַרְנוּ בְּהִלְכּוֹת טֻמְאַת מֵת.&nbsp; אֲבָל אִם נִכְנַס לְבֵית הַקְּבָרוֹת, לוֹקֶה מִן הַתּוֹרָה.</p>

<p><b>ג,יז</b>&nbsp;&nbsp;[יד] מֻתָּר לַכּוֹהֵן לְהִטַּמֵּא בְּבֵית הַפְּרָס אוֹ בְּחוּצָה לָאָרֶץ לִדְבַר מִצְוָה, בִּזְמָן שְׁאֵין שָׁם דֶּרֶךְ אֵלָא הִיא--כְּגוֹן שֶׁהָלַךְ לִשָּׂא אִשָּׁה, אוֹ לִלְמֹד תּוֹרָה:&nbsp; אַף עַל פִּי שֶׁיֵּשׁ שָׁם מִי שֶׁיְּלַמְּדוֹ בְּאֶרֶץ יִשְׂרָאֵל, לֹא מִן הַכֹּל אָדָם זוֹכֶה לִלְמֹד.</p>

<p><b>ג,יח</b>&nbsp;&nbsp;וְכֵן מִטַּמֵּא בְּטֻמְאָה שֶׁלְּדִבְרֵיהֶם, לִכְבוֹד הַבְּרִיּוֹת.&nbsp; כֵּיצַד:&nbsp; אָבֵל שֶׁהָלַךְ לְבֵית הַפְּרָס, הַכֹּל הוֹלְכִין אַחֲרָיו לְנַחֲמוֹ שָׁם.&nbsp; וְכֵן מְדַלְּגִין עַל גַּבֵּי אֲרוֹנוֹת שֶׁלְּמֵתִים לִקְרַאת מְלָכִים--וְאַפִלּוּ מַלְכֵי גּוֹיִים, כְּדֵי לְהַבְחִין בֵּינָם לְבֵין מַלְכֵי יִשְׂרָאֵל כְּשֶׁיַּחְזֹר כְּבוֹדָן לִמְקוֹמָן.&nbsp; וְכֵן כָּל כַּיּוֹצֶא בְּזֶה.&nbsp; וְכֵן מִטַּמֵּא בְּטֻמְאָה שֶׁלְּדִבְרֵיהֶם לָדוּן עִם הַגּוֹיִים וּלְעַרְעַר עִמָּהֶן, מִפְּנֵי שְׁהוּא מַצִּיל מִיָּדָם.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת אֵבֶל פֵּרֶק ד</h2>

<p><b>ד,א</b>&nbsp;&nbsp;מִנְהַג יִשְׂרָאֵל בַּמֵּתִים וּבַקְּבוּרָה, כָּךְ הוּא:&nbsp; מְאַמְּצִין עֵינָיו שֶׁלַּמֵּת, וְאִם נִפְתַּח פִּיו, קוֹשְׁרִין אֶת לְחָיָיו; וּפוֹקְקִין אֶת נְקָבָיו, אַחַר שֶׁמְּדִיחִין אוֹתוֹ, וְסָכִין אוֹתוֹ בְּמִינֵי בְּשָׂמִים, וְגוֹזְזִין שְׂעָרוֹ.&nbsp; וּמַלְבִּישִׁין אוֹתוֹ תַּכְרִיכִין תְּפוּרִין שֶׁלְּפִשְׁתָּן לְבָנִים, וְלֹא יִהְיוּ דְּמֵיהֶם יְקָרִים; נָהֲגוּ חֲכָמִים בְּצוּדָר שׁוֹוֶה זוּז, שֶׁלֹּא לְבַיַּשׁ אֶת מִי שְׁאֵין לוֹ.&nbsp; וּמְכַסִּין פְּנֵי הַמֵּת, שֶׁלֹּא לְבַיַּשׁ אֶת הָעֲנִיִּים שֶׁפְּנֵיהֶם מֻשְׁחָרִין בָּרָעָב.</p>

<p><b>ד,ב</b>&nbsp;&nbsp;וְאָסוּר לִקְבֹּר בְּתַכְרִיכִין שֶׁלְּמֶשִׁי וּבִבְגָדִים הַמֻּזְהָבִין הַמְּרֻקָּמִין, אַפִלּוּ לַנָּשִׂיא שֶׁבְּיִשְׂרָאֵל, שֶׁזּוֹ גַּסּוּת רוּחַ וְהַשְׁחָתָה, וּמַעֲשֵׂה גּוֹיִים.</p>

<p><b>ד,ג</b>&nbsp;&nbsp;וְסוֹבְלִין אֶת הַמֵּת עַל הַכָּתֵף, עַד בֵּית הַקְּבָרוֹת.&nbsp; [ג] וְנוֹשְׂאֵי הַמִּטָּה אֲסוּרִין בִּנְעִילַת הַסַּנְדָּל--שֶׁמֶּא תִּפָּסֵק רְצוּעָה מִסַּנְדָּלוֹ שֶׁלְּאֶחָד מֵהֶן, וְנִמְצָא מִתְעַכֵּב מִן הַמִּצְוָה.&nbsp; [ד] וְחוֹפְרִין בֶּעָפָר מְעָרוֹת, וְעוֹשִׂין כּוּךְ בְּצַד הַמְּעָרָה; וְקוֹבְרִין אוֹתוֹ בּוֹ וּפָנָיו לְמַעְלָה, וּמַחְזִירִין הֶעָפָר וְהָאֲבָנִים לְמַעְלָה.&nbsp; וְיֵשׁ לָהֶן לִקְבֹּר בְּאָרוֹן שֶׁלְּעֵץ.&nbsp; וְהַמְּלַוִּין אֶת הַמֵּת אוֹמְרִין לוֹ לֵךְ בְּשָׁלוֹם, שֶׁנֶּאֱמָר "וְאַתָּה תָּבוֹא אֶל-אֲבֹתֶיךָ, בְּשָׁלוֹם" (בראשית טו,טו).</p>

<p><b>ד,ד</b>&nbsp;&nbsp;וּמְצַיְּנִין אֶת הַקְּבָרוֹת, וּבוֹנִין נֶפֶשׁ עַל הַקֶּבֶר; וְהַצַּדִּיקִים, אֵין בּוֹנִים לָהֶם נֶפֶשׁ עַל קִבְרוֹתֵיהֶן--דִּבְרֵיהֶם הֶם זִכְרוֹנָם.&nbsp; וְלֹא יִפְנֶה אָדָם לְבַקַּר הַקְּבָרוֹת.</p>

<p><b>ד,ה</b>&nbsp;&nbsp;הַגּוֹסֵס, הֲרֵי הוּא כְּחַי לְכָל דָּבָר:&nbsp; אֵין קוֹשְׁרֵין לְחָיָיו, וְאֵין פּוֹקְקִין נְקָבָיו, וְאֵין מַנִּיחִין כְּלֵי מַתְּכוֹת וּכְלֵי מֵקַר עַל טַבּוּרוֹ שֶׁלֹּא יִתְפַּח, וְלֹא סָכִין אוֹתוֹ, וְלֹא מְדִיחִין אוֹתוֹ, וְלֹא מְטִילִין אוֹתוֹ עַל הַחוֹל וְלֹא עַל הַמֶּלַח--עַד שָׁעָה שֶׁיָּמוּת; וְהַנּוֹגֵעַ בּוֹ, הֲרֵי זֶה שׁוֹפֵךְ דָּמִים.&nbsp; לְמַה זֶה דּוֹמֶה:&nbsp; לְנֵר שֶׁמְּטַפְטֵף--כֵּיוָן שֶׁיִּגַּע בּוֹ אָדָם, יִכְבֶּה.&nbsp; וְכָל הַמְּאַמֵּץ עִם יְצִיאַת נֶפֶשׁ, הֲרֵי זֶה שׁוֹפֵךְ דָּמִים, אֵלָא יִשְׁהֶה מְעַט, שֶׁמֶּא נִתְעַלַּף.&nbsp; וְכֵן אֵין קוֹרְעִין עָלָיו, וְלֹא חוֹלְצִין כָּתֵף, וְלֹא מַסְפִּידִין, וְלֹא מַכְנִיסִין עִמּוֹ אָרוֹן וְתַכְרִיכִין בַּבַּיִת--עַד שֶׁיָּמוּת.</p>

<p><b>ד,ו</b>&nbsp;&nbsp;מִי שֶׁמֵּתוֹ מֻטָּל לְפָנָיו, אוֹכֵל בְּבַיִת אַחֵר; אֵין לוֹ בַּיִת אַחֵר, עוֹשֶׂה מְחִצָּה וְאוֹכֵל; אֵין לוֹ דָּבָר לַעֲשׂוֹת מְחִצָּה, מַחְזִיר פָּנָיו וְאוֹכֵל.&nbsp; וּבֵין כָּךְ וּבֵין כָּךְ, אֵינוּ מֵסֶב וְאוֹכֵל, וְלֹא אוֹכֵל בָּשָׂר, וְאֵינוּ שׁוֹתֶה יַיִן, וְאֵינוּ מְבָרֵךְ, וְאֵינוּ מְזָמֵן, וְאֵין מְבָרְכִין עָלָיו, וְאֵין מְזָמְנִין עָלָיו, וּפָטוּר מִקִּרְיַת שְׁמַע, וּמִן הַתְּפִלָּה, וּמִן הַתְּפִלִּין, וּמִכָּל מִצְווֹת הָאֲמוּרוֹת בַּתּוֹרָה.</p>

<p><b>ד,ז</b>&nbsp;&nbsp;בַּשַּׁבָּת--מֵסֶב, וְאוֹכֵל בָּשָׂר, וְשׁוֹתֶה יַיִן, וּמְזָמֵן, וּמְבָרֵךְ, וּמְבָרְכִין עָלָיו, וּמְזָמְנִין עָלָיו; וְחַיָּב בְּכָל מִצְווֹת הָאֲמוּרוֹת בַּתּוֹרָה, חוּץ מִתַּשְׁמִישׁ הַמִּטָּה.&nbsp; נִקְבַּר הַמֵּת--הֲרֵי זֶה מֻתָּר לֶאֱכֹל בָּשָׂר, וְלִשְׁתּוֹת יַיִן מְעַט כְּדֵי לִשְׁרוֹת אֲכִילָה שֶׁבְּמֵעָיו, אֲבָל לֹא לִרְווֹת.</p>

<p><b>ד,ח</b>&nbsp;&nbsp;[ז] אֵין מַשְׁהִין אֶת הַמֵּת, אֵלָא מַדְחִין מִטָּתוֹ מִיָּד; וְכָל הַמַּדְחֶה מִטָּתוֹ, הֲרֵי זֶה מְשֻׁבָּח.&nbsp; וְעַל אָבִיו וְעַל אִמּוֹ, הֲרֵי זֶה מְגֻנֶּה:&nbsp; [ח] הָיָה עֶרֶב שַׁבָּת, אוֹ עֶרֶב יוֹם טוֹב, אוֹ שֶׁהָיוּ גְּשָׁמִים מְזַלְּפִין עַל הַמִּטָּה--מֻתָּר, שֶׁלֹּא אֵחַר אֵלָא לִכְבוֹד אָבִיו וְאִמּוֹ.&nbsp; וְכָל הַמֵּלִין אֶת מֵתוֹ--עוֹבֵר בְּלֹא תַעֲשֶׂה, אֵלָא אִם כֵּן הֱלִינוֹ לִכְבוֹדוֹ וּלְהַשְׁלִים צְרָכָיו.</p>

<p><b>ד,ט</b>&nbsp;&nbsp;הָאָבֵל בְּיוֹם הָרִאשׁוֹן בִּלְבָד אָסוּר לְהַנִּיחַ תְּפִלִּין, וְלֶאֱכֹל מִשֶּׁלּוֹ, וְחַיָּב לֵישֵׁב עַל מִטָּה כְּפוּיָה.&nbsp; וּבִשְׁאָר יְמֵי הָאֵבֶל מֻתָּר לוֹ לֶאֱכֹל מִשֶּׁלּוֹ, וְלֵישֵׁב עַל גַּבֵּי מַפָּץ אוֹ קַרְקָע, וּמַנִּיחַ תְּפִלִּין.</p>

<p><b>ד,י</b>&nbsp;&nbsp;וּמְנַיִן שְׁהוּא אָסוּר בָּרִאשׁוֹן לְהַנִּיחַ תְּפִלִּין--שֶׁהֲרֵי נֶאֱמָר לִיחֶזְקֵאל "פְּאֵרְךָ חֲבוֹשׁ עָלֶיךָ" (יחזקאל כד,יז), מִכְּלָל שֶׁכָּל הָעָם אֲסוּרִין.&nbsp; וְנֶאֱמָר לוֹ "וְלֶחֶם אֲנָשִׁים לֹא תֹאכֵל" (שם)--מִכְּלָל שֶׁכָּל הָעָם אוֹכְלִין מִשֶּׁלַּאֲחֵרִים בְּיוֹם רִאשׁוֹן, וַאֲסוּרִין לֶאֱכֹל מִשֶּׁלְּעַצְמָן.
<br>&nbsp;</p>

<h2>הִלְכּוֹת אֵבֶל פֵּרֶק ה</h2>

<p><b>ה,א</b>&nbsp;&nbsp;אֵלּוּ דְּבָרִים שֶׁהָאָבֵל אָסוּר בָּהֶן בְּיוֹם הָרִאשׁוֹן מִן הַתּוֹרָה, וּבִשְׁאָר שִׁבְעַת יְמֵי הָאֵבֶל מִדִּבְרֵיהֶם--אָסוּר לְסַפַּר, וּלְכַבַּס, וְלִרְחֹץ, וְלָסוּךְ, וּלְשַׁמַּשׁ מִטָּתוֹ, וְלִנְעֹל אֶת הַסַּנְדָּל, וְלַעֲשׂוֹת מְלָאכָה, וְלִקְרוֹת בְּדִבְרֵי תּוֹרָה, וְלִזְקֹף אֶת הַמִּטָּה, וְלִפְרֹעַ אֶת רֹאשׁוֹ, וְלִשְׁאֹל שָׁלוֹם:&nbsp; הַכֹּל אַחַד עָשָׂר דָּבָר.</p>

<p><b>ה,ב</b>&nbsp;&nbsp;וּמְנַיִן שֶׁהָאָבֵל אָסוּר בַּתַּסְפֹּרֶת:&nbsp; שֶׁהֲרֵי הִזְהִיר בְּנֵי אַהֲרוֹן "רָאשֵׁיכֶם אַל-תִּפְרָעוּ" (ויקרא י,ו)--מִכְּלָל שֶׁכָּל הַמִּתְאַבֵּל אָסוּר לְסַפַּר שְׂעָרוֹ, אֵלָא מְגַדֵּל פֶּרַע.&nbsp; וּכְשֵׁם שֶׁאָסוּר לְגַלַּח שְׂעַר רֹאשׁוֹ, כָּךְ אָסוּר לְגַלַּח שְׂעַר זְקָנוֹ, וְכָל שֵׂעָר שֶׁיֵּשׁ בּוֹ--אֶחָד הַמְּגַלֵּחַ, וְאֶחָד הַמִּתְגַּלֵּחַ.&nbsp; הָיָה מְגַלֵּחַ, וְשָׁמַע שֶׁמֵּת אָבִיו--מַשְׁלִים תַּגְלָחַת רֹאשׁוֹ, אֶחָד הַמְּגַלֵּחַ וְאֶחָד הַמִּתְגַּלֵּחַ.&nbsp; וְכֵן אָסוּר לְגַלַּח שָׂפָה, וְלִטֹּל צִפָּרְנָיו בִּכְלִי; אֲבָל בְּשִׁנָּיו אוֹ שֶׁנָּטַל צִפֹּרֶן בְּצִפֹּרֶן, מֻתָּר.</p>

<p><b>ה,ג</b>&nbsp;&nbsp;וּמְנַיִן שֶׁהָאָבֵל אָסוּר לְכַבַּס בְּגָדָיו, וְלִרְחֹץ גּוּפוֹ, וְלָסוּךְ:&nbsp; שֶׁנֶּאֱמָר "הִתְאַבְּלִי-נָא וְלִבְשִׁי-נָא בִגְדֵי-אֵבֶל, וְאַל-תָּסוּכִי שֶׁמֶן" (שמואל&nbsp;ב יד,ב); וּרְחִיצָה בִּכְלַל סִיכָה--שֶׁהָרְחִיצָה קוֹדֶמֶת לַסִּיכָה, שֶׁנֶּאֱמָר "וְרָחַצְתְּ וָסַכְתְּ" (רות ג,ג).&nbsp; וּכְשֵׁם שֶׁהָאָבֵל אָסוּר בְּכִבּוּס בְּגָדִים, כָּךְ אָסוּר לִלְבֹּשׁ כֵּלִים לְבָנִים חֲדָשִׁים וּמְגֹהָצִין.</p>

<p><b>ה,ד</b>&nbsp;&nbsp;אָסוּר לָסוּךְ מִקְצַת גּוּפוֹ, כְּכָל גּוּפוֹ; וְאִם לְהַעְבִיר אֶת הַזֻּהְמָה, מֻתָּר.&nbsp; וְכֵן בִּרְחִיצַת מִקְצַת גּוּפוֹ בְּחַמִּין; אֲבָל בְּצוֹנֵן רוֹחֵץ פָּנָיו יָדָיו וְרַגְלָיו, אֲבָל לֹא כָּל גּוּפוֹ.</p>

<p><b>ה,ה</b>&nbsp;&nbsp;מְנַיִן לָאָבֵל שֶׁאָסוּר בְּתַשְׁמִישׁ הַמִּטָּה--שֶׁנֶּאֱמָר "וַיְנַחֵם דָּוִד, אֵת בַּת-שֶׁבַע אִשְׁתּוֹ, וַיָּבֹא אֵלֶיהָ, וַיִּשְׁכַּב עִמָּהּ" (שמואל&nbsp;ב יב,כד), מִכְּלָל שֶׁהָיָה אָסוּר מִקֹּדֶם.&nbsp; וְכֵן לֹא יִשָּׂא הָאָבֵל אִשָּׁה, וְלֹא תִנָּשֵׂא הָאִשָּׁה, אַף עַל פִּי שְׁאֵין מְשַׁמְּשִׁין מִטָּתָן.&nbsp; וּמֻתָּר לְהִתְיַחַד עִם אִשְׁתּוֹ, אַף עַל פִּי שְׁהוּא אָסוּר בְּתַשְׁמִישׁ הַמִּטָּה.</p>

<p><b>ה,ו</b>&nbsp;&nbsp;מְנַיִן שֶׁהָאָבֵל אָסוּר בִּנְעִילַת הַסַּנְדָּל--שֶׁהֲרֵי נֶאֱמָר בִּיחֶזְקֵאל "וּנְעָלֶיךָ תָּשִׂים בְּרַגְלֶיךָ" (יחזקאל כד,יז), מִכְּלָל שֶׁכָּל הָעָם אֲסוּרִין.&nbsp; הָיָה בָּא בַּדֶּרֶךְ, נוֹעֵל וְהוֹלֵךְ; וּכְשֶׁיִּכָּנֵס בַּמְּדִינָה, חוֹלֵץ מַנְעָלָיו.</p>

<p><b>ה,ז</b>&nbsp;&nbsp;רְמָז לָאָבֵל שֶׁאָסוּר בַּעֲשִׂיַּת מְלָאכָה:&nbsp; זֶה שֶׁנֶּאֱמָר "וְהָפַכְתִּי חַגֵּיכֶם לְאֵבֶל" (עמוס ח,י)--מַה חָג אָסוּר בַּעֲשִׂיַּת מְלָאכָה, אַף אָבֵל אָסוּר בַּעֲשִׂיַּת מְלָאכָה.&nbsp; וּכְשֵׁם שְׁהוּא אָסוּר בַּעֲשִׂיַּת מְלָאכָה--כָּךְ הוּא אָסוּר לִשָּׂא וְלִתֵּן בִּסְחוֹרָה, וְלֵילֵךְ מִמְּדִינָה לִמְדִינָה בִּסְחוֹרָה.</p>

<p><b>ה,ח</b>&nbsp;&nbsp;כָּל שְׁלוֹשָׁה יָמִים הָרִאשׁוֹנִים, אָסוּר בַּעֲשִׂיַּת מְלָאכָה, אַפִלּוּ הָיָה עָנִי הַמִּתְפַּרְנֵס מִן הַצְּדָקָה.&nbsp; מִכָּאן וְאִלַּךְ, אִם הָיָה עָנִי--עוֹשֶׂה בְּצִנְעָה בְּתוֹךְ בֵּיתוֹ, וְהָאִשָּׁה טוֹוָה בַּפֶּלֶךְ בְּתוֹךְ בֵּיתָהּ.&nbsp; [ט] שְׁנֵי אַחִים אוֹ שְׁנֵי שֻׁתָּפִין שְׁהֶן בְּחָנוּת אַחַת, וְאֵרַע אֵבֶל לְאֶחָד מֵהֶן--נוֹעֲלִין אֶת הֶחָנוּת כָּל שִׁבְעָה.</p>

<p><b>ה,ט</b>&nbsp;&nbsp;[י] אַפִלּוּ דְּבָרִים הַמֻּתָּרִין לַעֲשׂוֹתָן בְּחֻלּוֹ שֶׁלַּמּוֹעֵד, אָסוּר לָאָבֵל לַעֲשׂוֹתָן בְּיָדוֹ בִּימֵי אֶבְלוֹ; אֲבָל אֲחֵרִים עוֹשִׂים לוֹ.&nbsp; כֵּיצַד:&nbsp; הָיוּ זֵיתָיו לַהְפֹּךְ, וְכַדָּיו לָגוּף, וּפִשְׁתָּנוֹ לַעֲלוֹת מִן הַמִּשְׁרָה, וְצַמְרוֹ מִן הַיּוּרָה--שׂוֹכֵר אֲחֵרִים לַעֲשׂוֹתָן לוֹ, כְּדֵי שֶׁלֹּא יֹאבְדוּ.&nbsp; וּמְרַבְּצִין לוֹ שָׂדֵהוּ, מִשֶּׁתַּגִּיעַ עוֹנַת הַמַּיִם.</p>

<p><b>ה,י</b>&nbsp;&nbsp;[יא] הָאֲרִיסִין וְהַחֲכִירִין שֶׁלּוֹ וְהַקַּבְלָנִין, הֲרֵי אֵלּוּ יַעֲשׂוּ כְּדַרְכָּן.&nbsp; אֲבָל הַחַמָּרִין וְהַגַּמָּלִין בַּבְּהֵמוֹת שֶׁלּוֹ, וְהַסַּפָּנִין בַּסְּפִינָה שֶׁלּוֹ--הֲרֵי אֵלּוּ לֹא יַעֲשׂוּ; וְאִם הָיוּ מֻחְכָּרִין אוֹ מֻשְׂכָּרִין מִקֹּדֶם לִזְמָן קָצוּב, הֲרֵי אֵלּוּ יַעֲשׂוּ.&nbsp; [יב] שְׂכִיר יוֹם, אַפִלּוּ בְּעִיר אַחֶרֶת--לֹא יַעֲשֶׂה לוֹ.</p>

<p><b>ה,יא</b>&nbsp;&nbsp;[יג] הָאָבֵל שֶׁהָיְתָה מְלֶאכֶת אֲחֵרִים בְּיָדוֹ, בֵּין בְּקַבְלָנוּת בֵּין שְׁאֵינָהּ בְּקַבְלָנוּת--לֹא יַעֲשֶׂה.&nbsp; הָיְתָה מְלַאכְתּוֹ בְּיַד אֲחֵרִים--בְּבֵיתוֹ, לֹא יַעֲשׂוּ; בְּבֵית אֲחֵרִים, עוֹשִׂין.&nbsp; [יד] הָיָה לוֹ דִּין עִם אָדָם, אֵינוּ תּוֹבֵעַ אוֹתוֹ כָּל שִׁבְעַת יְמֵי הָאֲבֵלוּת; וְאִם הָיָה דָּבָר אָבֵד, עוֹשֶׂה שָׁלִיחַ.&nbsp; כְּזֶה הוֹרוּ הַגְּאוֹנִים.</p>

<p><b>ה,יב</b>&nbsp;&nbsp;[טו] מְנַיִן שֶׁהָאָבֵל אָסוּר בְּדִבְרֵי תּוֹרָה, שֶׁהֲרֵי נֶאֱמָר לִיחֶזְקֵאל "הֵאָנֵק דֹּם" (יחזקאל כד,יז).&nbsp; [טז] אָסוּר לִקְרוֹת בַּתּוֹרָה וּבַנְּבִיאִים וּבַכְּתוּבִים, וְלִשְׁנוֹת בַּמִּשְׁנָה וּבַמִּדְרָשׁ וּבַהֲלָכוֹת וּבַהַגָּדוֹת.&nbsp; וְאִם הָיוּ רַבִּים צְרִיכִין לוֹ, מֻתָּר:&nbsp; וּבִלְבָד שֶׁלֹּא יַעְמִיד תֻּרְגְּמָן, אֵלָא יִלְחֹשׁ לְאַחֵר בְּצִדּוֹ; וְזֶה שֶׁבְּצִדּוֹ אוֹמֵר לַתֻּרְגְּמָן, וְהַתֻּרְגְּמָן מַשְׁמִיעַ לָרַבִּים.</p>

<p><b>ה,יג</b>&nbsp;&nbsp;[יז] וּמְנַיִן שְׁאֵין הָאָבֵל יוֹשֵׁב עַל הַמִּטָּה, שֶׁנֶּאֱמָר "וַיָּקָם הַמֶּלֶךְ וַיִּקְרַע אֶת-בְּגָדָיו, וַיִּשְׁכַּב אָרְצָה" (שמואל&nbsp;ב יג,לא).&nbsp; [יח] וְחַיָּב לִכְפּוֹת אֶת הַמִּטָּה, כָּל שִׁבְעָה.&nbsp; וְלֹא מִטָּתוֹ בִּלְבָד הוּא כּוֹפֶה, אֵלָא כָּל מִטּוֹת שֶׁיֵּשׁ לוֹ בְּתוֹךְ בֵּיתוֹ הוּא כּוֹפֶה:&nbsp; אַפִלּוּ עֶשֶׂר מִטּוֹת בַּעֲשָׂרָה בָּתִּים, וּבְעֶשֶׂר עֲיָרוֹת--חַיָּב לִכְפּוֹת אֶת כֻּלָּן.&nbsp; וְאַפִלּוּ חֲמִשָּׁה אַחִים, וּמֵת אֶחָד מֵהֶן--כֻּלָּן כּוֹפִין אֶת כָּל מִטּוֹתֵיהֶן.</p>

<p><b>ה,יד</b>&nbsp;&nbsp;הַמִּטָּה הַמְּיֻחֶדֶת לְכֵלִים אוֹ לְמָעוֹת, אֵינוּ צָרִיךְ לִכְפּוֹתָהּ.&nbsp; דַּרְגַּשׁ, אֵינוּ צָרִיךְ לִכְפּוֹתוֹ; אֵלָא מַתִּיר אֶת קַרְבִּיטָיו, וְהוּא נוֹפֵל מֵאֵלָיו.&nbsp; מִטָּה שֶׁנַּקְלִיטֶיהָ יוֹצְאִין מִמֶּנָּה, שֶׁהֲרֵי אֵי אִפְשָׁר לְהָפְכָהּ--זוֹקְפָהּ וְדַיּוֹ.&nbsp; הָפַךְ כָּל מִטּוֹתָיו, וְהָיָה הוּא יָשֵׁן עַל גַּבֵּי מִטּוֹת אֲחֵרִים, אוֹ עַל גַּבֵּי כִּסֵּא, אוֹ עַל גַּבֵּי אָרוֹן, אוֹ עַל גַּבֵּי קַרְקָע--לֹא יָצָא יְדֵי חוֹבָתוֹ; אֵלָא יִישַׁן עַל גַּבֵּי מִטָּה הַכְּפוּיָה.</p>

<p><b>ה,טו</b>&nbsp;&nbsp;[יט] מְנַיִן לָאָבֵל שֶׁאָסוּר בִּפְרִיעַת הָרֹאשׁ:&nbsp; שֶׁהֲרֵי נֶאֱמָר לִיחֶזְקֵאל "לֹא תַעְטֶה עַל-שָׂפָם" (יחזקאל כד,יז), מִכְּלָל שֶׁשְּׁאָר הָאֲבֵלִים חַיָּבִין בַּעֲטִיפַת הָרֹאשׁ; וְהַסּוּדָר שֶׁמְּכַסֶּה בּוֹ רֹאשׁוֹ, עוֹטֶה מִמִּקְצָתוֹ מְעַט עַל פִּיו, שֶׁנֶּאֱמָר "וְעַל-שָׂפָם, יַעְטֶה" (ויקרא יג,מה), וְתִרְגַּם אֻנְקֳלוֹס הַגֵּר כַּאֲבִילָא יִתְעַטַּף.</p>

<p><b>ה,טז</b>&nbsp;&nbsp;[כ] וּמְנַיִן שֶׁהָאָבֵל אָסוּר בִּשְׁאֵלַת שָׁלוֹם, שֶׁנֶּאֱמָר "הֵאָנֵק דֹּם" (יחזקאל כד,יז).&nbsp; כָּל שְׁלוֹשָׁה יָמִים הָרִאשׁוֹנִים--מִי שֶׁנָּתַן לוֹ שָׁלוֹם, אֵינוּ מַחְזִיר לוֹ אֵלָא מוֹדִיעוֹ שְׁהוּא אָבֵל.&nbsp; וּמִשְּׁלוֹשָׁה וְעַד שִׁבְעָה--מִי שֶׁשָּׁאַל בִּשְׁלוֹמוֹ, מַחְזִיר לוֹ שָׁלוֹם.&nbsp; וּמִשִּׁבְעָה וְעַד שְׁלוֹשִׁים, שׁוֹאֵל בִּשְׁלוֹם אֲחֵרִים; אֲבָל אֲחֵרִים אֵין שׁוֹאֲלִין בִּשְׁלוֹמוֹ, עַד לְאַחַר שְׁלוֹשִׁים יוֹם.&nbsp; וְעַל אָבִיו וְעַל אִמּוֹ--אֵין שׁוֹאֲלִין בִּשְׁלוֹמוֹ, עַד לְאַחַר שְׁנֵים עָשָׂר חֹדֶשׁ.</p>

<p><b>ה,יז</b>&nbsp;&nbsp;אִם בִּשְׁאֵלַת שָׁלוֹם נֶאֱסָר הָאָבֵל--קַל וְחֹמֶר שְׁהוּא אָסוּר לְהַרְבּוֹת דְּבָרִים וְלִשְׂחֹק, שֶׁנֶּאֱמָר "דֹּם" (יחזקאל כד,יז).&nbsp; וְלֹא יֶאֱחֹז תִּינוֹק בְּחֵיקוֹ, שֶׁלֹּא יְבִיאֶנּוּ לִידֵי שְׂחוֹק; וְלֹא יִכָּנֵס לִמְקוֹם שִׂמְחָה, כְּגוֹן בָּתֵּי הַמִּשְׁתָּאוֹת וְכַיּוֹצֶא בָּהֶן.
<br>&nbsp;</p>

<h2>הִלְכּוֹת אֵבֶל פֵּרֶק ו</h2>

<p><b>ו,א</b>&nbsp;&nbsp;מִדִּבְרֵי סוֹפְרִים שֶׁיִּהְיֶה הָאָבֵל נוֹהֵג בְּמִקְצַת דִּבְרֵי אֲבֵלוּת, כָּל שְׁלוֹשִׁים יוֹם.&nbsp; וּמְנַיִן סָמְכוּ לִשְׁלוֹשִׁים יוֹם--שֶׁהֲרֵי הוּא אוֹמֵר "וּבָכְתָה אֶת-אָבִיהָ וְאֶת-אִמָּהּ, יֶרַח יָמִים" (דברים כא,יג), מִכְּלָל שֶׁהָאָבֵל מִצְטַעֵר כָּל שְׁלוֹשִׁים יוֹם.</p>

<p><b>ו,ב</b>&nbsp;&nbsp;וְאֵלּוּ דְּבָרִים שֶׁהָאָבֵל אָסוּר בָּהֶן כָּל שְׁלוֹשִׁים יוֹם--אָסוּר בַּתַּסְפֹּרֶת, וּבַגִּהוּץ, וּבַנִּשּׂוּאִין, וּבְשִׂמְחַת מְרֵעוּת, וְלֵילֵךְ בִּסְחוֹרָה מִמְּדִינָה לִמְדִינָה:&nbsp; הַכֹּל חֲמִשָּׁה דְּבָרִים.</p>

<p><b>ו,ג</b>&nbsp;&nbsp;בַּתַּסְפֹּרֶת כֵּיצַד:&nbsp; כְּשֵׁם שֶׁאָסוּר לְסַפַּר כָּל שְׂעַר גּוּפוֹ, אוֹ לְגַלַּח שְׂפָמוֹ, אוֹ לָקֹץ צִפָּרְנָיו בִּכְלִי, כָּל שִׁבְעָה--כָּךְ אָסוּר כָּל שְׁלוֹשִׁים.&nbsp; בַּמֶּה דְּבָרִים אֲמוּרִים, בְּאִישׁ; אֲבָל הָאִשָּׁה מֻתֶּרֶת בִּנְטִילַת שֵׂעָר לְאַחַר שִׁבְעָה, וְהָאִישׁ עַד שְׁלוֹשִׁים יוֹם.&nbsp; וְעַל אָבִיו וְעַל אִמּוֹ--חַיָּב לְגַדַּל שְׂעָרוֹ עַד שֶׁיִּשְׁלַח פֶּרַע, אוֹ עַד שֶׁיִּגְעֲרוּ בּוֹ חֲבֵרָיו.</p>

<p><b>ו,ד</b>&nbsp;&nbsp;וְכֵן אָסוּר לִלְבֹּשׁ כֵּלִים לְבָנִים חֲדָשִׁים וּמְגֹהָצִין כָּל שְׁלוֹשִׁים, אֶחָד הָאִישׁ וְאֶחָד הָאִשָּׁה.&nbsp; הָיוּ צְבוּעִין וּמְגֹהָצִין, מֻתָּרִין; וְכֵן אִם לֹא הָיוּ חֲדָשִׁים--אַף עַל פִּי שְׁהֶן לְבָנִים וּמְגֹהָצִין, מֻתָּרִין.&nbsp; וּכְלֵי פִּשְׁתָּן, אֵין בָּהֶן מִשּׁוֹם גִּהוּץ.&nbsp; וּלְאַחַר שְׁלוֹשִׁים יוֹם, מֻתָּר בַּגִּהוּץ, אַפִלּוּ עַל אָבִיו וְעַל אִמּוֹ.</p>

<p><b>ו,ה</b>&nbsp;&nbsp;בַּנִּשּׂוּאִין כֵּיצַד:&nbsp; אָסוּר לִשָּׂא אִשָּׁה, כָּל שְׁלוֹשִׁים יוֹם; וּמֻתָּר לְאָרַס, אַפִלּוּ בְּיוֹם הַמִּיתָה.&nbsp; וּמִי שֶׁמֵּתָה אִשְׁתּוֹ--אִם כְּבָר קִיַּם מִצְוַת פִּרְיָה וְרִבְיָה, וְיֵשׁ לוֹ מִי שֶׁיְּשַׁמְּשֶׁנּוּ, וְאֵין לוֹ בָּנִים קְטַנִּים--הֲרֵי זֶה אָסוּר לִשָּׂא אִשָּׁה אַחֶרֶת, עַד שֶׁיַּעַבְרוּ עָלָיו שְׁלוֹשָׁה רְגָלִים.</p>

<p><b>ו,ו</b>&nbsp;&nbsp;אֲבָל מִי שֶׁלֹּא קִיַּם עֲדַיִן מִצְוַת פִּרְיָה וְרִבְיָה, אוֹ שֶׁקִּיַּם וְיֵשׁ לוֹ בָּנִים קְטַנִּים, אוֹ מִי שְׁאֵין לוֹ מִי שֶׁיְּשַׁמְּשֶׁנּוּ--הֲרֵי זֶה מֻתָּר לְאָרַס, וְלִכְנֹס מִיָּד; וְאָסוּר לוֹ לָבוֹא עָלֶיהָ, עַד שְׁלוֹשִׁים יוֹם.&nbsp; וְכֵן הָאִשָּׁה שֶׁהָיְתָה אֲבֵלָה--לֹא תִבָּעֵל, עַד שְׁלוֹשִׁים יוֹם.</p>

<p><b>ו,ז</b>&nbsp;&nbsp;[ו] שִׂמְחַת מְרֵעוּת שֶׁהָיָה חַיָּב לִפְרֹעַ אוֹתָהּ, מֻתָּר לַעֲשׂוֹתָהּ מִיָּד לְאַחַר שִׁבְעָה.&nbsp; אֲבָל אִם אֵינוּ חַיָּב לְפָרְעָהּ--אָסוּר לְהִכָּנֵס לָהּ, עַד שְׁלוֹשִׁים יוֹם.&nbsp; [ז] בַּמֶּה דְּבָרִים אֲמוּרִים, בִּשְׁאָר מֵתִים; אֲבָל עַל אָבִיו וְעַל אִמּוֹ--בֵּין כָּךְ וּבֵין כָּךְ--לֹא יִכָּנֵס לְשִׂמְחַת מְרֵעוּת, עַד שְׁנֵים עָשָׂר חֹדֶשׁ.</p>

<p><b>ו,ח</b>&nbsp;&nbsp;עַל כָּל הַמֵּתִים כֻּלָּן--מֻתָּר לֵילֵךְ בִּסְחוֹרָה, לְאַחַר שְׁלוֹשִׁים יוֹם.&nbsp; וְעַל אָבִיו וְעַל אִמּוֹ--עַד שֶׁיִּגְעֲרוּ בּוֹ חֲבֵרָיו, וְיֹאמְרוּ לוֹ לֵךְ עִמָּנוּ.&nbsp; [ט] וְכֵן עַל כָּל הַמֵּתִים כֻּלָּן--רָצָה, מְמַעֵט בַּעֲסָקוֹ; רָצָה, אֵינוּ מְמַעֵט.&nbsp; עַל אָבִיו וְעַל אִמּוֹ, מְמַעֵט בַּעֲסָקוֹ.&nbsp; [י] הַהוֹלֵךְ מִמָּקוֹם לְמָקוֹם--אִם יָכוֹל לְמַעַט בַּעֲסָקוֹ, מְמַעֵט; וְאִם לָאו, יִקְנֶה צָרְכֵּי הַדֶּרֶךְ וּדְבָרִים שֶׁיֵּשׁ בָּהֶן חַיֵּי נֶפֶשׁ.</p>

<p><b>ו,ט</b>&nbsp;&nbsp;[יא] מִי שֶׁהָיָה בַּעְלָהּ צָלוּב עִמָּהּ בָּעִיר, אוֹ אִשְׁתּוֹ צְלוּבָה, אוֹ אָבִיו אוֹ אִמּוֹ--אָסוּר לוֹ לִשְׁכֹּן בְּאוֹתָהּ הָעִיר, עַד שֶׁיִּכְלֶה הַבָּשָׂר.&nbsp; וְאִם הָיְתָה עִיר גְּדוֹלָה כְּאַנְטוּכְיָה, יֵשׁ לוֹ לִשְׁכֹּן בְּצַד הָאַחֵר שְׁאֵינָן צְלוּבִין בּוֹ.</p>

<p><b>ו,י</b>&nbsp;&nbsp;[יב] יוֹם שְׁבִיעִי--מִקְצָתוֹ כְּכֻלּוֹ, וְהוּא עוֹלֶה לְכָאן וּלְכָאן; לְפִיכָּךְ מֻתָּר לְכַבַּס וְלִרְחֹץ וְלַעֲשׂוֹת שְׁאָר הַדְּבָרִים, בְּיוֹם שְׁבִיעִי.&nbsp; וְכֵן יוֹם שְׁלוֹשִׁים--מִקְצָתוֹ כְּכֻלּוֹ, וּמֻתָּר לְסַפַּר וּלְגַהַץ בְּיוֹם שְׁלוֹשִׁים.</p>

<p><b>ו,יא</b>&nbsp;&nbsp;[יג] מִי שֶׁתְּכָפוּהוּ אֲבָלָיו--הִכְבִּיד שְׁעָרוֹ, מֵקַל בְּתַעַר לֹא בְּמִסְפָּרַיִם; וּמְכַבֵּס כְּסוּתוֹ בַּמַּיִם, אֲבָל לֹא בְּנֶתֶר וְלֹא בְּחוֹל; וְרוֹחֵץ כָּל גּוּפוֹ בְּצוֹנֵן, אֲבָל לֹא בְּחַמִּין.&nbsp; וְכֵן מִי שֶׁתְּכָפוּהוּ אֲבָלָיו, וּבָא מִמְּדִינַת הַיָּם, וּמִבֵּית הַשִּׁבְיָה, אוֹ שֶׁיָּצָא מִבֵּית הָאֲסוּרִים, אוֹ שֶׁהָיָה מְנֻדֶּה וְהֻתַּר, אוֹ שֶׁהָיָה מֻדָּר וְנִשְׁאַל עַל נִדְרוֹ וְהֻתַּר, וְכָל הַיּוֹצֶא מִטֻּמְאָה לְטַהְרָה--הֲרֵי אֵלּוּ מְגַלְּחִין בִּימֵי אֶבְלָם, הוֹאִיל וְתָכַף אוֹתָם אֵבֶל אַחַר אֵבֶל וְלֹא מָצְאוּ פְּנָאי.
<br>&nbsp;</p>

<h2>הִלְכּוֹת אֵבֶל פֵּרֶק ז</h2>

<p><b>ז,א</b>&nbsp;&nbsp;מִי שֶׁבָּאָה לוֹ שְׁמוּעָה שֶׁמֵּת לוֹ קָרוֹב--אִם בְּתוֹךְ שְׁלוֹשִׁים יוֹם הִגִּיעָה הַשְּׁמוּעָה, אַפִלּוּ בְּיוֹם שְׁלוֹשִׁים עַצְמוֹ--הֲרֵי זוֹ שְׁמוּעָה קְרוֹבָה; וְחַיָּב לִנְהֹג שִׁבְעַת יְמֵי אֲבֵלוּת מִיּוֹם שֶׁהִגִּיעָה הַשְּׁמוּעָה, וְקוֹרֵעַ, וּמוֹנֶה שְׁלוֹשִׁים יוֹם לְאִסּוּר הַתַּסְפֹּרֶת, עִם שְׁאָר הַדְּבָרִים.&nbsp; כְּלָלוֹ שֶׁלַּדָּבָר--יוֹם שְׁמוּעָתוֹ הַקְּרוֹבָה, כְּיוֹם הַקְּבוּרָה.</p>

<p><b>ז,ב</b>&nbsp;&nbsp;אֲבָל אִם הִגִּיעָה לוֹ הַשְּׁמוּעָה אַחַר שְׁלוֹשִׁים--הֲרֵי זוֹ שְׁמוּעָה רְחוֹקָה, וְאֵינָהּ נוֹהֶגֶת אֵלָא יוֹם אֶחָד בִּלְבָד; וְאֵינוּ קוֹרֵעַ.&nbsp; וּכְאִלּוּ יוֹם הַשְּׁמוּעָה הוּא יוֹם שְׁבִיעִי וְיוֹם שְׁלוֹשִׁים, וּמִקְצַת הַיּוֹם כְּכֻלּוֹ.</p>

<p><b>ז,ג</b>&nbsp;&nbsp;[ב] כֵּיצַד מִקְצַת הַיּוֹם כְּכֻלּוֹ:&nbsp; כֵּיוָן שֶׁנָּהַג אֲבֵלוּת שָׁעָה אַחַת--כְּאִלּוּ נָהַג כָּל הַיּוֹם כֻּלּוֹ, וּמֻתָּר לִנְעֹל וְלִרְחֹץ וְלָסוּךְ וּלְגַלַּח בִּשְׁאָר הַיּוֹם; וְכֵן הוּא מֻתָּר בְּכָל הַדְּבָרִים.</p>

<p><b>ז,ד</b>&nbsp;&nbsp;[ג] מִי שֶׁבָּאָה לוֹ שְׁמוּעָה קְרוֹבָה בְּתוֹךְ הָרֶגֶל אוֹ בְּיוֹם הַשַּׁבָּת, וּלְאַחַר הַשַּׁבָּת אוֹ אַחַר הָרֶגֶל נַעֲשָׂת רְחוֹקָה--עוֹלָה לוֹ; וְאֵינוּ נוֹהֵג לְאַחַר הָרֶגֶל אוֹ לְאַחַר הַשַּׁבָּת, אֵלָא יוֹם אֶחָד בִּלְבָד, וּמִקְצַת הַיּוֹם כְּכֻלּוֹ, כְּמוֹ שֶׁבֵּאַרְנוּ.</p>

<p><b>ז,ה</b>&nbsp;&nbsp;[ד] מִי שֶׁמֵּת לוֹ קָרוֹב, וְלֹא יָדַע עַד שֶׁבָּא--אִם הָיָה בְּמָקוֹם קָרוֹב שְׁהוּא מַהְלַךְ עֶשֶׂר פַּרְסָאוֹת, שֶׁאִפְשָׁר שֶׁיָּבוֹא בְּיוֹם אֶחָד--אַפִלּוּ בָּא בַּיּוֹם הַשְּׁבִיעִי:&nbsp; אִם מָצָא מְנַחֲמִין אֵצֶל גְּדוֹל הַבַּיִת--אַף עַל פִּי שֶׁנִּנְעֲרוּ לַעֲמֹד--הוֹאִיל וּמָצָא מְנַחֲמִין, עוֹלֶה לוֹ וּמוֹנֶה עִמָּהֶן תַּשְׁלוּם שְׁלוֹשִׁים יוֹם; וְאִם לֹא מָצָא מְנַחֲמִין, מוֹנֶה לְעַצְמוֹ.&nbsp; וְכֵן אִם הָיָה בְּמָקוֹם רָחוֹק--אַפִלּוּ בָּא בְּיוֹם שֵׁנִי, מוֹנֶה לְעַצְמוֹ שִׁבְעָה וּשְׁלוֹשִׁים מִיּוֹם שֶׁבָּא.</p>

<p><b>ז,ו</b>&nbsp;&nbsp;[ה] הָאָבֵל בִּשְׁלוֹשָׁה יָמִים הָרִאשׁוֹנִים--אֵינוּ הוֹלֵךְ, אַפִלּוּ לְבֵית אָבֵל אַחֵר; מִכָּאן וְאִלַּךְ--הוֹלֵךְ, וְאֵינוּ יוֹשֵׁב בִּמְקוֹם הַמְּנַחֲמִין אֵלָא בִּמְקוֹם הַמִּתְנַחֲמִין.&nbsp; וְלֹא יֵצֵא לְמָקוֹם אַחֵר מִפֶּתַח בֵּיתוֹ, כָּל שַׁבָּת הָרִאשׁוֹנָה; שְׁנִיָּה, יוֹצֶא וְאֵינוּ יוֹשֵׁב בִּמְקוֹמוֹ; שְׁלִישִׁית, יוֹשֵׁב בִּמְקוֹמוֹ וְאֵינוּ מְדַבֵּר כְּדַרְכּוֹ; רְבִיעִית, הֲרֵי הוּא כְּכָל אָדָם.</p>

<p><b>ז,ז</b>&nbsp;&nbsp;[ו] כּוֹהֵן גָּדוֹל--חַיָּב בְּכָל דִּבְרֵי אֲבֵלוּת, אֵלָא שֶׁאָסוּר לוֹ לִקְרֹעַ בְּגָדָיו לְמַעְלָה, וּלְגַדַּל פֶּרַע, וְלָצֵאת אַחַר הַמִּטָּה.&nbsp; וְכָל הָעָם בָּאִין לְנַחֲמוֹ לְבֵיתוֹ.&nbsp; וּכְשֶׁמַּבְרִין אוֹתוֹ--כָּל הָעָם מְסֻבִּין עַל הָאָרֶץ, וְהוּא מֵסֶב עַל הַסַּפְסַל.&nbsp; וְאוֹמְרִין לוֹ כְּשֶׁמְּנַחֲמִין אוֹתוֹ, אָנוּ כַּפָּרָתָךְ, וְהוּא אוֹמֵר לָהֶם, תִּתְבָּרְכוּ מִן הַשָּׁמַיִם; וְאִם רָצָה לְנַחַם אֲחֵרִים--הַמְּמֻנֶּה מְמַצְּעוֹ בְּתוֹךְ הָעָם, וְאוֹמֵר לָהֶם תְּנֻחָמוּ.</p>

<p><b>ז,ח</b>&nbsp;&nbsp;[ז] וְכֵן הַמֶּלֶךְ חַיָּב בְּכָל דִּבְרֵי אֲבֵלוּת, אֵלָא שְׁאֵינוּ יוֹצֶא מִפֶּתַח פַּלְטוֹרִין שֶׁלּוֹ אַחַר מֵתוֹ, וְאֵין צָרִיךְ לוֹמַר אַחַר מֵתִים אֲחֵרִים, וְאֵינוּ מְנַחֵם אֲבֵלִים.&nbsp; וְלֹא יָצָא דָּוִיד אַחַר אַבְנֵר, אֵלָא לְהוֹדִיעַ לָעָם שֶׁלֹּא נֶהְרָג בִּרְצוֹנוֹ.</p>

<p><b>ז,ט</b>&nbsp;&nbsp;[ח] אֵין אָדָם נִכְנָס לַמֶּלֶךְ לְנַחֲמוֹ, אֵלָא עֲבָדָיו וּמִי שֶׁנָּתַן לוֹ רְשׁוּת לְהִכָּנֵס; וְאֵין לָהֶן רְשׁוּת לְדַבַּר לוֹ תַּנְחוּמִין, אֵלָא כְּפִי מַה שֶׁיַּרְשֶׁה אוֹתָן.&nbsp; וּכְשֶׁמַּבְרִין אוֹתוֹ--כָּל הָעָם מְסֻבִּין עַל הָאָרֶץ, וְהוּא מֵסֶב עַל הַדַּרְגַּשׁ.
<br>&nbsp;</p>

<h2>הִלְכּוֹת אֵבֶל פֵּרֶק ח</h2>

<p><b>ח,א</b>&nbsp;&nbsp;אָבֵל חַיָּב לִקְרֹעַ עַל מֵתוֹ--שֶׁנֶּאֱמָר "וּבִגְדֵיכֶם לֹא-תִפְרֹמוּ, וְלֹא תָמֻתוּ" (ויקרא י,ו), הַא אַחֵר חַיָּב לִפְרֹם.&nbsp; וְאֵין קְרִיעָה אֵלָא מֵעוֹמֵד, שֶׁנֶּאֱמָר "וַיָּקָם הַמֶּלֶךְ וַיִּקְרַע אֶת-בְּגָדָיו" (שמואל&nbsp;ב יג,לא).&nbsp; וּמֵהֵיכָן קוֹרֵעַ, מִלְּפָנָיו; וְהַקּוֹרֵעַ מֵאֲחוֹרָיו אוֹ מִן הַצְּדָדִין אוֹ מִלְּמַטָּה, לֹא יָצָא יְדֵי חוֹבַת קְרִיעָה--אֵלָא כּוֹהֵן גָּדוֹל בִּלְבָד, שְׁהוּא פּוֹרֵם מִלְּמַטָּה.</p>

<p><b>ח,ב</b>&nbsp;&nbsp;כַּמָּה שֵׁעוּר הַקְּרָע, טֶפַח.&nbsp; וְאֵינוּ צָרִיךְ לְהַבְדִּיל שְׂפַת הַבֶּגֶד, וּמֻתָּר לוֹ לִקְרֹעַ בִּכְלִי.&nbsp; וְיֵשׁ לוֹ לִקְרֹעַ בִּפְנִים, שֶׁלֹּא בִּפְנֵי אָדָם; לְפִיכָּךְ יֵשׁ לוֹ לְהַכְנִיס יָדוֹ בִּפְנִים, וְקוֹרֵעַ בְּצִנְעָה.&nbsp; וְאֵינוּ חַיָּב לִקְרֹעַ אֵלָא בֶּגֶד הָעֶלְיוֹן בִּלְבָד.&nbsp; [ג] וְכָל שִׁבְעַת יְמֵי אֲבֵלוּת, הַקְּרָע לְפָנִים; וְאִם בָּא לְהַחְלִיף--מַחְלִיף, וְאֵינוּ קוֹרֵעַ קְרָע אַחֵר, שֶׁכָּל קְרָע שְׁאֵינוּ בְּשָׁעַת חִמּוּם, אֵינוּ קְרָע.</p>

<p><b>ח,ג</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר הַמֵּתִים, חוּץ מֵאָבִיו וְאִמּוֹ.&nbsp; אֲבָל עַל אָבִיו וְעַל אִמּוֹ--קוֹרֵעַ עַד שֶׁמְּגַלֶּה אֶת לִבּוֹ, וּמַבְדִּיל שְׂפַת הַבֶּגֶד, וְאֵינוּ קוֹרֵעַ בִּכְלִי אֵלָא בְּיָדוֹ, מִבַּחוּץ בִּפְנֵי כָּל הָעָם.&nbsp; וְקוֹרֵעַ אֶת כָּל הַבְּגָדִים שֶׁעָלָיו; וּבֶגֶד הַזִּיעָה הַדָּבוּק לִבְשָׂרוֹ, אֵינוּ מְעַכֵּב.&nbsp; וְאִם הִחְלִיף בֶּגֶד אַחֵר, חַיָּב לִקְרֹעַ כָּל שִׁבְעָה.&nbsp; וְכֵן עַל אָבִיו וְעַל אִמּוֹ--חוֹלֵץ כְּתֵפוֹ וּמוֹצִיא זְרוֹעוֹ מִן הַחֲלוּק, עַד שֶׁיִּתְגַּלֶּה כְּתֵפוֹ וּזְרוֹעוֹ; וְהוֹלֵךְ כָּךְ לִפְנֵי הַמִּטָּה.&nbsp; וְאַחַר שֶׁיִּקְבֹּר אָבִיו אוֹ אִמּוֹ, אֵינוּ חַיָּב לַחְלֹץ.</p>

<p><b>ח,ד</b>&nbsp;&nbsp;קוֹרְעִין לַקָּטָן, מִפְּנֵי עָגְמַת נֶפֶשׁ.&nbsp; וְחוֹלֶה שֶׁמֵּת לוֹ מֵת--אֵין מְקָרְעִין לוֹ, וְלֹא מוֹדִיעִין אוֹתוֹ, שֶׁמֶּא תִּטָּרֵף דַּעְתּוֹ עָלָיו, וּמְשַׁתְּקִין אֶת הַנָּשִׁים מִפָּנָיו.&nbsp; [ה] וְקוֹרֵעַ אָדָם עַל חָמִיו וְעַל חֲמוֹתוֹ, מִפְּנֵי כְּבוֹד אִשְׁתּוֹ; וְכֵן הִיא קוֹרַעַת עַל חָמִיהָ וְעַל חֲמוֹתָהּ, מִפְּנֵי כְּבוֹד בַּעְלָהּ.</p>

<p><b>ח,ה</b>&nbsp;&nbsp;[ו] מִי שְׁאֵין לוֹ חֲלוּק לִקְרֹעַ, וְנִזְדַּמַּן לוֹ חֲלוּק--בְּתוֹךְ שִׁבְעָה, קוֹרֵעַ; לְאַחַר שִׁבְעָה, אֵינוּ קוֹרֵעַ.&nbsp; וְעַל אָבִיו וְעַל אִמּוֹ--אַפִלּוּ לְאַחַר שִׁבְעָה--קוֹרֵעַ, כָּל שְׁלוֹשִׁים יוֹם.&nbsp; וְכָל הַיּוֹצֶא בַּבֶּגֶד הַקָּרוּעַ לִפְנֵי מֵתִים, כְּלוֹמַר שְׁהוּא קָרַע עַתָּה עֲלֵיהֶן--הֲרֵי זֶה גּוֹנֵב דַּעַת הַבְּרִיּוֹת, וְזִלְזַל בִּכְבוֹד הַחַיִּים וְהַמֵּתִים.</p>

<p><b>ח,ו</b>&nbsp;&nbsp;[ז] הָאוֹמֵר לַחֲבֵרוֹ הַשְׁאִילֵנִי חֲלוּקָךְ, וַאֲבַקַּר אֶת אָבִי שְׁהוּא חוֹלֶה, וְהָלַךְ, וּמְצָאוֹ שֶׁמֵּת--קוֹרֵעַ; וּמְאַחֶה לוֹ אֶת חֲלוּקוֹ, וְנוֹתֵן לוֹ דְּמֵי קְרָעוֹ.&nbsp; וְאִם לֹא הוֹדִיעוֹ שְׁהוּא מְבַקֵּר בּוֹ חוֹלֶה, הֲרֵי זֶה לֹא יִגַּע בּוֹ.</p>

<p><b>ח,ז</b>&nbsp;&nbsp;[ח] מִי שֶׁהָיָה לוֹ חוֹלֶה בְּתוֹךְ בֵּיתוֹ, וְנִתְעַלַּף, וְסָבוּר שֶׁמֵּת וְקָרַע, וְאַחַר כָּךְ מֵת--אִם בְּתוֹךְ כְּדֵי דִּבּוּר, אֵינוּ חוֹזֵר וְקוֹרֵעַ; וְאִם לְאַחַר כְּדֵי דִּבּוּר, חוֹזֵר וְקוֹרֵעַ קְרָע אַחֵר.</p>

<p><b>ח,ח</b>&nbsp;&nbsp;וְכֵן מִי שֶׁאָמְרוּ לוֹ מֵת אָבִיו וְקָרַע, וְאַחַר כָּךְ נִמְצָא בְּנוֹ--אִם בְּתוֹךְ כְּדֵי דִּבּוּר נוֹדַע לוֹ אֲמִתַּת הַדָּבָר, יָצָא יְדֵי קְרִיעָה; וְאִם אַחַר כְּדֵי דִּבּוּר--לֹא יָצָא, וְחַיָּב לִקְרֹעַ קְרָע אַחֵר.</p>

<p><b>ח,ט</b>&nbsp;&nbsp;מִי שֶׁמֵּתוּ לוֹ מֵתִים הַרְבֵּה כְּאֶחָד, קוֹרֵעַ קְרָע אֶחָד לְכֻלָּם.&nbsp; הָיָה בִּכְלָלָן אָבִיו אוֹ אִמּוֹ--קוֹרֵעַ עַל כֻּלָּן קְרָע אֶחָד, וְעַל אָבִיו וְעַל אִמּוֹ קְרָע אַחֵר.</p>

<p><b>ח,י</b>&nbsp;&nbsp;מִי שֶׁמֵּת לוֹ מֵת וְקָרַע עָלָיו, וְאַחַר כָּךְ מֵת לוֹ מֵת אַחֵר--אִם בְּתוֹךְ שִׁבְעָה, קוֹרֵעַ קְרָע אַחֵר; וְאִם לְאַחַר שִׁבְעָה, מוֹסִיף עַל הַקְּרָע הָרִאשׁוֹן כָּל שְׁהוּא.&nbsp; מֵת לוֹ מֵת שְׁלִישִׁי אַחַר שִׁבְעָה שֶׁלַּשֵּׁנִי, מוֹסִיף כָּל שְׁהוּא.&nbsp; וְכֵן מוֹסִיף וְהוֹלֵךְ, עַד טַבּוּרוֹ; הִגִּיעַ לְטַבּוּרוֹ, מַרְחִיק שָׁלוֹשׁ אֶצְבָּעוֹת וְקוֹרֵעַ.&nbsp; נִתְמַלָּא מִלְּפָנָיו, מַחְזִירוֹ לַאֲחוֹרָיו; נִתְמַלָּא מִלְמַעְלָה, הוֹפְכוֹ לְמַטָּה.</p>

<p><b>ח,יא</b>&nbsp;&nbsp;אָמְרוּ לוֹ מֵת אָבִיו וְקָרַע, וְאַחַר שִׁבְעָה מֵת בְּנוֹ וְהוֹסִיף--הַתַּחְתּוֹן מִתְאַחֶה, וְהָעֶלְיוֹן אֵינוּ מִתְאַחֶה כְּמוֹ שֶׁיִּתְבָּאַר.&nbsp; אָמְרוּ לוֹ מֵת בְּנוֹ וְקָרַע, וְאַחַר שִׁבְעָה מֵת אָבִיו--אֵינוּ מוֹסִיף, אֵלָא קוֹרֵעַ קְרָע אַחֵר:&nbsp; שְׁאֵין אָבִיו וְאִמּוֹ בְּתוֹסֶפֶת.
<br>&nbsp;</p>

<h2>הִלְכּוֹת אֵבֶל פֵּרֶק ט</h2>

<p><b>ט,א</b>&nbsp;&nbsp;כָּל הַקְּרָעִים שֶׁקּוֹרֵעַ אָדָם עַל שְׁאָר קְרוֹבָיו--שׁוֹלֵל הַקְּרָע לְאַחַר שִׁבְעָה, וּמְאַחֶה לְאַחַר שְׁלוֹשִׁים; וְעַל אָבִיו וְעַל אִמּוֹ--שׁוֹלֵל לְאַחַר שְׁלוֹשִׁים, וְאֵינוּ מְאַחֶה לְעוֹלָם.&nbsp; וְהָאִשָּׁה קוֹרַעַת וְשׁוֹלֶלֶת מִיָּד, אַפִלּוּ עַל אָבִיהָ וְעַל אִמָּהּ, מִפְּנֵי הַצְּנִיעוּת.</p>

<p><b>ט,ב</b>&nbsp;&nbsp;כְּדֶרֶךְ שֶׁקּוֹרֵעַ אָדָם עַל אָבִיו וְעַל אִמּוֹ--כָּךְ הוּא חַיָּב לִקְרֹעַ עַל רִבּוֹ שֶׁלִּמְּדוֹ תּוֹרָה, וְעַל הַנָּשִׂיא, וְעַל אָב בֵּית דִּין, וְעַל רֹב הַצִּבּוּר שֶׁנֶּהְרַג, וְעַל בִּרְכַת הַשֵּׁם, וְעַל סֵפֶר תּוֹרָה שֶׁנִּשְׂרַף, וְעַל עָרֵי יְהוּדָה, וְעַל יְרוּשָׁלַיִם, וְעַל הַמִּקְדָּשׁ.</p>

<p><b>ט,ג</b>&nbsp;&nbsp;כָּל אֵלּוּ הַקְּרָעִים--קוֹרֵעַ עַד שֶׁמְּגַלֶּה אֶת לִבּוֹ, וְאֵינוּ מְאַחֶה לְעוֹלָם.&nbsp; וְאַף עַל פִּי שְׁאֵינָן מִתְאַחִין, מֻתָּר לְשָׁלְלָן, לְמָלְלָן, וּלְלַקְּטָן, וְלַעֲשׂוֹתָן כְּמִין סֻלָּמוֹת--לֹא אָסְרוּ אֵלָא בְּאִחוּי אֲלֶכְסַנְדְּרִי בִּלְבָד.&nbsp; וְכָל הַקּוֹרֵעַ מִתּוֹךְ הַשְּׁלָל אוֹ הַמְּלָל אוֹ הַלִּקּוּט, לֹא עָשָׂה כְּלוּם; אֲבָל קוֹרֵעַ הוּא מִתּוֹךְ הָאִחוּי הָאֲלֶכְסַנְדְּרִי.&nbsp; אַפִלּוּ הָפַךְ הַכְּלִי, וְנַעֲשָׂת שְׂפָתוֹ לְמַטָּה--לֹא יְאַחֶה.&nbsp; [ד] וּכְשֵׁם שֶׁהַמּוֹכֵר אָסוּר לְאַחוֹתוֹ, כָּךְ הַלּוֹקֵחַ; לְפִיכָּךְ הַמּוֹכֵר צָרִיךְ לְהוֹדִיעַ לַלּוֹקֵחַ, שֶׁקְּרָע זֶה אֵינוּ מִתְאַחֶה.</p>

<p><b>ט,ד</b>&nbsp;&nbsp;[ה] וּמְנַיִן שֶׁקּוֹרֵעַ עַל רִבּוֹ, כְּדֶרֶךְ קְרָע אָבִיו--שֶׁנֶּאֱמָר "וְהוּא מְצַעֵק אָבִי אָבִי רֶכֶב יִשְׂרָאֵל וּפָרָשָׁיו, וְלֹא רָאָהוּ, עוֹד; וַיַּחֲזֵק, בִּבְגָדָיו, וַיִּקְרָעֵם, לִשְׁנַיִם קְרָעִים" (מלכים&nbsp;ב ב,יב), מִכָּאן שֶׁחַיָּב לְהַבְדִּיל הַשָּׂפָה.</p>

<p><b>ט,ה</b>&nbsp;&nbsp;[ו] וּמְנַיִן שֶׁקּוֹרְעִין עַל הַנָּשִׂיא, וְעַל אָב בֵּית דִּין, וְעַל שְׁמוּעָה שֶׁבָּאָה שֶׁנֶּהְרַג רֹב הַצִּבּוּר:&nbsp; שֶׁנֶּאֱמָר "וַיַּחֲזֵק דָּוִד בִּבְגָדָו, וַיִּקְרָעֵם; וְגַם כָּל-הָאֲנָשִׁים, אֲשֶׁר אִתּוֹ.&nbsp; וַיִּסְפְּדוּ, וַיִּבְכּוּ, וַיָּצֻמוּ, עַד-הָעָרֶב" (שמואל&nbsp;ב א,יא-יב)--"עַל-שָׁאוּל" (שמואל&nbsp;ב א,יב) זֶה נָשִׂיא, "וְעַל-יְהוֹנָתָן בְּנוֹ" (שם) זֶה אָב בֵּית דִּין, "וְעַל-עַם ה' וְעַל-בֵּית יִשְׂרָאֵל--כִּי נָפְלוּ, בֶּחָרֶב" (שם) זוֹ שְׁמוּעָה הָרָעָה.</p>

<p><b>ט,ו</b>&nbsp;&nbsp;[ז] וּמְנַיִן שֶׁקּוֹרְעִין עַל בִּרְכַת הַשֵּׁם, שֶׁנֶּאֱמָר "וַיָּבֹא אֶלְיָקִים בֶּן-חִלְקִיָּה אֲשֶׁר-עַל-הַבַּיִת וְשֶׁבְנָא הַסֹּפֵר וְיוֹאָח בֶּן-אָסָף הַמַּזְכִּיר, אֶל-חִזְקִיָּהוּ--קְרוּעֵי בְגָדִים" (מלכים&nbsp;ב יח,לז).&nbsp; אֶחָד הַשּׁוֹמֵעַ, וְאֶחָד הַשּׁוֹמֵעַ מִפִּי הַשּׁוֹמֵעַ--חַיָּבִין לִקְרֹעַ.&nbsp; [ח] וְהָעֵדִים אֵין חַיָּבִין לִקְרֹעַ כְּשֶׁיָּעִידוּ בְּבֵית דִּין, שֶׁכְּבָר קָרְעוּ בְּשָׁעָה שֶׁשָּׁמְעוּ.</p>

<p><b>ט,ז</b>&nbsp;&nbsp;[ט] וּמְנַיִן שֶׁקּוֹרְעִין עַל סֵפֶר תּוֹרָה שֶׁנִּשְׂרַף--שֶׁנֶּאֱמָר "וַיְהִי כִּקְרוֹא יְהוּדִי, שָׁלֹשׁ דְּלָתוֹת וְאַרְבָּעָה .&nbsp;.&nbsp;. עַד-תֹּם, כָּל-הַמְּגִלָּה, עַל-הָאֵשׁ, אֲשֶׁר עַל-הָאָח.&nbsp; וְלֹא פָחֲדוּ, וְלֹא קָרְעוּ אֶת-בִּגְדֵיהֶם--הַמֶּלֶךְ, וְכָל-עֲבָדָיו" (ירמיהו לו,כג-כד), מִכְּלַל שֶׁחַיָּבִין לִקְרֹעַ.&nbsp; וְאֵין חַיָּבִין קְרִיעָה אֵלָא עַל סֵפֶר שֶׁנִּשְׂרַף בִּזְרוֹעַ, כְּמַעֲשֶׂה שֶׁהָיָה.&nbsp; וְחַיָּב לִקְרֹעַ שְׁתֵּי קְרִיעוֹת--אַחַת עַל הַגָּוִיל וְאַחַת עַל הַכְּתָב, שֶׁנֶּאֱמָר "אַחֲרֵי שְׂרֹף הַמֶּלֶךְ, אֶת-הַמְּגִלָּה וְאֶת-הַדְּבָרִים" (ירמיהו לו,כז).</p>

<p><b>ט,ח</b>&nbsp;&nbsp;[י] וּמְנַיִן שֶׁקּוֹרְעִין עַל עָרֵי יְהוּדָה, וְעַל יְרוּשָׁלַיִם, וְעַל הַמִּקְדָּשׁ שֶׁחָרְבוּ--שֶׁנֶּאֱמָר "וַיָּבֹאוּ אֲנָשִׁים מִשְּׁכֶם וּמִשִּׁלוֹ וּמִשֹּׁמְרוֹן, שְׁמֹנִים אִישׁ, מְגֻלְּחֵי זָקָן וּקְרֻעֵי בְגָדִים" (ראה ירמיהו מא,ה).</p>

<p><b>ט,ט</b>&nbsp;&nbsp;[יא] כָּל מִי שֶׁעָמַד עִם הַמֵּת בְּשָׁעַת יְצִיאַת נִשְׁמָתוֹ--חַיָּב לִקְרֹעַ, אַף עַל פִּי שְׁאֵינוּ קְרוֹבוֹ; וְכֵן אָדָם כָּשֵׁר שֶׁמֵּת--הַכֹּל חַיָּבִין לִקְרֹעַ עָלָיו, אַף עַל פִּי שְׁאֵינוּ חָכָם.&nbsp; וְקוֹרְעִין טֶפַח, כִּשְׁאָר הָאֲבֵלִים.</p>

<p><b>ט,י</b>&nbsp;&nbsp;אֲבָל חָכָם שֶׁמֵּת, הַכֹּל קְרוֹבָיו; וְהַכֹּל קוֹרְעִין עָלָיו עַד שֶׁמְּגַלִּין אֶת לִבֵּיהֶן, וְחוֹלְצִין מִיָּמִין.&nbsp; וּבֵית מִדְרָשׁוֹ שֶׁלְּאוֹתוֹ חָכָם, בָּטֵל כָּל שִׁבְעָה.&nbsp; וּכְבָר נָהֲגוּ תַּלְמִידֵי חֲכָמִים בְּכָל מָקוֹם, לִקְרֹעַ זֶה עַל זֶה טֶפַח, אַף עַל פִּי שְׁהֶן שׁוֹוִין, וְאֵין אֶחָד מֵהֶם מְלַמֵּד אֶת חֲבֵרוֹ.</p>

<p><b>ט,יא</b>&nbsp;&nbsp;[יב] כָּל הַקּוֹרְעִין עַל הֶחָכָם שֶׁמֵּת--כֵּיוָן שֶׁהִחְזִירוּ פְּנֵיהֶם מֵאֲחוֹרֵי הַמִּטָּה, שׁוֹלְלִין.&nbsp; וְיֵרָאֶה לִי שֶׁהַקּוֹרֵעַ עַל הֶחָכָם, מְאַחֶה לְמָחָר:&nbsp; שֶׁאַפִלּוּ רִבּוֹ שֶׁמֵּת--אֵין מִתְאַבֵּל עָלָיו אֵלָא יוֹם אֶחָד בִּלְבָד, אוֹ יוֹם מִיתָה אוֹ יוֹם שְׁמוּעָה.&nbsp; וְכֵן יֵרָאֶה לִי שֶׁאַפִלּוּ הַקּוֹרֵעַ עַל הַנָּשִׂיא וְכַיּוֹצֶא בּוֹ, שׁוֹלֵל לְמָחָר, אַף עַל פִּי שְׁאֵינוּ מְאַחֶה לְעוֹלָם.</p>

<p><b>ט,יב</b>&nbsp;&nbsp;[יג] חָכָם שֶׁבָּאָה שְׁמוּעָתוֹ שֶׁמֵּת--אֵין קוֹרְעִין עָלָיו אֵלָא בְּשָׁעַת הֶסְפֵּד, וְזֶה הוּא כְּבוֹדוֹ; וְשׁוֹלֵל בּוֹ בַּיּוֹם, וּמְאַחֶה לְמָחָר.</p>

<p><b>ט,יג</b>&nbsp;&nbsp;[יד] אָב בֵּית דִּין שֶׁמֵּת--הַכֹּל קוֹרְעִין עָלָיו, וְחוֹלְצִין מִשְּׂמֹאל.&nbsp; וְכָל בָּתֵּי מִדְרָשׁוֹת שֶׁבְּעִירוֹ בְּטֵלִין; וּבְנֵי בֵּית הַכְּנֶסֶת נִכְנָסִין לְבֵית הַכְּנֶסֶת, וּמְשַׁנִּין אֶת מְקוֹמָן--הַיּוֹשְׁבִין בַּדָּרוֹם יֵשְׁבוּ בַּצָּפוֹן, וְהַיּוֹשְׁבִים בַּצָּפוֹן יֵשְׁבוּ בַּדָּרוֹם.</p>

<p><b>ט,יד</b>&nbsp;&nbsp;[טו] נָשִׂיא שֶׁמֵּת--הַכֹּל קוֹרְעִין עָלָיו, וְחוֹלְצִין שְׁתֵּי הַיָּדַיִם מִכָּאן וּמִכָּאן; וְכָל בָּתֵּי מִדְרָשׁוֹת בְּטֵלִין.&nbsp; וּבְנֵי בֵּית הַכְּנֶסֶת נִכְנָסִין בַּשַּׁבָּת לְבֵית הַכְּנֶסֶת, וְקוֹרְאִין שִׁבְעָה וְיוֹצְאִין; וְלֹא יִטַּיְּלוּ בַּשּׁוּק, אֵלָא יוֹשְׁבִין מִשְׁפָּחוֹת מִשְׁפָּחוֹת דּוֹוִין כָּל הַיּוֹם.
<br>&nbsp;</p>

<h2>הִלְכּוֹת אֵבֶל פֵּרֶק י</h2>

<p><b>י,א</b>&nbsp;&nbsp;הַשַּׁבָּת עוֹלָה לְמִנְיַן אֲבֵלוּת.&nbsp; וְאֵין אֲבֵלוּת בַּשַּׁבָּת אֵלָא בִּדְבָרִים שֶׁבְּצִנְעָה, כְּגוֹן עֲטִיפַת הָרֹאשׁ, וְתַשְׁמִישׁ הַמִּטָּה, וּרְחִיצָה בְּחַמִּין.&nbsp; אֲבָל דְּבָרִים שֶׁבַּגָּלוּי, אֵינוּ נוֹהֵג בָּהֶן אֲבֵלוּת, אֵלָא לוֹבֵשׁ מַנְעָלָיו, וְזוֹקֵף אֶת הַמִּטָּה, וְנוֹתֵן שָׁלוֹם לְכָל אָדָם.&nbsp; וְאִם יֵשׁ לוֹ בֶּגֶד--מַחְלִיף, וְלֹא יִלְבֹּשׁ בֶּגֶד קָרוּעַ בַּשַּׁבָּת, אַפִלּוּ עַל אָבִיו וְעַל אִמּוֹ; וְאִם אֵין לוֹ לְהַחְלִיף, מַחְזִיר אֶת הַקְּרָע לְאֲחוֹרָיו.</p>

<p><b>י,ב</b>&nbsp;&nbsp;מֵאֵימָתַי זוֹקְפִין אֶת הַמִּטּוֹת בְּעֶרֶב שַׁבָּת, מִן הַמִּנְחָה וּלְמַעְלָה; וְאַף עַל פִּי כֵן, לֹא יֵשֵׁב עָלֶיהָ עַד שֶׁתֶּחְשָׁךְ.&nbsp; וְאַף עַל פִּי שֶׁלֹּא נִשְׁתַּיַּר לוֹ אֵלָא יוֹם אֶחָד, חוֹזֵר וְכוֹפֶה אוֹתָהּ בְּמוֹצָאֵי שַׁבָּת.</p>

<p><b>י,ג</b>&nbsp;&nbsp;הָרְגָלִים, וְכֵן רֹאשׁ הַשָּׁנָה וְיוֹם הַכִּפּוּרִים--אֵין דָּבָר מִדִּבְרֵי אֲבֵלוּת נוֹהֵג בָּהֶן.&nbsp; וְכָל הַקּוֹבֵר אֶת מֵתוֹ, אַפִלּוּ שָׁעָה אַחַת קֹדֶם הָרֶגֶל, אוֹ קֹדֶם רֹאשׁ הַשָּׁנָה וְיוֹם הַכִּפּוּרִים--בָּטְלָה מִמֶּנּוּ גְּזֵרַת שִׁבְעָה.</p>

<p><b>י,ד</b>&nbsp;&nbsp;נִמְצָא מוֹנֶה לְאַחַר רֹאשׁ הַשָּׁנָה וְיוֹם הַכִּפּוּרִים, שְׁלוֹשָׁה וְעֶשְׂרִים יוֹם.&nbsp; וּלְאַחַר הַפֶּסַח, מוֹנֶה שִׁשָּׁה עָשָׂר יוֹם:&nbsp; שֶׁהֲרֵי בָּטְלָה מִמֶּנּוּ גְּזֵרַת שִׁבְעָה, וְשִׁבְעַת יְמֵי הֶחָג--הֲרֵי אַרְבָּעָה עָשָׂר.&nbsp; וְכֵן אִם קָבַר קוֹדֵם עֲצֶרֶת, מוֹנֶה אַחֲרֶיהָ שִׁשָּׁה עָשָׂר יוֹם--אַף עַל פִּי שְׁהִיא יוֹם אֶחָד, הֲרֵי הִיא רֶגֶל וְעוֹלָה לְשִׁבְעַת יָמִים.</p>

<p><b>י,ה</b>&nbsp;&nbsp;[ד] קָבַר אֶת מֵתוֹ קֹדֶם חַג הַסֻּכּוֹת, מוֹנֶה אַחַר הֶחָג תִּשְׁעָה יָמִים בִּלְבָד:&nbsp; שֶׁהֲרֵי שְׁמִינִי רֶגֶל בִּפְנֵי עַצְמוֹ; וְנִמְצָא יוֹם טוֹב הָרִאשׁוֹן מַפְסִיק שִׁבְעָה, וְשִׁבְעַת יְמֵי הֶחָג, וּשְׁמִינִי שֶׁלֶּחָג רֶגֶל אֶחָד--הֲרֵי אֶחָד וְעֶשְׂרִים יוֹם.</p>

<p><b>י,ו</b>&nbsp;&nbsp;[ה] הַקּוֹבֵר אֶת מֵתוֹ שִׁבְעַת יָמִים קֹדֶם רֶגֶל מִן הָרְגָלִים, אוֹ קֹדֶם רֹאשׁ הַשָּׁנָה וְיוֹם הַכִּפּוּרִים--בָּטְלָה מִמֶּנּוּ גְּזֵרַת שְׁלוֹשִׁים.&nbsp; וּמֻתָּר לְסַפַּר וּלְכַבַּס בְּעֶרֶב יוֹם טוֹב אוֹ בְּעֶרֶב יוֹם הַכִּפּוּרִים, שֶׁמִּקְצַת הַיּוֹם כְּכֻלּוֹ; וְאֵינוּ מוֹנֶה לְאַחֲרֵיהֶם כְּלוּם.</p>

<p><b>י,ז</b>&nbsp;&nbsp;וְאִם עַל אָבִיו וְעַל אִמּוֹ הוּא מִתְאַבֵּל--אַפִלּוּ מֵתוּ קֹדֶם הָרֶגֶל בִּשְׁלוֹשִׁים יוֹם--אֵינוּ מְגַלֵּחַ עַד שֶׁיִּשְׁלַח פֶּרַע, אוֹ עַד שֶׁיִּגְעֲרוּ בּוֹ חֲבֵרָיו; וְאֵין הָרְגָלִים מַפְסִיקִין דָּבָר זֶה.</p>

<p><b>י,ח</b>&nbsp;&nbsp;[ו] חָל שִׁשִּׁי שֶׁלּוֹ בְּעֶרֶב הָרֶגֶל, וְאֵין צָרִיךְ לוֹמַר חֲמִישִׁי אוֹ שְׁלִישִׁי--אֵינוּ מְגַלֵּחַ, וְלֹא בָטְלָה מִמֶּנּוּ אֵלָא גְּזֵרַת שִׁבְעָה בִּלְבָד.&nbsp; וְאֵינוּ מֻתָּר לִרְחֹץ וְלָסוּךְ, וְלֹא לַעֲשׂוֹת מְלָאכָה, עַד שֶׁיִּכָּנֵס יוֹם טוֹב; וְיוֹם טוֹב מַפְסִיק שְׁאָר הַשִּׁבְעָה.&nbsp; וּלְאַחַר יוֹם טוֹב, מַשְׁלִים שְׁלוֹשִׁים מִיּוֹם הַמִּיתָה, וְאָסוּר בָּהֶן בְּכָל הַחֲמִשָּׁה דְּבָרִים.</p>

<p><b>י,ט</b>&nbsp;&nbsp;[ז] חָל שְׁבִיעִי שֶׁלּוֹ לִהְיוֹת בְּעֶרֶב הָרֶגֶל, וַהֲרֵי הוּא שַׁבָּת--בָּטְלָה מִמֶּנּוּ גְּזֵרַת שְׁלוֹשִׁים, וּמֻתָּר לְגַלַּח בְּתוֹךְ הַמּוֹעֵד:&nbsp; שֶׁהֲרֵי אָנוּס הָיָה, וְאֵי אִפְשָׁר לוֹ לְגַלַּח בַּשַּׁבָּת.&nbsp; וְכֵן מְגַלֵּחַ אַחַר עֲצֶרֶת, אוֹ אַחַר רֹאשׁ הַשָּׁנָה וְיוֹם הַכִּפּוּרִים, שֶׁהֲרֵי בָּטְלָה גְּזֵרַת שְׁלוֹשִׁים.</p>

<p><b>י,י</b>&nbsp;&nbsp;מִי שֶׁחָל שְׁבִיעִי שֶׁלּוֹ לִהְיוֹת בְּעֶרֶב הָרֶגֶל, וְלֹא גִלַּח--אַף עַל פִּי שֶׁאָסוּר לְגַלַּח בַּמּוֹעֵד, מֻתָּר לְגַלַּח לְאַחַר הַמּוֹעֵד:&nbsp; שֶׁהֲרֵי בָּטְלָה גְּזֵרַת שְׁלוֹשִׁים, וְיֵשׁ לוֹ לְגַלַּח בְּכָל עֵת שֶׁיִּרְצֶה.</p>

<p><b>י,יא</b>&nbsp;&nbsp;[ח] הַקּוֹבֵר אֶת מֵתוֹ בְּתוֹךְ הָרֶגֶל--לֹא חָלָה עָלָיו אֲבֵלוּת כְּלָל, וְאֵינוּ נוֹהֵג אֲבֵלוּת בָּרֶגֶל; אֵלָא לְאַחַר הָרֶגֶל מַתְחִיל לִמְנוֹת שִׁבְעָה, וְנוֹהֵג בָּהֶן כָּל דִּבְרֵי אֲבֵלוּת, וּמוֹנֶה שְׁלוֹשִׁים מִיּוֹם הַקְּבוּרָה, וְנוֹהֵג בִּשְׁאָר הַשְּׁלוֹשִׁים בְּכָל גְּזֵרַת שְׁלוֹשִׁים.</p>

<p><b>י,יב</b>&nbsp;&nbsp;[ט] הַמְּקוֹמוֹת שֶׁעוֹשִׂין שְׁנֵי יָמִים טוֹבִים, מוֹנֶה הַשִּׁבְעָה מִיּוֹם טוֹב שֵׁנִי הָאַחֲרוֹן:&nbsp; אַף עַל פִּי שְׁאֵין נוֹהֵג בּוֹ אֲבֵלוּת, הוֹאִיל וּמִדִּבְרֵיהֶם הוּא, עוֹלֶה לוֹ מִן הַמִּנְיָן, וּמוֹנֶה מֵאַחֲרָיו שִׁשָּׁה יָמִים בִּלְבָד; וּמוֹנֶה שְׁלוֹשִׁים יוֹם מִיּוֹם הַקְּבוּרָה, כְּמוֹ שֶׁבֵּאַרְנוּ.</p>

<p><b>י,יג</b>&nbsp;&nbsp;[י] הַקּוֹבֵר אֶת מֵתוֹ בְּיוֹם טוֹב שֵׁנִי שְׁהוּא יוֹם טוֹב הָאַחֲרוֹן, אוֹ בְּיוֹם טוֹב שֵׁנִי שֶׁלָּעֲצֶרֶת--נוֹהֵג בּוֹ אֲבֵלוּת:&nbsp; הוֹאִיל וְיוֹם טוֹב שֵׁנִי מִדִּבְרֵיהֶם, וַאֲבֵלוּת יוֹם רִאשׁוֹן מִן הַתּוֹרָה--יִדָּחֶה עֲשֵׂה שֶׁלְּדִבְרֵיהֶם, מִפְּנֵי עֲשֵׂה שֶׁלַּתּוֹרָה.&nbsp; אֲבָל אִם קָבַר בְּיוֹם טוֹב שֵׁנִי שֶׁלְּרֹאשׁ הַשָּׁנָה--אֵינוּ נוֹהֵג בּוֹ אֲבֵלוּת, שֶׁשְּׁנֵיהֶן כְּיוֹם אֶחָד אָרוֹךְ הֶן מֵהַטַּעַם שֶׁבֵּאַרְנוּ בְּהִלְכּוֹת קִדּוּשׁ הַחֹדֶשׁ.
<br>&nbsp;</p>

<h2>הִלְכּוֹת אֵבֶל פֵּרֶק יא</h2>

<p><b>יא,א</b>&nbsp;&nbsp;אַף עַל פִּי שְׁאֵין אֲבֵלוּת בַּמּוֹעֵד, קוֹרֵעַ עַל מֵתוֹ בַּמּוֹעֵד, וְחוֹלֵץ כְּתֵפוֹ, וּמַבְרִין אֶת הָאֲבֵלִים לֶחֶם בַּמּוֹעֵד:&nbsp; כָּל אֵלּוּ, בְּחֻלּוֹ שֶׁלַּמּוֹעֵד; אֲבָל בְּיוֹם טוֹב, אַפִלּוּ בְּיוֹם טוֹב שֵׁנִי--אֵין קוֹרְעִין, וְלֹא חוֹלְצִין, וְלֹא מַבְרִין.</p>

<p><b>יא,ב</b>&nbsp;&nbsp;אֵין קוֹרְעִין בַּמּוֹעֵד וְלֹא חוֹלְצִין, אֵלָא הַקְּרוֹבִים שֶׁחַיָּבִין בָּאֵבֶל, אוֹ הַקּוֹרֵעַ וְחוֹלֵץ עַל הֶחָכָם, אוֹ עַל אָדָם כָּשֵׁר, אוֹ מִי שֶׁהָיָה עוֹמֵד בְּשָׁעַת יְצִיאַת נְשָׁמָה.&nbsp; וּמַבְרִין הַכֹּל עַל הֶחָכָם בַּמּוֹעֵד בְּתוֹךְ הָרְחָבָה, כְּדֶרֶךְ שֶׁמַּבְרִין אֶת הָאֲבֵלִים--שֶׁהַכֹּל אֲבֵלִים עָלָיו.</p>

<p><b>יא,ג</b>&nbsp;&nbsp;כְּשֶׁמַּבְרִין אֶת הָאֲבֵלִים בַּמּוֹעֵד, אֵין מַבְרִין אֵלָא עַל מִטּוֹת זְקוּפוֹת, וְאֵין אוֹמְרִין בִּרְכַת אֲבֵלִים בַּמּוֹעֵד.&nbsp; אֲבָל עוֹמְדִין בַּשּׁוּרָה, וּמְנַחֲמִין וּפוֹטְרִין.&nbsp; וְאֵין מַנִּיחִין אֶת הַמִּטָּה בָּרְחוֹב, שֶׁלֹּא לְהַרְגִּיל אֶת הַסֵּפֶד--שֶׁהַמּוֹעֵד אָסוּר בְּסֵפֶד וְתַעְנִית.&nbsp; וְכֵן אֵין מְלַקֵּט עַצְמוֹת אָבִיו וְאִמּוֹ בַּמּוֹעֵד, שֶׁאֵבֶל הוּא לוֹ; וְאֵין צָרִיךְ לוֹמַר שְׁאָר קְרוֹבִים.</p>

<p><b>יא,ד</b>&nbsp;&nbsp;וְכֵן אֵין מַסְפִּידִין אֶת הַמֵּת בַּחֲנֻכָּה וּפוּרִים, וְלֹא בְּרָאשֵׁי חֳדָשִׁים; אֲבָל נוֹהֲגִין בָּהֶן, כָּל דִּבְרֵי אֲבֵלוּת.&nbsp; וּמֻתָּר לִסְפֹּד לִפְנֵי חֲנֻכָּה וּפוּרִים, וּלְאַחֲרֵיהֶן.</p>

<p><b>יא,ה</b>&nbsp;&nbsp;[ד] הַנָּשִׁים בַּמּוֹעֵד, מְעַנּוֹת אֲבָל לֹא מְטַפְּחוֹת; וּבְרָאשֵׁי חֳדָשִׁים וַחֲנֻכָּה וּפוּרִים, מְעַנּוֹת וּמְטַפְּחוֹת.&nbsp; אֲבָל אֵין מְקוֹנְנוֹת, לֹא בְּזֶה וְלֹא בְּזֶה.&nbsp; נִקְבַּר הַמֵּת, לֹא מְעַנּוֹת וְלֹא מְטַפְּחוֹת.&nbsp; [ה] אֵיזֶה הוּא עִנּוּי, שֶׁכֻּלָּן עוֹנוֹת כְּאַחַת.&nbsp; קִינָה--שֶׁאַחַת אוֹמֶרֶת, וְכֻלָּן עוֹנוֹת אַחֲרֶיהָ:&nbsp; שֶׁנֶּאֱמָר "וְלַמֵּדְנָה בְנוֹתֵיכֶם נֶהִי, וְאִשָּׁה רְעוּתָהּ קִינָה" (ירמיהו ט,יט).</p>

<p><b>יא,ו</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר הָעָם שֶׁמֵּתוּ.&nbsp; אֲבָל תַּלְמִיד חֲכָמִים שֶׁמֵּת--סוֹפְדִין אוֹתוֹ בַּמּוֹעֵד, וְאֵין צָרִיךְ לוֹמַר בַּחֲנֻכָּה וּפוּרִים וְרָאשֵׁי חֳדָשִׁים; אֲבָל לֹא בְּיוֹם טוֹב שֵׁנִי.&nbsp; וְאֵין סוֹפְדִין אוֹתוֹ בְּיָמִים אֵלּוּ, אֵלָא בְּפָנָיו; נִקְבַּר, אֲסוּרִין בְּסֵפֶד.&nbsp; וְיוֹם שְׁמוּעָתוֹ, כְּפָנָיו הוּא; וְסוֹפְדִין אוֹתוֹ, אַף עַל פִּי שְׁהִיא רְחוֹקָה.</p>

<p><b>יא,ז</b>&nbsp;&nbsp;[ו] לֹא תְעוֹרֵר אִשָּׁה עַל מֵת שֶׁלָּהּ, שְׁלוֹשִׁים יוֹם קֹדֶם לֶחָג, כְּדֵי שֶׁלֹּא יָבוֹא הֶחָג, וְהֶם דּוֹוִין:&nbsp; שְׁאֵין הַמֵּת מִשְׁתַּכֵּחַ מִן הַלֵּב, שְׁלוֹשִׁים יוֹם.&nbsp; בַּמֶּה דְּבָרִים אֲמוּרִים, בְּמֵת יָשָׁן; אֲבָל אִם מֵת בְּתוֹךְ שְׁלוֹשִׁים יוֹם סָמוּךְ לֶחָג, מְעוֹרֶרֶת.</p>

<p><b>יא,ח</b>&nbsp;&nbsp;[ז] שִׁבְעַת יְמֵי הַחַתְנוּת, הֲרֵי הֶן כְּרֶגֶל.&nbsp; וּמִי שֶׁמֵּת לוֹ מֵת בְּתוֹךְ יְמֵי הַמִּשְׁתֶּה--אַפִלּוּ אָבִיו וְאִמּוֹ--מַשְׁלִים יְמֵי הַשִּׂמְחָה, וְאַחַר כָּךְ נוֹהֵג שִׁבְעַת יְמֵי אֲבֵלוּת; וּמוֹנֶה הַשְּׁלוֹשִׁים, מֵאַחַר שִׁבְעַת יְמֵי הַשִּׂמְחָה.</p>

<p><b>יא,ט</b>&nbsp;&nbsp;[ח] הֵכִין כָּל צָרְכֵּי הַסְּעוֹדָה וְאָפָה פִּתּוֹ וְטָבַח טִבְחוֹ, כְּדֵי שֶׁיִּכָּנְסוּ לַשִּׂמְחָה, וּמֵת לוֹ מֵת, קֹדֶם שֶׁיִּכָּנְסוּ לַשִּׂמְחָה--אִם לֹא נָתַן מַיִם עַל גַּבֵּי בָּשָׂר--מוֹכֵר הַבָּשָׂר וְהַפַּת, וְנוֹהֵג שִׁבְעַת יְמֵי אֲבֵלוּת; וְאַחַר כָּךְ נוֹהֵג שִׁבְעַת יְמֵי הַמִּשְׁתֶּה.&nbsp; וְאִם נָתַן מַיִם עַל גַּבֵּי בָּשָׂר, שֶׁהֲרֵי אֵי אִפְשָׁר לִמְכֹּר אוֹתוֹ--מַכְנִיסִין אֶת הַמֵּת לַחֶדֶר, וְאֶת הֶחָתָן וְאֶת הַכַּלָּה לַחֻפָּה; וּבוֹעֵל בְּעִילַת מִצְוָה, וּפוֹרֵשׁ.</p>

<p><b>יא,י</b>&nbsp;&nbsp;וְנוֹהֵג שִׁבְעַת יְמֵי הַמִּשְׁתֶּה, וְאַחַר כָּךְ נוֹהֵג שִׁבְעַת יְמֵי אֲבֵלוּת.&nbsp; וְכָל אוֹתָן הַיָּמִים, נוֹהֵג בִּדְבָרִים שֶׁבְּצִנְעָה כַּשַּׁבָּת; לְפִיכָּךְ הוּא יָשֵׁן בֵּין הָאֲנָשִׁים, וְהִיא יְשֵׁנָה בֵּין הַנָּשִׁים, כְּדֵי שֶׁלֹּא יְשַׁמַּשׁ מִטָּתוֹ.&nbsp; וְאֵין מוֹנְעִין תַּכְשִׁיטִין מִן הַכַּלָּה, כָּל שְׁלוֹשִׁים יוֹם.</p>

<p><b>יא,יא</b>&nbsp;&nbsp;הָיוּ בִּמְקוֹם שֶׁאִפְשָׁר לִמְכֹּר הַבָּשָׂר, אַף עַל פִּי שֶׁנָּתַן עָלָיו מַיִם--מוֹכֵר, וְנוֹהֵג אֲבֵלוּת תְּחִלָּה; הָיוּ בִּמְקוֹם שְׁאֵי אִפְשָׁר לִמְכֹּר הַבָּשָׂר, אַף עַל פִּי שֶׁלֹּא נָתַן עָלָיו מַיִם--נוֹהֵג שִׁבְעַת יְמֵי הַמִּשְׁתֶּה תְּחִלָּה.</p>

<p><b>יא,יב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁמֵּת אָבִיו שֶׁלַּחָתָן אוֹ אִמָּהּ שֶׁלַּכַּלָּה, שְׁאִם יַפְסִידוּ סְעוֹדָה זוֹ, אֵין לָהֶם מִי שֶׁיִּטְרַח לָהֶם.&nbsp; אֲבָל אִם מֵת אָבִיהָ שֶׁלַּכַּלָּה, אוֹ אִמּוֹ שֶׁלַּחָתָן, אוֹ שְׁאָר קְרוֹבֵיהֶם--נוֹהֲגִין שִׁבְעַת יְמֵי הָאֵבֶל תְּחִלָּה; וְאַחַר כָּךְ תִּכָּנֵס לַחֻפָּה, וְיִנְהֲגוּ שִׁבְעַת יְמֵי הַמִּשְׁתֶּה.
<br>&nbsp;</p>

<h2>הִלְכּוֹת אֵבֶל פֵּרֶק יב</h2>

<p><b>יב,א</b>&nbsp;&nbsp;הַהֶסְפֵּד, כְּבוֹד הַמֵּת הוּא; לְפִיכָּךְ כּוֹפִין אֶת הַיּוֹרְשִׁין לִתֵּן שְׂכַר הַמְּקוֹנְנִים וְהַמְּקוֹנְנוֹת, וְסוֹפְדִין אוֹתוֹ.&nbsp; וְאִם צִוָּה אַל תִּסְפְּדוּהוּ, אֵין סוֹפְדִין אוֹתוֹ.&nbsp; אֲבָל אִם צִוָּה שֶׁלֹּא יִקָּבֵר--אֵין שׁוֹמְעִין לוֹ, שֶׁהַקְּבוּרָה מִצְוָה:&nbsp; שֶׁנֶּאֱמָר "כִּי-קָבוֹר תִּקְבְּרֶנּוּ" (דברים כא,כג).</p>

<p><b>יב,ב</b>&nbsp;&nbsp;כָּל הַמִּתְעַצֵּל בְּהֶסְפֵּדוֹ שֶׁלֶּחָכָם, אֵינוּ מַאֲרִיךְ יָמִים.&nbsp; וְכָל הַמִּתְעַצֵּל בְּהֶסְפֵּד אָדָם כָּשֵׁר, רָאוּי לְקָבְרוֹ בְּחַיָּיו; וְכָל הַמּוֹרִיד דְּמָעוֹת עַל אָדָם כָּשֵׁר, הֲרֵי שְׂכָרוֹ עַל כָּךְ שָׁמוּר אֵצֶל הַקָּדוֹשׁ בָּרוּךְ הוּא.</p>

<p><b>יב,ג</b>&nbsp;&nbsp;אֵין מַנִּיחִין סֵפֶר תּוֹרָה עַל מִטָּתוֹ שֶׁלֶּחָכָם, וְאֵין מְשַׁנִּין אוֹתוֹ מִמִּטָּה לְמִטָּה, וְאֵין מוֹצִיאִין מִטָּתוֹ אֵלָא דֶּרֶךְ פְּתָחִים, לֹא שֶׁיְּשַׁלְשְׁלוּ אוֹתָהּ דֶּרֶךְ גָּג.&nbsp; וּבִשְׁאָר הָעָם, מֻתָּר לַעֲשׂוֹת.</p>

<p><b>יב,ד</b>&nbsp;&nbsp;אֵין פּוֹחֲתִין מִשִּׁבְעָה מַעְמָדוֹת, וְשִׁבְעָה מוֹשָׁבוֹת לַמֵּת; וְאֵין עוֹשִׂין מַעְמָד וּמוֹשָׁב בְּפָחוּת מֵעֲשָׂרָה, וְאֵין עוֹשִׂין אֵלָא בַּקְּרוֹבִים.&nbsp; וְאֵין עוֹשִׂין אֵלָא בְּיוֹם רִאשׁוֹן, וּבְבֵית הַקְּבָרוֹת, וּבִמְקוֹם שֶׁנָּהֲגוּ.</p>

<p><b>יב,ה</b>&nbsp;&nbsp;כֵּיצַד עוֹשִׂין בִּמְקוֹם שֶׁנָּהֲגוּ:&nbsp; מַעְמִידִין שְׁאָר הַקְּרוֹבִים וּבְנֵי מִשְׁפָּחָה שְׁאֵינָן בְּנֵי אֵבֶל, וְאוֹמְרִין לִפְנֵיהֶם דִּבְרֵי קִינוֹת וְכַיּוֹצֶא בָּהֶן; וְאַחַר כָּךְ אוֹמְרִין שֵׁבוּ יְקָרִים שֵׁבוּ, וְאוֹמְרִין לִפְנֵיהֶם דְּבָרִים אֲחֵרִים כִּשְׁהֶן יוֹשְׁבִין; וְאַחַר כָּךְ אוֹמְרִין עִמְדוּ יְקָרִים עֲמֹדוּ, וְאוֹמְרִין כִּשְׁהֶן עוֹמְדִין.&nbsp; וְחוֹזֵר וְאוֹמֵר כָּךְ, שִׁבְעָה פְּעָמִים.</p>

<p><b>יב,ו</b>&nbsp;&nbsp;[ה] כְּדֶרֶךְ שֶׁעוֹשִׂין מַעְמָד וּמוֹשָׁב לַאֲנָשִׁים בִּמְקוֹם שֶׁנָּהֲגוּ, כָּךְ עוֹשִׂין לַנָּשִׁים; וּמַסְפִּידִין אֶת הַנָּשִׁים כָּאֲנָשִׁים, בְּכָל מָקוֹם.&nbsp; אֲבָל אֵין מַנִּיחִין מִטַּת הָאִשָּׁה בָּרְחוֹב לְעוֹלָם, שֶׁזֶּה גְּנָאי לָאִשָּׁה; אֵלָא סָמוּךְ לְמִיתָתָהּ, קְבוּרָתָהּ.</p>

<p><b>יב,ז</b>&nbsp;&nbsp;[ו] הַמְּלַקֵּט עֲצָמוֹת--אֵין אוֹמְרִין עֲלֵיהֶם קִינִים וָנֶהִי, וְלֹא בִּרְכַת אֲבֵלִים, וְלֹא תַּנְחוּמֵי אֲבֵלִים.&nbsp; אֲבָל אוֹמְרִין עֲלֵיהֶן דִּבְרֵי שְׁבָח לְהַקָּדוֹשׁ בָּרוּךְ הוּא, וְדִבְרֵי כִּבּוּשִׁין.&nbsp; [ז] הַמְּפַנֶּה אֲרוֹנוֹ שֶׁלַּמֵּת מִמָּקוֹם לְמָקוֹם--אִם שִׁדְרוֹ שֶׁלַּמֵּת קַיֶּמֶת--עוֹמְדִין עָלָיו בַּשּׁוּרָה, וְאוֹמְרִין עָלָיו בִּרְכַת אֲבֵלִים וְתַנְחוּמֵי אֲבֵלִים, וּמַסְפִּידִין אוֹתוֹ, אַף עַל פִּי שֶׁהִעְבִירוּהוּ לְאַחַר שְׁנֵים עָשָׂר חֹדֶשׁ.</p>

<p><b>יב,ח</b>&nbsp;&nbsp;וְאִם אֵין שִׁדְרוֹ קַיֶּמֶת--אֵין מַסְפִּידִין אוֹתוֹ, וְאֵין עוֹמְדִין עָלָיו בַּשּׁוּרָה, וְאֵין אוֹמְרִין עָלָיו לֹא בִּרְכַת אֲבֵלִים וְלֹא תַּנְחוּמֵי אֲבֵלִים.&nbsp; וְאֵלּוּ הֶן בִּרְכַת אֲבֵלִים, דְּבָרִים שֶׁאוֹמְרִין בְּבֵית הָאָבֵל; תַּנְחוּמֵי אֲבֵלִים, שֶׁאוֹמְרִים בַּשּׁוּרָה.</p>

<p><b>יב,ט</b>&nbsp;&nbsp;[ח] הַמְּלַקֵּט עַצְמוֹת אָבִיו וְאִמּוֹ--הֲרֵי זֶה מִתְאַבֵּל עֲלֵיהֶם, כָּל הַיּוֹם כֻּלּוֹ; וְלָעֶרֶב אֵין מִתְאַבֵּל, אַפִלּוּ צְרוּרִין לוֹ בִּסְדִינוֹ.&nbsp; וְאֵין אוֹמְרִין עֲלֵיהֶם קִינוֹת.</p>

<p><b>יב,י</b>&nbsp;&nbsp;[ט] אֵין מַסְפִּידִין אֶת הַקְּטַנִּים.&nbsp; וּבֶן כַּמָּה שָׁנִים יִהְיֶה רָאוּי לְהֶסְפֵּד--בְּנֵי עֲנִיִּים אוֹ בְּנֵי זְקֵנִים, בְּנֵי חָמֵשׁ; וּבְנֵי עֲשִׁירִים, בְּנֵי שֵׁשׁ:&nbsp; אֶחָד זְכָרִים וְאֶחָד נְקֵבוֹת.</p>

<p><b>יב,יא</b>&nbsp;&nbsp;[י] תִּינוֹק שֶׁמֵּת--כָּל שְׁלוֹשִׁים יוֹם--יוֹצֶא בְּחֵיק, וְנִקְבָּר בְּאִשָּׁה אַחַת וּבִשְׁנֵי אֲנָשִׁים; אֲבָל לֹא בְּאִישׁ אֶחָד וּבִשְׁתֵּי נָשִׁים, מִפְּנֵי הַיֵּחוּד.&nbsp; וְאֵין עוֹמְדִין עָלָיו בַּשּׁוּרָה; וְאֵין אוֹמְרִין עָלָיו בִּרְכַת אֲבֵלִים, וְלֹא תַּנְחוּמֵי אֲבֵלִים.&nbsp; בֶּן שְׁלוֹשִׁים יוֹם גְּמוּרִין--יוֹצֶא בִּגְלוּסְקְמָה קְטַנָּה הַנִּטֶּלֶת בָּאֲגַפַּיִם, וְעוֹמְדִין עָלָיו בַּשּׁוּרָה; וְאוֹמְרִין עָלָיו בִּרְכַת אֲבֵלִים, וְתַנְחוּמֵי אֲבֵלִים.&nbsp; בֶּן שְׁנֵים עָשָׂר חֹדֶשׁ, יוֹצֶא בַּמִּטָּה.</p>

<p><b>יב,יב</b>&nbsp;&nbsp;[יא] כָּל הַיּוֹצֶא בַּמִּטָּה, רַבִּים מַצְהִיבִין עָלָיו; וְכָל שְׁאֵינוּ יוֹצֶא בַּמִּטָּה, אֵין הָרַבִּים מַצְהִיבִין עָלָיו.&nbsp; וְכָל הַנִּכָּר לָרַבִּים, רַבִּים מִתְעַסְּקִין בּוֹ; וְכָל שְׁאֵינוּ נִכָּר לָרַבִּים, אֵין הָרַבִּים חַיָּבִין לְהִתְעַסַּק בּוֹ.&nbsp; וּמְקוֹם שֶׁנָּהֲגוּ נָשִׁים לָצֵאת לִפְנֵי הַמִּטָּה, יוֹצְאוֹת לִפְנֵי הַמִּטָּה; לְאַחַר הַמִּטָּה, יוֹצְאוֹת לְאַחַר הַמִּטָּה.</p>

<p><b>יב,יג</b>&nbsp;&nbsp;[יב] הָעֲבָדִים וְהַשְּׁפָחוֹת--אֵין מַסְפִּידִין אוֹתָן, וְאֵין עוֹמְדִין עֲלֵיהֶם בַּשּׁוּרָה; וְאֵין אוֹמְרִין עֲלֵיהֶם בִּרְכַת אֲבֵלִים, וְלֹא תַּנְחוּמֵי אֲבֵלִים, אֵלָא אוֹמְרִין לוֹ כְּשֵׁם שֶׁאוֹמְרִין לוֹ עַל שׁוֹרוֹ וַחֲמוֹרוֹ שֶׁמֵּת, הַמָּקוֹם יְמַלֵּא חֶסְרוֹנָךְ.
<br>&nbsp;</p>

<h2>הִלְכּוֹת אֵבֶל פֵּרֶק יג</h2>

<p><b>יג,א</b>&nbsp;&nbsp;כֵּיצַד מְנַחֲמִין אֶת הָאֲבֵלִים:&nbsp; אַחַר שֶׁקּוֹבְרִין אֶת הַמֵּת, מִתְקַבְּצִין הָאֲבֵלִים וְעוֹמְדִין בְּצַד בֵּית הַקְּבָרוֹת; וְכָל הַמְּלַוִּין אֶת הַמֵּת עוֹמְדִין סָבִיב לָהֶם, שׁוּרָה לִפְנֵי שׁוּרָה, וְאֵין שׁוּרָה פְּחוּתָה מֵעֲשָׂרָה, וְאֵין אֲבֵלִים מִן הַמִּנְיָן.</p>

<p><b>יג,ב</b>&nbsp;&nbsp;הָאֲבֵלִים עוֹמְדִין לִשְׂמֹאל הַמְּנַחֲמִין, וְכָל הַמְּנַחֲמִין בָּאִים אֵצֶל הָאֲבֵלִים אֶחָד אֶחָד, וְאוֹמְרִין לָהֶם תְּנֻחֲמוּ מִן הַשָּׁמַיִם; וְאַחַר כָּךְ הוֹלֵךְ הָאָבֵל לְבֵיתוֹ.&nbsp; וּבְכָל יוֹם וָיוֹם מִשִּׁבְעַת יְמֵי אֲבֵלוּת, בָּאִים בְּנֵי אָדָם לְנַחֲמוֹ, בֵּין שֶׁבָּאוּ פָּנִים חֲדָשׁוֹת, בֵּין שֶׁלֹּא בָאוּ.</p>

<p><b>יג,ג</b>&nbsp;&nbsp;הָאָבֵל מֵסֶב בָּרֹאשׁ; וְאֵין הַמְּנַחֲמִין רַשָּׁאִין לֵישֵׁב אֵלָא עַל גַּבֵּי קַרְקָע, שֶׁנֶּאֱמָר "וַיֵּשְׁבוּ אִתּוֹ לָאָרֶץ" (איוב ב,יג).&nbsp; וְאֵינָן רַשָּׁאִין לוֹמַר דָּבָר, עַד שֶׁיִּפְתַּח הָאָבֵל תְּחִלָּה אֶת פִּיו--שֶׁנֶּאֱמָר "וְאֵין דֹּבֵר אֵלָיו, דָּבָר" (שם), וּכְתִיב "אַחֲרֵי כֵן, פָּתַח אִיּוֹב אֶת פִּיהוּ, וַיְקַלֵּל, אֶת יוֹמוֹ" (איוב ג,א), "וַיַּעַן, אֱלִיפַז" (איוב ד,א).&nbsp; וְכֵיוָן שֶׁנִּעְנַע הָאָבֵל בְּרֹאשׁוֹ--שׁוּב אֵין הַמְּנַחֲמִין רַשָּׁאִין לֵישֵׁב אֶצְלוֹ, שֶׁלֹּא יַטְרִיחוּהוּ יוֹתֵר מִדַּי.</p>

<p><b>יג,ד</b>&nbsp;&nbsp;מֵת שְׁאֵין לוֹ אֲבֵלִים לְהִתְנַחַם--בָּאִים עֲשָׂרָה בְּנֵי אָדָם כְּשֵׁרִין, וְיוֹשְׁבִין בִּמְקוֹמוֹ כָּל שִׁבְעַת יְמֵי הָאֲבֵלוּת; וּשְׁאָר הָעָם מִתְקַבְּצִין עֲלֵיהֶן.&nbsp; וְאִם לֹא הָיוּ שָׁם עֲשָׂרָה קְבוּעִין בְּכָל יוֹם וָיוֹם--מִתְקַבְּצִין עֲשָׂרָה מִשְּׁאָר הָעָם, וְיוֹשְׁבִין בִּמְקוֹמוֹ.</p>

<p><b>יג,ה</b>&nbsp;&nbsp;הַכֹּל חַיָּבִין לַעֲמֹד בִּפְנֵי נָשִׂיא, חוּץ מֵאָבֵל וְחוֹלֶה; וּלְכָל הָעוֹמֵד מִפָּנָיו אוֹמֵר אָדָם שֵׁב, חוּץ מֵאָבֵל וְחוֹלֶה--שֶׁמַּשְׁמַע יֵשֵׁב בְּאֶבְלוֹ, יֵשֵׁב בְּחָלְיוֹ.</p>

<p><b>יג,ו</b>&nbsp;&nbsp;מְכַבְּדִין וּמְרַבְּצִין בְּבֵית הָאָבֵל, וּמְדִיחִין קְעָרוֹת וְכוֹסוֹת וְקִיתוֹנוֹת וּצְלוֹחִיּוֹת, וּמַדְלִיקִין אֶת הַנֵּרוֹת; אֲבָל אֵין מְבִיאִין שָׁם לֹא אֶת הַמֻּגְמָר, וְלֹא אֶת הַבְּשָׂמִים.</p>

<p><b>יג,ז</b>&nbsp;&nbsp;אֵין מוֹלִיכִין לְבֵית הָאָבֵל הַמַּאֲכָל שֶׁמַּבְרִין בּוֹ, לֹא בִּכְלֵי כֶּסֶף וְלֹא בִּכְלֵי שַׁעַם וְכַיּוֹצֶא בָּהֶן; אֵלָא בִּכְלֵי נְסָרִים שֶׁלַּעֲרָבָה קְלוּפָה וְכַיּוֹצֶא בָּהֶן, שֶׁלֹּא לְבַיַּשׁ אֶת מִי שְׁאֵין לוֹ.&nbsp; וְאֵין מַשְׁקִין בִּזְכוֹכִית לְבָנָה אֵלָא בִּצְבוּעָה, שֶׁלֹּא לְבַיַּשׁ אֶת הָעֲנִיִּים שְׁאֵין יֵינוֹתֵיהֶן טוֹבוֹת.</p>

<p><b>יג,ח</b>&nbsp;&nbsp;אֵין שׁוֹתִין בְּבֵית הָאָבֵל יָתֵר עַל עֲשָׂרָה כּוֹסוֹת לְכָל אֶחָד וְאֶחָד--שְׁלוֹשָׁה קֹדֶם אֲכִילָה, וּשְׁלוֹשָׁה בְּתוֹךְ אֲכִילָה, וְאַרְבָּעָה אַחַר אֲכִילָה; וְלֹא יוֹסִיף, שֶׁמֶּא יִשְׁתַּכַּר.</p>

<p><b>יג,ט</b>&nbsp;&nbsp;אֵין אוֹמְרִין שְׁמוּעָה וְהַגָּדָה בְּבֵית הָאָבֵל, אֵלָא יוֹשְׁבִין דּוֹוִין.&nbsp; וְכֵן אֵין אוֹמְרִין בִּפְנֵי הַמֵּת, אֵלָא דְּבָרִים שֶׁלַּמֵּת; אֲבָל לַעְסֹק בְּדִבְרֵי תּוֹרָה בְּפָנָיו, אוֹ בְּבֵית הַקְּבָרוֹת--אָסוּר.</p>

<p><b>יג,י</b>&nbsp;&nbsp;אֵין בּוֹכִין עַל הַמֵּת יָתֵר מִשְּׁלוֹשָׁה יָמִים, וְאֵין מַסְפִּידִין יָתֵר עַל שִׁבְעָה.&nbsp; בַּמֶּה דְּבָרִים אֲמוּרִים, בִּשְׁאָר הָעָם.&nbsp; אֲבָל תַּלְמִידֵי חֲכָמִים, הַכֹּל לְפִי רֹב חָכְמָתָן; וְאֵין בּוֹכִין עֲלֵיהֶם יוֹתֵר מִשְּׁלוֹשִׁים יוֹם--שְׁאֵין לָנוּ גָּדוֹל מִמֹּשֶׁה רַבֵּנוּ, וְכָתוּב "וַיִּתְּמוּ, יְמֵי בְכִי אֵבֶל מֹשֶׁה" (דברים לד,ח).</p>

<p><b>יג,יא</b>&nbsp;&nbsp;וְכֵן אֵין מַסְפִּידִין יָתֵר עַל שְׁנֵים עָשָׂר חֹדֶשׁ--אֵין לָנוּ בַּחֲכָמִים גָּדוֹל מֵרַבֵּנוּ הַקָּדוֹשׁ, וּשְׁנֵים עָשָׂר חֹדֶשׁ בִּלְבָד נִסְפַּד.&nbsp; וְכֵן חָכָם שֶׁבָּאָה שְׁמוּעָתוֹ לְאַחַר שְׁנֵים עָשָׂר חֹדֶשׁ, אֵין סוֹפְדִין אוֹתוֹ.</p>

<p><b>יג,יב</b>&nbsp;&nbsp;[יא] אַל יִתְקַשֶּׁה אָדָם עַל מֵתוֹ יָתֵר מִדַּי--שֶׁנֶּאֱמָר "אַל-תִּבְכּוּ לְמֵת, וְאַל-תָּנֻדוּ לוֹ" (ירמיהו כב,י), כְּלוֹמַר יָתֵר מִדַּי:&nbsp; שֶׁזֶּה הוּא מִנְהָגוֹ שֶׁלָּעוֹלָם; וְהַמְּצַעֵר עַצְמוֹ עַל מִנְהַג הָעוֹלָם, הֲרֵי זֶה טִפֵּשׁ.&nbsp; אֵלָא כֵּיצַד יַעֲשֶׂה--שְׁלוֹשָׁה לִבְכִי, שִׁבְעָה לְהֶסְפֵּד, שְׁלוֹשִׁים יוֹם לְתַסְפֹּרֶת וְלִשְׁאָר הַחֲמִשָּׁה.</p>

<p><b>יג,יג</b>&nbsp;&nbsp;[יב] כָּל מִי שֶׁלֹּא מִתְאַבֵּל כְּמוֹ שֶׁצִּוּוּ חֲכָמִים, הֲרֵי זֶה אַכְזָרִי; אֵלָא יִפְחַד וְיִדְאַג וִיפַשְׁפַּשׁ בְּמַעֲשָׂיו, וְיַחְזֹר בִּתְשׁוּבָה.&nbsp; וְאֶחָד מִבְּנֵי חֲבוּרָה שֶׁמֵּת, תִּדְאַג כָּל הַחֲבוּרָה כֻּלָּהּ.</p>

<p><b>יג,יד</b>&nbsp;&nbsp;כָּל שְׁלוֹשָׁה יָמִים הָרִאשׁוֹנִים, יִרְאֶה אֶת עַצְמוֹ כְּאִלּוּ חֶרֶב מֻנַּחַת לוֹ עַל כְּתֵפוֹ; מִשְּׁלוֹשָׁה וְעַד שִׁבְעָה, מֻנַּחַת בְּקֶרֶן זָוִית; מִכָּאן וְאִלַּךְ, עוֹבֶרֶת כְּנֶגְדוֹ בַּשּׁוּק.&nbsp; כָּל זֶה כְּדֵי לְהָכִין עַצְמוֹ לַחְזֹר, וְיֵעוֹר מִשִּׁינָתוֹ, וַהֲרֵי הוּא אוֹמֵר "הִכִּיתָה אֹתָם וְלֹא-חָלוּ" (ירמיהו ה,ג), מִכְּלַל שֶׁצָּרִיךְ לְהָקִיץ וְלָחוּל.
<br>&nbsp;</p>

<h2>הִלְכּוֹת אֵבֶל פֵּרֶק יד</h2>

<p><b>יד,א</b>&nbsp;&nbsp;מִצְוַת עֲשֵׂה שֶׁלְּדִבְרֵיהֶם לְבַקַּר חוֹלִים, וּלְנַחַם אֲבֵלִים, וּלְהוֹצִיא הַמֵּת, וּלְהַכְנִיס הַכַּלָּה, וּלְלַוּוֹת הָאוֹרְחִים, וְלַעְסֹק בְּכָל צָרְכֵּי הַקְּבוּרָה, לָשֵׂאת עַל הַכָּתֵף, וְלֵילֵךְ לְפָנָיו, וְלִסְפֹּד, וְלַחְפֹּר, וְלִקְבֹּר; וְכֵן לְשַׂמַּח הֶחָתָן וְהַכַּלָּה, וּלְסַעֲדָם בְּכָל צָרְכֵּיהֶם.&nbsp; וְאֵלּוּ הֶן גְּמִילוּת חֲסָדִים שֶׁבְּגוּפוֹ, שְׁאֵין לָהֶם שֵׁעוּר.</p>

<p><b>יד,ב</b>&nbsp;&nbsp;אַף עַל פִּי שֶׁכָּל מִצְווֹת אֵלּוּ מִדִּבְרֵיהֶם, הֲרֵי הֶן בִּכְלַל "וְאָהַבְתָּ לְרֵעֲךָ כָּמוֹךָ" (ויקרא יט,יח).&nbsp; כָּל הַדְּבָרִים שֶׁאַתָּה רוֹצֶה שֶׁיַּעֲשׂוּ אוֹתָם לָךְ אֲחֵרִים, עֲשֵׂה אוֹתָן אַתָּה לְאָחִיךָ בַּתּוֹרָה וּבַמִּצְווֹת.</p>

<p><b>יד,ג</b>&nbsp;&nbsp;[ב] שְׂכַר הַלִּוּוּי מְרֻבֶּה מִן הַכֹּל; וְהוּא הַחֹק שֶׁחֲקָקוֹ אַבְרָהָם אָבִינוּ וְדֶרֶךְ הַחֶסֶד שֶׁנָּהַג בָּהּ--מַאֲכִיל עוֹבְרֵי דְּרָכִים, וּמַשְׁקֶה אוֹתָן, וּמְלַוֶּה אוֹתָן.&nbsp; וּגְדוֹלָה הַכְנָסַת אוֹרְחִים מֵהַקְבָּלַת פְּנֵי שְׁכִינָה, שֶׁנֶּאֱמָר "וַיַּרְא, וְהִנֵּה שְׁלֹשָׁה אֲנָשִׁים .&nbsp;.&nbsp;." (בראשית יח,ב).&nbsp; וְלִוּוּיָם, יוֹתֵר מֵהַכְנָסָתָן; אָמְרוּ חֲכָמִים כָּל שְׁאֵינוּ מְלַוֶּה, כְּאִלּוּ שׁוֹפֵךְ דָּמִים.</p>

<p><b>יד,ד</b>&nbsp;&nbsp;[ג] כּוֹפִין לַלְּוָיָה, כְּדֶרֶךְ שֶׁכּוֹפִין לַצְּדָקָה.&nbsp; וּבֵית דִּין הָיוּ מְתַקְּנִין שְׁלוּחִין לְלַוּוֹת אָדָם הָעוֹבֵר מִמָּקוֹם לְמָקוֹם; וְאִם נִתְעַצְּלוּ בְּדָבָר זֶה, מַעֲלֶה עֲלֵיהֶם הַכָּתוּב כְּאִלּוּ שָׁפְכוּ דָּמִים.&nbsp; אַפִלּוּ הַמְּלַוֶּה אֶת חֲבֵרוֹ אַרְבַּע אַמּוֹת בָּעִיר, יֵשׁ לוֹ שָׂכָר מְרֻבֶּה.</p>

<p><b>יד,ה</b>&nbsp;&nbsp;וְכַמָּה הוּא שֵׁעוּר הַלְּוָיָה שֶׁחַיָּב אָדָם בָּהּ:&nbsp; הָרָב לַתַּלְמִיד, עַד עִבּוּרָהּ שֶׁלָּעִיר; וְהָאִישׁ לַחֲבֵרוֹ, עַד תְּחוּם הַשַּׁבָּת.&nbsp; וְהַתַּלְמִיד לָרָב, עַד פַּרְסָה; וְאִם הָיָה רִבּוֹ מֻבְהָק, עַד שָׁלוֹשׁ פַּרְסָאוֹת.</p>

<p><b>יד,ו</b>&nbsp;&nbsp;[ד] בִּקּוּר חוֹלִים מִצְוָה עַל הַכֹּל--אַפִלּוּ גָּדוֹל, מְבַקֵּר אֶת הַקָּטָן.&nbsp; וּמְבַקְּרִין פְּעָמִים הַרְבֵּה בַּיּוֹם; וְכָל הַמּוֹסִיף, מְשֻׁבָּח--וּבִלְבָד, שֶׁלֹּא יַטְרִיחַ.&nbsp; וְכָל הַמְּבַקֵּר אֶת הַחוֹלֶה, כְּאִלּוּ נָטַל חֵלֶק מֵחָלְיוֹ, וְהֵקַל מֵעָלָיו; וְכָל שְׁאֵינוּ מְבַקֵּר, כְּאִלּוּ שׁוֹפֵךְ דָּמִים.</p>

<p><b>יד,ז</b>&nbsp;&nbsp;[ה] אֵין מְבַקְּרִין אֶת הַחוֹלֶה, אֵלָא מִיּוֹם שְׁלִישִׁי וָהָלְאָה; וְאִם קָפַץ עָלָיו הַחֹלִי, וְהִכְבִּיד--מְבַקְּרִין אוֹתוֹ מִיָּד.&nbsp; וְאֵין מְבַקְּרִין לֹא בְּשָׁלוֹשׁ שָׁעוֹת רִאשׁוֹנוֹת בַּיּוֹם, וְלֹא בְּשָׁלוֹשׁ אַחֲרוֹנוֹת, מִפְּנֵי שְׁהֶן מִתְעַסְּקִין בְּצָרְכֵּי הַחוֹלֶה.&nbsp; וְאֵין מְבַקְּרִין לֹא חוֹלֵי מֵעַיִם, וְלֹא חוֹלֵי הָעַיִן, וְלֹא מְחוּשֵׁי הָרֹאשׁ--מִפְּנֵי שֶׁהַבִּקּוּר קָשֶׁה לָהֶן.</p>

<p><b>יד,ח</b>&nbsp;&nbsp;[ו] הַנִּכְנָס לְבַקַּר אֶת הַחוֹלֶה--לֹא יֵשֵׁב לֹא עַל גַּבֵּי מִטָּה, וְלֹא עַל גַּבֵּי סַפְסַל, וְלֹא עַל גַּבֵּי כִּסֵּא, וְלֹא עַל גַּבֵּי מָקוֹם גָּבוֹהַּ, וְלֹא לְמַעְלָה מִמְּרַאֲשׁוֹתָיו; אֵלָא מִתְעַטֵּף, וְיוֹשֵׁב לְמַטָּה מִמְּרַאֲשׁוֹתָיו, וּמְבַקֵּשׁ עָלָיו רַחֲמִים, וְיוֹצֶא.</p>

<p><b>יד,ט</b>&nbsp;&nbsp;[ז] יֵרָאֶה לִי שֶׁנֶּחָמַת אֲבֵלִים קוֹדֶמֶת לְבִקּוּר חוֹלִים, שֶׁנִּחוּם אֲבֵלִים גְּמִילוּת חֶסֶד עִם הַחַיִּים וְעִם הַמֵּתִים.&nbsp; [ח] מִי שֶׁהָיָה לְפָנָיו מֵת וְכַלָּה--מַנִּיחַ אֶת הַכַּלָּה, וּמִתְעַסֵּק עִם הַמֵּת; וְכֵן הוּא אוֹמֵר "לֵב חֲכָמִים בְּבֵית אֵבֶל" (קוהלת ז,ד).&nbsp; מֵת וְכַלָּה שֶׁנִּפְגְעוּ זֶה בְּזֶה בַּדֶּרֶךְ, מַעְבִירִין אֶת הַמֵּת מִלִּפְנֵי הַכַּלָּה; וְהַכֹּל עוֹבְרִין מִלִּפְנֵי הַמֶּלֶךְ.</p>

<p><b>יד,י</b>&nbsp;&nbsp;[ט] מְבַטְּלִין תַּלְמוּד תּוֹרָה לְהוֹצָאַת הַמֵּת, וּלְהַכְנָסַת הַכַּלָּה.&nbsp; בַּמֶּה דְּבָרִים אֲמוּרִים, בִּשְׁאֵין לוֹ כָּל צָרְכּוֹ; אֲבָל יֵשׁ לוֹ כָּל צָרְכּוֹ, אֵין מְבַטְּלִין.&nbsp; וְהַכֹּל שְׁאֵין מִתְעַסְּקִין בְּתַלְמוּד תּוֹרָה, חַיָּבִין לְהִתְעַסַּק עִמּוֹ.&nbsp; [י] מֵת אֶחָד בָּעִיר--כָּל בְּנֵי הָעִיר אֲסוּרִין בַּעֲשִׂיַּת מְלָאכָה, עַד שֶׁיִּקְבְּרוּהוּ; וְאִם יֵשׁ לוֹ מִי שֶׁיִּתְעַסַּק בִּצְרָכָיו, מֻתָּרִין.</p>

<p><b>יד,יא</b>&nbsp;&nbsp;תַּלְמִיד חֲכָמִים שֶׁמֵּת--אַפִלּוּ הָיוּ עִמּוֹ עַד שִׁשִּׁים רִבּוֹא, מְבַטְּלִין תַּלְמוּד תּוֹרָה לְהוֹצָאָתוֹ; הָיוּ שִׁשִּׁים רִבּוֹא, אֵין מְבַטְּלִין.&nbsp; וְאִם הָיָה מְלַמֵּד לַאֲחֵרִים--אֵין לוֹ שֵׁעוּר, אֵלָא מְבַטְּלִין הַכֹּל לְהוֹצָאָתוֹ.</p>

<p><b>יד,יב</b>&nbsp;&nbsp;קוֹבְרִין מֵתֵי גּוֹיִים, וּמְנַחֲמִין אֲבֵלֵיהֶם, וּמְבַקְּרִין חוֹלֵיהֶם--מִפְּנֵי דַּרְכֵּי שָׁלוֹם.</p>

<p><b>יד,יג</b>&nbsp;&nbsp;בָּתֵּי הַקְּבָרוֹת, אֲסוּרִין בַּהֲנָיָה.&nbsp; כֵּיצַד:&nbsp; אֵין אוֹכְלִין בָּהֶן, וְאֵין שׁוֹתִין בָּהֶן, וְאֵין עוֹשִׂין בָּהֶן מְלָאכָה, וְלֹא קוֹרִין בָּהֶן, וְלֹא שׁוֹנִין בָּהֶן.&nbsp; כְּלָלוֹ שֶׁלַּדָּבָר--אֵין נֵאוֹתִין בָּהֶן, וְלֹא נוֹהֲגִין בָּהֶן קַלּוּת רֹאשׁ.</p>

<p><b>יד,יד</b>&nbsp;&nbsp;לֹא יֵלֵךְ אָדָם בְּתוֹךְ אַרְבַּע אַמּוֹת שֶׁלַּקֶּבֶר, וּתְפִלִּין בְּרֹאשׁוֹ, וְסֵפֶר תּוֹרָה בִּזְרוֹעוֹ; וְלֹא יִתְפַּלַּל שָׁם.&nbsp; וּבְרִחוּק אַרְבַּע אַמּוֹת, מֻתָּר.&nbsp; [יד] הַמּוֹלִיךְ עֲצָמוֹת מִמָּקוֹם לְמָקוֹם--לֹא יִתְּנֵם בְּדִסְקְיָה, וְלֹא יַנִּיחֵם עַל גַּבֵּי הַחֲמוֹר וְיִרְכַּב עֲלֵיהֶם:&nbsp; מִפְּנֵי שֶׁנּוֹהֵג בָּהֶן מִנְהַג בִּזָּיוֹן.&nbsp; וְאִם הָיָה מִתְיָרֵא מִפְּנֵי הַגַּנָּבִים, אוֹ מִפְּנֵי הַלִּסְטִים--מֻתָּר.</p>

<p><b>יד,טו</b>&nbsp;&nbsp;אֵין מְפַנִּין אֶת הַמֵּת מִקֶּבֶר לְקֶבֶר, אַפִלּוּ מִבָּזוּי לִמְכֻבָּד; וְאִם הָיָה בְּתוֹךְ שָׂדֵהוּ--מְפַנֵּהוּ, אַפִלּוּ מִמְּכֻבַּד לְבָזוּי.&nbsp; [טז] וְאֵין קוֹבְרִין מֵת עַל גַּבֵּי מֵת, וְלֹא שְׁנֵי מֵתִים כְּאֶחָד--בִּזָּיוֹן הוּא.&nbsp; וְקָטָן הַיּוֹצֶא עִם אִמּוֹ, נִקְבָּר עִמָּהּ.</p>

<p><b>יד,טז</b>&nbsp;&nbsp;[יז] עֲפַר הַקֶּבֶר אֵינוּ אָסוּר בַּהֲנָיָה, שְׁאֵין קַרְקַע עוֹלָם נֶאֱסֶרֶת; אֲבָל קֶבֶר הַבִּנְיָן, אָסוּר בַּהֲנָיָה.&nbsp; [יח] הַבּוֹנֶה קֶבֶר לְמֵת--לֹא נֶאֱסַר, עַד שֶׁיִּכָּנֵס בּוֹ הַמֵּת; אַפִלּוּ הִטִּיל בּוֹ נֵפֶל, נֶאֱסַר בַּהֲנָיָה.</p>

<p><b>יד,יז</b>&nbsp;&nbsp;[יט] נֶפֶשׁ שֶׁנַּעֲשָׂה לְשֵׁם חַי, וְרָמָה בּוֹ הַמֵּת, וְהוֹסִיף בּוֹ דּוּמַס אַחֵר לְשֵׁם הַמֵּת--אַף עַל פִּי שֶׁפִּנָּה הַמֵּת, הַכֹּל אָסוּר בַּהֲנָיָה; וְאִם הִכִּיר אֶת הַתּוֹסֶפֶת--חוֹלֵץ אוֹתָהּ, וְהַשְּׁאָר מֻתָּר.&nbsp; נַעֲשָׂה לְשֵׁם הַמֵּת--כֵּיוָן שֶׁהֻטָּל בּוֹ הַמֵּת--נֶאֱסַר, אַף עַל פִּי שֶׁפִּנָּהוּ.</p>

<p><b>יד,יח</b>&nbsp;&nbsp;[כ] הַבּוֹנֶה קֶבֶר לְאָבִיו, וְהָלַךְ וּקְבָרוֹ בְּקֶבֶר אַחֵר--הֲרֵי זֶה לֹא יִקְבֹּר בּוֹ מֵת אַחֵר עוֹלָמִית; וְהַקֶּבֶר הַזֶּה אָסוּר בַּהֲנָיָה, מִפְּנֵי כְּבוֹד אָבִיו.</p>

<p><b>יד,יט</b>&nbsp;&nbsp;[כא] הַמֵּת אָסוּר בַּהֲנָיָה כֻּלּוֹ, חוּץ מִשְּׂעָרוֹ--שְׁהוּא מֻתָּר בַּהֲנָיָה, מִפְּנֵי שְׁאֵינוּ גּוּפוֹ.&nbsp; וְכֵן אֲרוֹנוֹ, וְכָל תַּכְרִיכָיו--אֲסוּרִין בַּהֲנָיָה.&nbsp; אֲבָל כֵּלִים הַמּוּכָנִים לְתַכְרִיךְ, לֹא נֶאֶסְרוּ בַּהֲנָיָה; אַפִלּוּ אָרַג בֶּגֶד לַמֵּת--לֹא נֶאֱסָר עַד שֶׁיַּגִּיעַ בַּמִּטָּה הַנִּקְבֶּרֶת עִמּוֹ, שְׁאֵין הַהַזְמָנָה אוֹסֶרֶת.</p>

<p><b>יד,כ</b>&nbsp;&nbsp;[כב] כָּל הַכֵּלִים שֶׁזּוֹרְקִין עַל הַמֵּת עַל הַמִּטָּה הַנִּקְבֶּרֶת עִמּוֹ--אֲסוּרִין בַּהֲנָיָה, שֶׁלֹּא יִתְחַלְּפוּ בַּתַּכְרִיכִין.&nbsp; [כג] הָיוּ אָבִיו וְאִמּוֹ מְזָרְקִין כֵּלִים בַּחֲמָתָן עַל הַמֵּת, מִצְוָה עַל אֲחֵרִים לְהַצִּילָן; וְאִם הִגִּיעוּ לַמִּטָּה הַנִּקְבֶּרֶת, אֵין מַצִּילִין אוֹתָן.</p>

<p><b>יד,כא</b>&nbsp;&nbsp;[כד] מְלַמְּדִין אֶת הָאָדָם שֶׁלֹּא יִהְיֶה חַבְלָן, וְלֹא יַפְסִיד אֶת הַכֵּלִים וְיַשְׁלִיכֵם לְחַבָּלָה.&nbsp; מוּטָב לִתֵּן אוֹתָן לָעֲנִיִּים, וְאַל יַשְׁלִיכֵם לְרִמָּה וְתוֹלֵעָה.&nbsp; וְכָל הַמַּרְבֶּה כֵּלִים עַל הַמֵּת, עוֹבֵר מִשּׁוֹם בַּל תַּשְׁחִית.</p>

<p><b>יד,כב</b>&nbsp;&nbsp;[כה] מֶלֶךְ שֶׁמֵּת--עוֹקְרִין סוּס שֶׁהָיָה רוֹכֵב עָלָיו, וְעֶגְלָה שֶׁהָיְתָה מוֹשֶׁכֶת בַּקָּרוֹן שֶׁהָיָה יוֹשֵׁב בּוֹ:&nbsp; מְנַשֵּׁר פַּרְסוֹתֶיהָ מִן הָאַרְכֻּבָּה וּלְמַטָּה, מְקוֹם שְׁאֵין עוֹשֶׂה אוֹתָהּ טְרֵפָה.&nbsp; וּמוֹשִׁיבִין יְשִׁיבָה עַל קִבְרוֹ שִׁבְעַת יָמִים--שֶׁנֶּאֱמָר "וְכָבוֹד עָשׂוּ-לוֹ בְמוֹתוֹ" (דברי הימים&nbsp;ב לב,לג), זֶה שֶׁהוֹשִׁיבוּ יְשִׁיבָה עַל קִבְרוֹ.&nbsp; וְנָשִׂיא שֶׁמֵּת, אֵין מְבַטְּלִין יְשִׁיבָתוֹ יָתֵר עַל שְׁלוֹשִׁים יוֹם.</p>

<p><b>יד,כג</b>&nbsp;&nbsp;[כו] מֶלֶךְ אוֹ נָשִׂיא שֶׁמֵּת--יֵשׁ לָהֶן לִשְׂרֹף מִטָּתוֹ, וְכָל כְּלֵי תַּשְׁמִישׁוֹ; וְאֵין בְּזֶה דַּרְכֵּי הָאֱמוֹרִי, וְלֹא מִשּׁוֹם הַשְׁחָתָה:&nbsp; שֶׁנֶּאֱמָר "בְּשָׁלוֹם תָּמוּת, וּבְמִשְׂרְפוֹת אֲבוֹתֶיךָ הַמְּלָכִים .&nbsp;.&nbsp;. יִשְׂרְפוּ-לָךְ" (ראה ירמיהו לד,ה).
<br>&nbsp;</p>
</div>
</body></html>
