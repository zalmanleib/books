<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר משפטים - הלכות טוען ונטען</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת טוֹעֵן וְנִטְעָן</h1>

<p>מִצְוַת עֲשֵׂה אַחַת הִיא, וְהִיא דִּין טוֹעֵן וּמוֹדֶה אוֹ כּוֹפֵר.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק א</h2>

<p><b>א,א</b>&nbsp;&nbsp;הַטּוֹעֵן אֶת חֲבֵרוֹ בְּמִטַּלְטְלִין, וְהוֹדָה לוֹ בְּמִקְצָתָן--הֲרֵי זֶה מְשַׁלֵּם מַה שֶׁהוֹדָה בּוֹ, וְנִשְׁבָּע עַל הַשְּׁאָר מִן הַתּוֹרָה:&nbsp; שֶׁנֶּאֱמָר "אֲשֶׁר יֹאמַר כִּי-הוּא זֶה" (שמות כב,ח).</p>

<p><b>א,ב</b>&nbsp;&nbsp;וְכֵן אִם כָּפַר בַּכֹּל וְאָמַר לֹא הָיוּ דְּבָרִים מֵעוֹלָם, וְעֵד אֶחָד מֵעִיד שֶׁהָיוּ--הֲרֵי זֶה נִשְׁבָּע מִן הַתּוֹרָה.&nbsp; מִפִּי הַשְּׁמוּעָה לָמְדוּ שֶׁכָּל מָקוֹם שֶׁשְּׁנַיִם מְחַיְּבִין אוֹתוֹ מָמוֹן, אֶחָד מְחַיְּבוֹ שְׁבוּעָה; וְכֵן לָמְדוּ מִפִּי הַשְּׁמוּעָה שֶׁעֵד אֶחָד "לְכָל-עָוֺן וּלְכָל-חַטָּאת" (דברים יט,טו) אֵינוּ קָם, אֲבָל קָם הוּא לִשְׁבוּעָה.</p>

<p><b>א,ג</b>&nbsp;&nbsp;[ב] אֵין לָךְ מְחֻיָּב שְׁבוּעָה מִן הַתּוֹרָה חוּץ מִשְּׁלוֹשָׁה--מִי שֶׁהוֹדָה בְּמִקְצַת הַמִּטַּלְטְלִין, וּמִי שֶׁחִיְּבוֹ עֵד אֶחָד, וְהַשּׁוֹמֵר:&nbsp; שֶׁהֲרֵי נֶאֱמָר בַּשּׁוֹמֵר, "שְׁבֻעַת ה', תִּהְיֶה בֵּין שְׁנֵיהֶם" (שמות כב,י); וּכְבָר בֵּאַרְנוּ שְׁבוּעַת הַשּׁוֹמְרִין בְּהִלְכּוֹת שְׂכִירוּת.&nbsp; וְכָל אֶחָד מִשְּׁלָשְׁתָּן נִשְׁבָּע, וְנִפְטָר מִלְּשַׁלַּם.</p>

<p><b>א,ד</b>&nbsp;&nbsp;אֲבָל כָּל הַנִּשְׁבָּעִין וְנוֹטְלִין, כְּגוֹן שָׂכִיר וְנֶחְבָּל וְנִגְזָל וּפוֹגֵם שְׁטָרוֹ וְכַיּוֹצֶא בּוֹ, וְכֵן כָּל הַנִּשְׁבָּעִין בִּטְעָנַת סָפֵק, כְּגוֹן הַשֻּׁתָּפִין וְהָאֲרִיסִין--כֻּלָּן נִשְׁבָּעִין בְּתַקָּנַת חֲכָמִים.&nbsp; וְכָל אֵלּוּ הַשְּׁבוּעוֹת--אַף עַל פִּי שְׁהֶן מִדִּבְרֵי סוֹפְרִים--הֲרֵי הֶן כְּעֵין שֶׁלַּתּוֹרָה, בִּנְקִיטַת חֵפֶץ.</p>

<p><b>א,ה</b>&nbsp;&nbsp;[ג] הַטּוֹעֵן מִטַּלְטְלִין עַל חֲבֵרוֹ, וְכָפַר בַּכֹּל וְאָמַר לֹא הָיוּ דְּבָרִים מֵעוֹלָם, אוֹ שֶׁהוֹדָה בְּמִקְצַת וּנְתָנוֹ מִיָּד, וְאָמַר אֵין לָךְ בְּיָדִי אֵלָא זֶה וְהֵא לָךְ, אוֹ שֶׁאָמַר אֱמֶת שֶׁהָיָה לָךְ אֶצְלִי, אֲבָל מָחַלְתָּ לִי אוֹ נָתַתָּ לִי אוֹ מָכַרְתָּ לִי אוֹ הִחְזַרְתִּי לָךְ, אוֹ שֶׁטְּעָנוֹ חִטִּים, וְהוֹדָה לוֹ בִּשְׂעוֹרִים--בְּכָל אֵלּוּ פָּטוּר מִשְּׁבוּעַת הַתּוֹרָה.&nbsp; אֲבָל חַכְמֵי תַּלְמוּד תִּקְּנוּ שֶׁיִּשָּׁבַע הַנִּתְבָּע בְּכָל אֵלּוּ שְׁבוּעַת הֶסֵּת, וְיִפָּטֵר; וְאֵינָהּ כְּעֵין שֶׁלַּתּוֹרָה, לְפִי שְׁאֵין בָּהּ נְקִיטַת חֵפֶץ.&nbsp; וּכְבָר בֵּאַרְנוּ דֶּרֶךְ הַשְּׁבוּעָה שֶׁלַּתּוֹרָה וְדֶרֶךְ שְׁבוּעַת הֶסֵּת, בְּהִלְכּוֹת שְׁבוּעוֹת.</p>

<p><b>א,ו</b>&nbsp;&nbsp;[ד] כָּל מִי שֶׁנִּתְחַיַּב שְׁבוּעָה מִן הַתּוֹרָה, הֲרֵי זֶה נִשְׁבָּע וְנִפְטָר.&nbsp; וְאִם לֹא רָצָה לְהִשָּׁבַע--יוֹרְדִין לִנְכָסָיו, וְגוֹבִין מֵהֶם כָּל מַה שֶׁטָּעַן חֲבֵרוֹ עָלָיו:&nbsp; שֶׁהֲרֵי הַתּוֹבֵעַ אוֹמֵר לוֹ, אֵינִי זָז מִדִּין תּוֹרָה--אוֹ הִשָּׁבַע, אוֹ תֶּן לִי.&nbsp; וְיֵשׁ לוֹ לְהַחְרִים עַל מִי שֶׁטּוֹעֵן עָלַי דָּבָר שְׁאֵינוּ כֵּן, וְנוֹתֵן.</p>

<p><b>א,ז</b>&nbsp;&nbsp;אֲבָל מִי שֶׁנִּתְחַיַּב שְׁבוּעָה מִדִּבְרֵיהֶן--אִם הָיָה מִן הַנִּשְׁבָּעִין וְנוֹטְלִין, אֵינוּ יָכוֹל לַהְפֹּךְ הַשְּׁבוּעָה:&nbsp; שֶׁהֲרֵי הַנִּתְבָּע אוֹמֵר לוֹ, הִשָּׁבַע וְטֹל, כְּמוֹ שֶׁתִּקְּנוּ לָךְ חֲכָמִים.&nbsp; וְאִם לֹא רָצָה לְהִשָּׁבַע, יֵלֵךְ לוֹ.&nbsp; וְהוֹרוּ רִבּוֹתַי שְׁאִם אָמַר הַתּוֹבֵעַ אֵינִי רוֹצֶה בְּתַקָּנָה זוֹ שֶׁתִּקְּנוּ לִי חֲכָמִים, אֵלָא הֲרֵינִי כִּשְׁאָר כָּל הַתּוֹבְעִים--הֲרֵי זֶה מַשְׁבִּיעַ אֶת הַנִּתְבָּע הֶסֵּת.&nbsp; וְאִם רָצָה לְהָפְכָהּ עַל הַתּוֹבֵעַ--מְחַיְּבִין אֶת הַתּוֹבֵעַ לְהִשָּׁבַע הֶסֵּת וְיִטֹּל, אוֹ יֵלֵךְ לוֹ.</p>

<p><b>א,ח</b>&nbsp;&nbsp;[ה] הָיָה הַמְּחֻיָּב שְׁבוּעָה מִדִּבְרֵיהֶם מִן הַנִּשְׁבָּעִין וְנִפְטָרִין, כְּגוֹן הַנִּשְׁבָּעִין עַל טְעָנַת סָפֵק, אוֹ מִן הַנִּשְׁבָּעִין הֶסֵּת, וְלֹא רָצָה לְהִשָּׁבַע--מְשַׁמְּתִין אוֹתוֹ שְׁלוֹשִׁים יוֹם.&nbsp; אִם לֹא בָא, וְלֹא תָבַע נִדּוּיוֹ--מַלְקִין אוֹתוֹ מַכַּת מַרְדּוּת, כְּכָל מִי שֶׁחָלָה עָלָיו שַׁמְתָּא שְׁלוֹשִׁים יוֹם, שֶׁמַּכִּין אוֹתוֹ, וְאַחַר כָּךְ מַתִּירִין לְזֶה נִדּוּיוֹ.&nbsp; וְאֵין יוֹרְדִין לִנְכָסָיו, לְפִי שְׁאֵינוּ מְחֻיָּב שְׁבוּעָה מִן הַתּוֹרָה.</p>

<p><b>א,ט</b>&nbsp;&nbsp;[ו] כָּל הַמְּחֻיָּב שְׁבוּעַת הֶסֵּת--אִם רָצָה לַהְפֹּךְ הַשְּׁבוּעָה עַל הַתּוֹבֵעַ, הֲרֵי הַתּוֹבֵעַ נִשְׁבָּע הֶסֵּת וְנוֹטֵל מֵחֲבֵרוֹ; וְאֵין לָךְ מִי שֶׁנִּשְׁבָּע הֶסֵּת וְנוֹטֵל מֵחֲבֵרוֹ, אֵלָא זֶה שֶׁנֶּהְפְּכָה עָלָיו שְׁבוּעַת הֶסֵּת.&nbsp; וְאֵין לָךְ שְׁבוּעָה שֶׁתֵּהָפֵךְ, אֵלָא שְׁבוּעַת הֶסֵּת בִּלְבָד; אֲבָל שְׁבוּעָה שֶׁלַּתּוֹרָה, אוֹ שֶׁלְּדִבְרֵיהֶם שְׁהִיא כְּעֵין שֶׁלַּתּוֹרָה--אֵין הוֹפְכִין שְׁבוּעָתָן.</p>

<p><b>א,י</b>&nbsp;&nbsp;[ז] אֵין מַשְׁבִּיעִין שְׁבוּעַת הֶסֵּת, אֵלָא עַל טְעָנַת וַדַּאי; אֲבָל עַל הַסָּפֵק, פָּטוּר.&nbsp; כֵּיצַד:&nbsp; כִּמְדֻמֶּה לִי שֶׁיֵּשׁ לִי אֶצְלָךְ מָנֶה, אוֹ שֶׁאָמַר מָנֶה שֶׁהִלְוִיתִיךָ כִּמְדֻמֶּה לִי שֶׁלֹּא פְרַעְתַּנִי, אָמַר לִי אַבָּא שֶׁיֵּשׁ לוֹ אֶצְלָךְ מָנֶה, אוֹ צִוָּה לִי בִּפְנֵי עֵדִים שֶׁיֵּשׁ לוֹ אֶצְלָךְ מָנֶה, דָּבָר פְּלוֹנִי נִגְנַב מִבֵּיתִי וְלֹא הָיָה שָׁם אֵלָא אַתָּה, קָרוֹב בְּעֵינַי שֶׁאַתָּה גְּנַבְתּוֹ, חִשַּׁבְתִּי מָעוֹתַי וּמָצָאתִי חָסֵר, שֶׁמֶּא אַתָּה הִטְעֵיתַנִי בַּחֶשְׁבּוֹן, וְהַנִּתְבָּע אוֹמֵר אֵין לָךְ בְּיָדִי כְּלוּם--הֲרֵי זֶה פָּטוּר, אַף מִשְּׁבוּעַת הֶסֵּת.&nbsp; וְכֵן כָּל כַּיּוֹצֶא בְּזֶה.</p>

<p><b>א,יא</b>&nbsp;&nbsp;[ח] מָנֶה יֵשׁ לִי בְּיָדָךְ בַּוַּדַּאי, וְהַנִּתְבָּע אוֹמֵר אֵינִי יוֹדֵעַ, שֶׁמֶּא יֵשׁ לָךְ שֶׁמֶּא אֵין לָךְ--הֲרֵי הַנִּתְבָּע נִשְׁבָּע הֶסֵּת שְׁאֵינוּ יוֹדֵעַ, וְנִפְטָר:&nbsp; לְפִי שֶׁלֹּא חִיַּב עַצְמוֹ בַּוַּדַּאי.&nbsp; וְכֵן כָּל כַּיּוֹצֶא בְּזֶה.</p>

<p><b>א,יב</b>&nbsp;&nbsp;כּוֹר חִטִּים יֵשׁ לִי בְּיָדָךְ בַּוַּדַּאי, וְהַנִּתְבָּע אוֹמֵר אֵינִי יוֹדֵעַ אִם חִטִּים הוּא אוֹ שְׂעוֹרִים--הֲרֵי זֶה נִשְׁבָּע הֶסֵּת שְׁאֵינוּ יוֹדֵעַ, וּמְשַׁלֵּם שְׂעוֹרִין.&nbsp; וְכֵן כָּל כַּיּוֹצֶא בְּזֶה.</p>

<p><b>א,יג</b>&nbsp;&nbsp;[ט] מָנֶה יֵשׁ לִי בְּיָדָךְ בַּוַּדַּאי, וְהַנִּתְבָּע אוֹמֵר כֵּן הָיָה לָךְ בְּיָדִי, אֲבָל אֵינִי יוֹדֵעַ אִם הִחְזַרְתִּי לָךְ אוֹ עֲדַיִן לֹא הִחְזַרְתִּי לָךְ--חַיָּב לְשַׁלַּם.&nbsp; וְלֹא יִשָּׁבַע הַתּוֹבֵעַ כְּלָל, אַפִלּוּ שְׁבוּעַת הֶסֵּת:&nbsp; מִפְּנֵי שְׁהוּא יוֹדֵעַ בַּוַּדַּאי שְׁהוּא חַיָּב; וַהֲרֵי זֶה טוֹעֵן אוֹתוֹ טְעָנַת וַדַּאי, וְנִסְתַּפַּק לוֹ אִם נִפְטַר אוֹ לֹא נִפְטַר.&nbsp; וְכֵן כָּל כַּיּוֹצֶא בְּזֶה.</p>

<p><b>א,יד</b>&nbsp;&nbsp;אֲבָל אִם אֵין לוֹ תּוֹבֵעַ אֵלָא הוֹדָה מֵעַצְמוֹ וְאָמַר, גְּזַלְתִּיךָ אוֹ הִלְוִיתַנִי מָנֶה, אָבִיךָ הִפְקִיד אֶצְלִי מָנֶה, וְאֵינִי יוֹדֵעַ אִם הִחְזַרְתִּי אוֹ לֹא הִחְזַרְתִּי--אֵינוּ חַיָּב לְשַׁלַּם; וְאִם בָּא לָצֵאת יְדֵי שָׁמַיִם, חַיָּב לְשַׁלַּם.</p>

<p><b>א,טו</b>&nbsp;&nbsp;[י] מָנֶה לִי בְּיָדָךְ, אֵין לָךְ בְּיָדִי כְּלוּם, הִשָּׁבַע הֶסֵּת וְלֵךְ, הִשָּׁבַע אַתָּה הֶסֵּת וְטֹל, וְאָמַר הַתּוֹבֵעַ אֵינִי רוֹצֶה לְהִשָּׁבַע--הֲרֵי הַנִּתְבָּע אוֹמֵר לוֹ אוֹ הִשָּׁבַע וְטֹל, אוֹ תֵּלֵךְ בְּלֹא כְּלוּם; וְאֵין שָׁם הִפּוּךְ אַחֵר.&nbsp; וְיֵשׁ לוֹ לְהַחְרִים סְתָם עַל מִי שְׁהוּא חַיָּב לִי, וְלֹא יִתֵּן לִי.</p>

<p><b>א,טז</b>&nbsp;&nbsp;[יא] הוֹרוּ רִבּוֹתַי שֶׁכָּל מִי שֶׁנִּתְחַיַּב שְׁבוּעָה--בֵּין שֶׁלַּתּוֹרָה, בֵּין שֶׁלְּדִבְרֵיהֶם, אַפִלּוּ הֶסֵּת--יֵשׁ לוֹ לְהַחְרִים סְתָם, קֹדֶם שֶׁיִּשָּׁבַע, עַל כָּל מִי שֶׁיִּטְעֹן עָלַי דָּבָר שְׁאֵינִי חַיָּב בּוֹ, כְּדֵי שֶׁיַּשְׁבִּיעַ אוֹתִי בְּחִנָּם; וְיַעֲנֶה הַמַּשְׁבִּיעוֹ אָמֵן, וְאַחַר כָּךְ יִשָּׁבַע זֶה.&nbsp; וְתַקָּנָה טוֹבָה הִיא זוֹ, לְבַעֲלֵי דִּינִין, כְּדֵי שֶׁיִּמָּנְעוּ מִטְּעָנוֹת הַשֶּׁקֶר, וְלֹא יִגְרְמוּ לְהוֹצִיא שָׁם שָׁמַיִם לְבַטָּלָה וְלֹא יִשְּׂאוּ שֵׁמַע שָׁוְא.</p>

<p><b>א,יז</b>&nbsp;&nbsp;[יב] כָּל מִי שֶׁנִּתְחַיַּב שְׁבוּעָה--בֵּין שֶׁלַּתּוֹרָה, בֵּין שֶׁלְּדִבְרֵיהֶם--מְגַלְגֵּל עָלָיו הַמַּשְׁבִּיעוֹ כָּל מַה שֶׁיִּרְצֶה מִדְּבָרִים שְׁאִם יוֹדֶה בָּהֶן, יִתְחַיַּב מָמוֹן.&nbsp; וְעַד הֵיכָן כּוֹחַ הַגִּלְגּוּל--עַד שֶׁיֹּאמַר לוֹ וּבִכְלַל שְׁבוּעָה זוֹ שֶׁלֹּא נִמְכַּרְתָּ לִי בְּעֶבֶד עִבְרִי, וַעֲדַיִן עַבְדִּי אַתָּה.&nbsp; וּכְבָר בֵּאַרְנוּ, שְׁאֵין מְגַלְגְּלִין עַל הַשָּׂכִיר.</p>

<p><b>א,יח</b>&nbsp;&nbsp;[יג] מִי שֶׁנִּתְחַיַּב שְׁבוּעָה, אַפִלּוּ הֶסֵּת, וְהִתְחִיל הַתּוֹבֵעַ לְגַלְגַּל עָלָיו דְּבָרִים אֲחֵרִים, שֶׁלֹּא טָעַן אוֹתָם תְּחִלָּה--רָאָה זֶה הַנִּתְבָּע כָּךְ, וְאָמַר אֵינִי רוֹצֶה לְהִשָּׁבַע, אֵלָא הֲרֵינִי מְשַׁלֵּם הַטְּעָנָה הָרִאשׁוֹנָה, שֶׁנִּתְחַיַּבְתִּי עַל כְּפִירָתָהּ שְׁבוּעָה--אֵין שׁוֹמְעִין לוֹ; אֵלָא אוֹמְרִים לַנִּתְבָּע אוֹ תֶּן לוֹ כָּל מַה שֶׁגִּלְגַּל עָלֶיךָ מִטְּעָנוֹת הַוַּדָּיוֹת, אוֹ הִשָּׁבַע וְהִפָּטֵר.</p>

<p><b>א,יט</b>&nbsp;&nbsp;[יד] הַטּוֹעֵן אֶת חֲבֵרוֹ טְעָנוֹת הַרְבֵּה--אֵין מַשְׁבִּיעִין אוֹתוֹ עַל כָּל טְעָנָה וּטְעָנָה, אֵלָא שְׁבוּעָה אַחַת עַל הַכֹּל.&nbsp; נִתְחַיַּב שְׁתֵּי שְׁבוּעוֹת עַל שְׁתֵּי טְעָנוֹת, קַלָּה וַחֲמוּרָה--מַשְׁבִּיעִין אוֹתוֹ הַחֲמוּרָה, וּמְגַלְגְּלִין בָּהּ עָלָיו שְׁאָר הַדְּבָרִים.</p>

<p><b>א,כ</b>&nbsp;&nbsp;[טו] כָּל הַטּוֹעֵן עַל חֲבֵרוֹ טְעָנָה שְׁאִם הוֹדָה בָּהּ, אֵינוּ חַיָּב לְשַׁלַּם מָמוֹן--אַף עַל פִּי שֶׁכָּפַר--אֵין מְחַיְּבִין אוֹתוֹ לֹא שְׁבוּעַת הֶסֵּת, וְלֹא חֵרֶם סְתָם.&nbsp; כֵּיצַד:&nbsp; אָמַרְתָּ שֶׁתִּתֵּן לִי מָנֶה, לֹא הָיוּ דְּבָרִים מֵעוֹלָם--אֵין מַשְׁבִּיעִין אוֹתוֹ הֶסֵּת, וְלֹא חֵרֶם סְתָם, שֶׁאִלּוּ הוֹדָה בְּדָבָר זֶה, אֵינוּ חַיָּב כְּלוּם.&nbsp; אַתָּה קִלַּלְתָּ אוֹתִי, אַתָּה הוֹצֵאתָ עָלַי שֵׁם רָע, לֹא הָיוּ דְּבָרִים מֵעוֹלָם--אֵין מַחְרִימִין עַל זֶה.&nbsp; וְכֵן כָּל כַּיּוֹצֶא בִּדְבָרִים אֵלּוּ.</p>

<p><b>א,כא</b>&nbsp;&nbsp;[טז] אַתָּה חָבַלְתָּ בִּי, לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע הֶסֵּת:&nbsp; שֶׁאַף עַל פִּי שְׁאֵינוּ מְשַׁלֵּם קְנָס עַל פִּי עַצְמוֹ, מְשַׁלֵּם שֶׁבֶת וְרִפּוּי וּבֹשֶׁת.&nbsp; אַתָּה בִּיַּשְׁתַּנִי, לֹא הָיוּ דְּבָרִים מֵעוֹלָם--אִם הָיוּ בִּמְקוֹם שֶׁגּוֹבִין בּוֹ קְנָסוֹת, הֲרֵי זֶה נִשְׁבָּע הֶסֵּת:&nbsp; שֶׁאִלּוּ הוֹדָה, הָיָה מְשַׁלֵּם הַבֹּשֶׁת.</p>

<p><b>א,כב</b>&nbsp;&nbsp;[יז] בַּמֶּה דְּבָרִים אֲמוּרִים שֶׁהַמּוֹדֶה בַּקְּנָס פָּטוּר, בְּשֶׁהוֹדָה בְּדָבָר שֶׁחַיָּב עָלָיו קְנָס, כְּגוֹן שֶׁאָמַר חָבַלְתִּי בְּזֶה.&nbsp; אֲבָל אִם הוֹדָה שֶׁחָבַלְתִּי בְּזֶה, וְהֵבִיא עָלַי עֵדִים בְּבֵית דִּין, וְחִיְּבוּנִי לִתֵּן לוֹ כָּךְ וְכָּךְ בִּנְזָקִין--הֲרֵי זֶה חַיָּב לְשַׁלַּם; לְפִיכָּךְ אִם טָעַן הַטּוֹעֵן שֶׁבֵּית דִּין חִיְּבוּ אוֹתָךְ לְשַׁלַּם לִי מֵאָה דֵּינָרִין מִשּׁוֹם שֶׁחָבַלְתָּ בִּי, וְהוּא אוֹמֵר לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע הֶסֵּת.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ב</h2>

<p><b>ב,א</b>&nbsp;&nbsp;כָּל חָשׁוּד עַל הַשְּׁבוּעָה--אֵין מַשְׁבִּיעִין אוֹתוֹ לֹא שְׁבוּעַת הַתּוֹרָה, וְלֹא שְׁבוּעָה מִדִּבְרֵיהֶם, וְלֹא שְׁבוּעַת הֶסֵּת.&nbsp; וְאַפִלּוּ רָצָה הַתּוֹבֵעַ, אֵין שׁוֹמְעִין לוֹ.</p>

<p><b>ב,ב</b>&nbsp;&nbsp;אֶחָד הַנִּשְׁבָּע לַשֶּׁקֶר שְׁבוּעַת בִּטּוּי, אוֹ שְׁבוּעַת הָעֵדוּת, אוֹ שְׁבוּעַת הַפִּקָּדוֹן, אוֹ שְׁבוּעַת שָׁוְא--הֲרֵי הוּא חָשׁוּד עַל הַשְּׁבוּעָה.&nbsp; וְכֵן כָּל הַפָּסוּל לְעֵדוּת מִשּׁוֹם עֲבֵרָה--בֵּין פַּסְלָנוּת שֶׁלַּתּוֹרָה, כְּגוֹן בַּעֲלֵי רִבִּית וְאוֹכְלֵי נְבֵלוֹת וְגַזְלָנִין, בֵּין פַּסְלָנוּת שֶׁלְּדִבְרֵיהֶם, כְּגוֹן מְשַׂחֵק בַּקֻּבְיָה וּמַפְרִיחֵי יוֹנִים--הֲרֵי הוּא חָשׁוּד עַל הַשְּׁבוּעָה, וְאֵין מַשְׁבִּיעִין אוֹתוֹ.</p>

<p><b>ב,ג</b>&nbsp;&nbsp;אֵין אָדָם נַעֲשֶׂה חָשׁוּד, עַד שֶׁיָּבוֹאוּ עָלָיו עֵדִים שְׁהוּא עָבַר עֲבֵרָה שֶׁנִּפְסַל בָּהּ.&nbsp; אֲבָל הַמּוֹדֶה מִפִּי עַצְמוֹ שְׁהוּא חָשׁוּד, וְשֶׁעָבַר עֲבֵרָה שֶׁנִּפְסַל בָּהּ--אַף עַל פִּי שֶׁחוֹשְׁשִׁין לוֹ, וְאֵין רָאוּי לַעֲשׂוֹתוֹ עֵד לְכַתְּחִלָּה--אִם נִתְחַיַּב שְׁבוּעָה, מַשְׁבִּיעִין אוֹתוֹ:&nbsp; שֶׁהֲרֵי אָנוּ אוֹמְרִים לוֹ אִם אֱמֶת אַתָּה אוֹמֵר הִשָּׁבַע, וְלֹא מִפְּנֵי שֶׁעָבַרְתָּ עֲבֵרָה אָסוּר לָךְ לְהִשָּׁבַע בֶּאֱמֶת, וְאִם שֶׁקֶר אַתָּה אוֹמֵר, הוֹדֵה לְבַעַל דִּינָךְ.&nbsp; אֲבָל הַנֶּחְשָׁד בְּעֵדִים--אֵין אָנוּ מַאֲמִינִים אוֹתוֹ, שֶׁיִּשָּׁבַע.</p>

<p><b>ב,ד</b>&nbsp;&nbsp;תַּקָּנַת חֲכָמִים הִיא, שֶׁכָּל הַמְּחֻיָּב שְׁבוּעָה מִן הַתּוֹרָה עַל טְעָנַת וַדַּאי--אִם הָיָה חָשׁוּד, הֲרֵי הַתּוֹבֵעַ נִשְׁבָּע מִדִּבְרֵיהֶם וְנוֹטֵל מַה שֶׁטָּעַן.&nbsp; הָיוּ שְׁנֵיהֶם חֲשׁוּדִין--חָזְרָה שְׁבוּעָה לַמְּחֻיָּב לָהּ, שְׁהוּא הַנִּתְבָּע; וּמִתּוֹךְ שְׁאֵינוּ יָכוֹל לִשָּׁבַע, מְשַׁלֵּם.</p>

<p><b>ב,ה</b>&nbsp;&nbsp;הָיָה הֶחָשׁוּד שׁוֹמֵר, וְטָעַן שֶׁאָבַד הַפִּקָּדוֹן אוֹ נִגְנַב--אֵין שֶׁכְּנֶגְדוֹ יָכוֹל לְהִשָּׁבַע וְלִטֹּל, שֶׁהֲרֵי אֵינוּ טוֹעֲנוֹ וַדַּאי שֶׁאֲכָלוֹ.&nbsp; לְפִיכָּךְ אִם טָעַן בַּעַל הַפִּקָּדוֹן וְאָמַר, בְּפָנַי שָׁלַח יָד בְּפִקְדוֹנִי, אוֹ פָּשַׁע בּוֹ--הֲרֵי הַתּוֹבֵעַ נִשְׁבָּע בְּתַקָּנַת חֲכָמִים, וְנוֹטֵל.</p>

<p><b>ב,ו</b>&nbsp;&nbsp;[ה] נִתְחַיַּב הֶחָשׁוּד שְׁבוּעָה מִדִּבְרֵיהֶם--אִם הָיָה מִן הַנִּשְׁבָּעִין וְנוֹטְלִין, אֵינוּ יָכוֹל לְהִשָּׁבַע וְלִטֹּל; אֵלָא הַנִּתְבָּע שֶׁכְּנֶגְדוֹ יִשָּׁבַע הֶסֵּת, וְיִפָּטֵר.&nbsp; וְכֵן פּוֹגֵם שְׁטָרוֹ וְכָל כַּיּוֹצֶא בּוֹ שֶׁהָיָה חָשׁוּד, אוֹ שֶׁטָּעַן הַלּוֹוֶה שֶׁפְּרָעוֹ, וְאָמַר יִשָּׁבַע לִי--הֲרֵי הַנִּתְבָּע נִשְׁבָּע הֶסֵּת, וְיִפָּטֵר אַף מִן הַשְּׁטָר.</p>

<p><b>ב,ז</b>&nbsp;&nbsp;[ו] הָיָה הֶחָשׁוּד מִן הַנִּשְׁבָּעִין בִּטְעָנַת סָפֵק--אֵינוּ נִשְׁבָּע, לְפִי שְׁהוּא חָשׁוּד; וְאֵין שֶׁכְּנֶגְדוֹ נִשְׁבָּע, לְפִי שֶׁלֹּא נִתְחַיַּב זֶה שְׁבוּעָה מִן הַתּוֹרָה, וּלְפִי שְׁאֵין הַתּוֹבֵעַ טוֹעֲנוֹ טְעָנַת וַדַּאי, כְּדֵי שֶׁיִּשָּׁבַע עַל טְעָנָתוֹ.</p>

<p><b>ב,ח</b>&nbsp;&nbsp;[ז] נִתְחַיַּב הֶחָשׁוּד שְׁבוּעַת הֶסֵּת, אֵין שֶׁכְּנֶגְדוֹ נִשְׁבָּע וְנוֹטֵל:&nbsp; שֶׁשְּׁבוּעַת הֶסֵּת עַצְמָהּ, תַּקָּנָה הִיא; וְלֹא עָשׂוּ לָהּ תַּקָּנָה אַחֶרֶת שֶׁיִּשָּׁבַע הַתּוֹבֵעַ, אֵלָא הֲרֵי הַנִּתְבָּע נִפְטָר בְּלֹא שְׁבוּעָה.</p>

<p><b>ב,ט</b>&nbsp;&nbsp;[ח] מִי שֶׁנִּתְחַיַּב שְׁבוּעַת הֶסֵּת, וְהָיָה הַתּוֹבֵעַ חָשׁוּד--אֵין הַנִּתְבָּע יָכוֹל לַהְפֹּךְ עָלָיו הַשְּׁבוּעָה, שֶׁהֲרֵי אֵין זֶה יָכוֹל לְהִשָּׁבַע, אֵלָא יְשַׁלַּם, אוֹ יִשָּׁבַע הֶסֵּת.&nbsp; אֵין שׁוֹמְעִין לְזֶה לִתְלוֹת בְּדָבָר שְׁאֵי אִפְשָׁר; וַהֲרֵי זֶה כְּמִי שֶׁהָפַךְ שְׁבוּעָתוֹ עַל הַקָּטָן, שְׁאֵין שׁוֹמְעִין לוֹ, אֵלָא אוֹ יִשָּׁבַע הֶסֵּת, אוֹ יְשַׁלַּם.</p>

<p><b>ב,י</b>&nbsp;&nbsp;[ט] מִי שֶׁנִּתְחַיַּב שְׁבוּעָה, בֵּין מִן הַתּוֹרָה בֵּין מִדִּבְרֵיהֶם, וְנִשְׁבַּע וְנָטַל אוֹ נִשְׁבַּע וְנִפְטַר, וְאַחַר כָּךְ בָּאוּ עָלָיו עֵדִים שְׁהוּא חָשׁוּד--אֵין שְׁבוּעָתוֹ שֶׁנִּשְׁבַּע כְּלוּם; וְיֵשׁ לְבַעַל דִּינוֹ לְהוֹצִיא מִיָּדוֹ מַה שֶׁנָּטַל, אוֹ יִשָּׁבַע זֶה שֶׁכְּנֶגְדוֹ וְיִטֹּל מִמֶּנּוּ.</p>

<p><b>ב,יא</b>&nbsp;&nbsp;[י] לְעוֹלָם כְּזֶה דָּנִין לֶחָשׁוּד, עַד שֶׁיִּלְקֶה בְּבֵית דִּין אִם הָיוּ עָלָיו עֵדִים, שֶׁלָּקָה עַל יָדָם וְיַעֲשֶׂה תְּשׁוּבָה, וְיַחְזֹר לְכַשְׁרוּתוֹ בֵּין לְעֵדוּת בֵּין לִשְׁבוּעָה.</p>

<p><b>ב,יב</b>&nbsp;&nbsp;[יא] מִי שֶׁטָּעַן עַל חֲבֵרוֹ וְכָפַר בּוֹ וְנִשְׁבָּע, בֵּין שְׁבוּעַת הַתּוֹרָה בֵּין שְׁבוּעַת הֶסֵּת, וְאַחַר כָּךְ בָּאוּ עֵדִים, וְהֵעִידוּ עָלָיו שֶׁעַל שֶׁקֶר נִשְׁבַּע--הֲרֵי זֶה מְשַׁלֵּם, וְהֻחְזַק חָשׁוּד עַל הַשְּׁבוּעָה.&nbsp; וּכְבָר בֵּאַרְנוּ בִּשְׁבוּעוֹת, שֶׁכָּל הַנִּשְׁבָּע עַל מְמוֹן חֲבֵרוֹ וְעָשָׂה תְּשׁוּבָה--חַיָּב לְהוֹסִיף חֹמֶשׁ.</p>

<p><b>ב,יג</b>&nbsp;&nbsp;[יב] טְעָנוֹ שֶׁיֵּשׁ לוֹ אֶצְלוֹ חוֹב בְּעֵדִים וְקִנְיָן, וְאָמַר כֵּן הָיָה וּפְרַעְתִּיךָ, אוֹ שֶׁאָמַר אֵינִי חַיָּב לָךְ כְּלוּם, וְנִשְׁבַּע הֶסֵּת, וְאַחַר כָּךְ בָּאוּ עֵדֵי הַקִּנְיָן, אוֹ הוֹצִיא שְׁטָר וְנִתְקַיַּם--הֲרֵי זֶה מְשַׁלֵּם, וְאֵינוּ חָשׁוּד:&nbsp; שֶׁהֲרֵי לֹא הֵעִידוּ שֶׁלֹּא פְרָעוֹ, וְלֹא אָמַר הַנִּתְבָּע לֹא הָיוּ דְּבָרִים מֵעוֹלָם.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ג</h2>

<p><b>ג,א</b>&nbsp;&nbsp;אֵין מוֹדֶה בְּמִקְצָת חַיָּב שְׁבוּעָה מִן הַתּוֹרָה, עַד שֶׁיּוֹדֶה בִּפְרוּטָה אוֹ יָתֵר, וְיִכְפֹּר בִּשְׁתֵּי מָעִין כֶּסֶף אוֹ יָתֵר.&nbsp; וְכַמָּה הִיא פְּרוּטָה, מִשְׁקַל חֲצִי שְׂעוֹרָה שֶׁלְּכֶסֶף נָקִי.&nbsp; וְכַמָּה הֶן שְׁתֵּי מָעִין, מִשְׁקַל שְׁתַּיִם וּשְׁלוֹשִׁים שְׂעוֹרוֹת כֶּסֶף מְזֻקָּק.</p>

<p><b>ג,ב</b>&nbsp;&nbsp;כָּל כֶּסֶף הָאָמוּר בַּתּוֹרָה--הוּא שֶׁקֶל הַקֹּדֶשׁ, וְהוּא עֶשְׂרִים מָעָה.&nbsp; וְכָל כֶּסֶף שֶׁלְּדִבְרֵיהֶן--הוּא מִמַּטְבֵּעַ יְרוּשָׁלַיִם, שֶׁהָיָה הַסֶּלַע שֶׁלָּהֶן אֶחָד מִשְּׁמוֹנֶה בּוֹ כֶּסֶף וְהַשְּׁאָר נְחֹשֶׁת, כְּמוֹ שֶׁבֵּאַרְנוּ.</p>

<p><b>ג,ג</b>&nbsp;&nbsp;אֲבָל הַמָּעָה--הִיא הָיְתָה כֶּסֶף נָקִי אַפִלּוּ בִּירוּשָׁלַיִם, וְהִיא הָיְתָה כֶּסֶף שֶׁלִּירוּשָׁלַיִם.&nbsp; וּלְפִי שֶׁזֶּה שֶׁהִצְרִיכוּ לִהְיוֹת כְּפִירַת הַטְּעָנָה שְׁתֵּי כֶּסֶף, הוּא מִדִּבְרֵיהֶן:&nbsp; עָשׂוּ אוֹתָהּ שְׁתֵּי כֶּסֶף שֶׁלִּירוּשָׁלַיִם, שְׁהֶן שְׁתֵּי מָעִין; וְלֹא עָשׂוּ אוֹתָהּ שְׁנֵי שְׁקָלִים בְּשֶׁקֶל הַקֹּדֶשׁ.</p>

<p><b>ג,ד</b>&nbsp;&nbsp;זֶה הוּא הַדָּבָר הַנִּרְאֶה לִי, בְּשֵׁעוּר כְּפִירַת הַטְּעָנָה.&nbsp; וְרִבּוֹתַי הוֹרוּ שֶׁכְּפִירַת הַטְּעָנָה, הוּא מִשְׁקַל תְּשַׁע עֶשְׂרֵה שְׂעוֹרוֹת וַחֲצִי שְׂעוֹרָה מִן הַכֶּסֶף.&nbsp; וְיֵשׁ לִי כַּמָּה רְאָיוֹת לִסְתֹּר אוֹתָהּ הַדֶּרֶךְ שֶׁתָּפְסוּ עַד שֶׁיָּצָא לָהֶם זֶה הַחֶשְׁבּוֹן, וְיֵרָאֶה לִי שְׁהוּא טְעוּת.</p>

<p><b>ג,ה</b>&nbsp;&nbsp;[ג] שְׁתֵּי מָעִין וּפְרוּטָה יֵשׁ לִי בְּיָדָךְ, אֵין לָךְ בְּיָדִי אֵלָא פְּרוּטָה--חַיָּב; אֵין לָךְ בְּיָדִי אֵלָא שְׁתֵּי פְּרוּטוֹת--פָּטוּר, מִפְּנֵי שֶׁכָּפַר בְּפָחוּת מִשְּׁתֵּי מָעִין.&nbsp; מָנֶה לִי בְּיָדָךְ, אֵין לָךְ בְּיָדִי אֵלָא חֲצִי פְּרוּטָה--פָּטוּר:&nbsp; שֶׁכָּל הַמּוֹדֶה בְּפָחוּת מִפְּרוּטָה, כְּאִלּוּ לֹא הוֹדָה בִּכְלוּם.</p>

<p><b>ג,ו</b>&nbsp;&nbsp;[ד] מֵאָה תְּמָרִים יֵשׁ לִי בְּיָדָךְ, אֵין לָךְ בְּיָדִי אֵלָא תִּשְׁעִים--רוֹאִין:&nbsp; אִם הָיוּ שׁוֹוִין שָׁם הָעֶשֶׂר שֶׁכָּפַר בָּהֶן שְׁתֵּי מָעִין, נִשְׁבָּע; וְאִם לָאו, פָּטוּר.&nbsp; חֲמִשָּׁה וְשִׁשִּׁים אֱגוֹזִים יֵשׁ לִי בְּיָדָךְ, אֵין לָךְ בְּיָדִי אֵלָא אֱגוֹז אֶחָד--רוֹאִין:&nbsp; אִם שׁוֹוֶה הָאֶחָד פְּרוּטָה, נִשְׁבָּע; וְאִם לָאו, פָּטוּר.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ז</b>&nbsp;&nbsp;[ה] בַּמֶּה דְּבָרִים אֲמוּרִים, בַּכֶּסֶף אוֹ בְּמִינֵי סְחוֹרוֹת וּפֵרוֹת וְכַיּוֹצֶא בָּהֶן; אֲבָל הַכֵּלִים, אֵין מְשַׁעֲרִין אֶת דְּמֵיהֶן.&nbsp; אַפִלּוּ הָיוּ עֶשֶׂר מְחָטִין בִּפְרוּטָה, וּטְעָנוֹ שְׁתֵּי מְחָטִין--הוֹדָה בְּאַחַת וְכָפַר בְּאַחַת, חַיָּב:&nbsp; שֶׁנֶּאֱמָר "כֶּסֶף אוֹ-כֵלִים" (שמות כב,ו), כָּל הַכֵּלִים כַּכֶּסֶף.</p>

<p><b>ג,ח</b>&nbsp;&nbsp;טְעָנוֹ כֶּסֶף וּכְלִי--הוֹדָה בַּכְּלִי, וְכָפַר בַּכֶּסֶף--אִם יֵשׁ בַּכְּפִירָה שְׁתֵּי מָעִין, חַיָּב; וְאִם לָאו, פָּטוּר.&nbsp; הוֹדָה בַּכֶּסֶף, וְכָפַר בַּכְּלִי--אִם הוֹדָה בִּפְרוּטָה, חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ט</b>&nbsp;&nbsp;[ו] הֵעִיד עָלָיו עֵד אֶחָד--אַפִלּוּ לֹא כָפַר אֵלָא בִּפְרוּטָה, הֲרֵי זֶה נִשְׁבָּע:&nbsp; שֶׁכָּל מָקוֹם שֶׁשְּׁנַיִם מְחַיְּבִים אוֹתוֹ מָמוֹן, אֶחָד מְחַיְּבוֹ שְׁבוּעָה.&nbsp; כֵּיצַד:&nbsp; פְּרוּטָה אוֹ שׁוֹוֶה פְּרוּטָה יֵשׁ לִי בְּיָדָךְ, אֵין לָךְ בְּיָדִי כְּלוּם, וְעֵד אֶחָד מֵעִיד שֶׁיֵּשׁ לוֹ--הֲרֵי זֶה נִשְׁבָּע.</p>

<p><b>ג,י</b>&nbsp;&nbsp;וְכֵן בִּשְׁבוּעַת הַשּׁוֹמְרִים--אַפִלּוּ הִפְקִיד אֶצְלוֹ פְּרוּטָה אוֹ שׁוֹוֶה פְּרוּטָה, וְטָעַן שֶׁאָבְדָה--נִשְׁבָּע.&nbsp; וְכָל פָּחוּת מִפְּרוּטָה--אֵינוּ מָמוֹן, וְאֵין בֵּית דִּין נִזְקָקִין לוֹ.&nbsp; וְכֵן כָּל הַנִּשְׁבָּעִין וְנוֹטְלִין, נִשְׁבָּעִין וְנוֹטְלִין מִפְּרוּטָה וָמַעְלָה.</p>

<p><b>ג,יא</b>&nbsp;&nbsp;[ז] הוֹרוּ רִבּוֹתַי שֶׁהַנִּשְׁבָּעִין וְנוֹטְלִין, אֵינָן צְרִיכִין טְעָנַת שְׁתֵּי כֶּסֶף.&nbsp; וַאֲנִי אוֹמֵר שֶׁצָּרִיךְ הַנִּתְבָּע שֶׁיִּכְפֹּר בִּשְׁתֵּי מָעִין, וְאַחַר כָּךְ יִשָּׁבַע הַתּוֹבֵעַ בְּתַקָּנַת חֲכָמִים וְיִטֹּל:&nbsp; שֶׁהֲרֵי כָּל הַנִּשְׁבָּעִין בִּטְעָנַת סָפֵק--צָרִיךְ שֶׁיִּהְיֶה בֵּינֵיהֶם סְפֵק כְּפִירַת שְׁתֵּי מָעִין, וְאַחַר כָּךְ יִשָּׁבַע מִסָּפֵק.</p>

<p><b>ג,יב</b>&nbsp;&nbsp;[ח] אֵין מוֹדֶה בְּמִקְצָת חַיָּב שְׁבוּעָה, עַד שֶׁתִּהְיֶה הוֹדָיָה מִמִּין הַטְּעָנָה.&nbsp; כֵּיצַד:&nbsp; כּוֹר חִטִּים יֵשׁ לִי בְּיָדָךְ, אֵין לָךְ בְּיָדִי אֵלָא לֶתֶךְ חִטִּים--חַיָּב.&nbsp; אֲבָל אִם אָמַר לוֹ, אֵין לָךְ בְּיָדִי אֵלָא כּוֹר שֶׁלִּשְׂעוֹרִים--פָּטוּר:&nbsp; שֶׁהַמִּין שֶׁטְּעָנוֹ, לֹא הוֹדָה לוֹ בּוֹ; וְהַמִּין שֶׁהוֹדָה לוֹ בּוֹ, לֹא טְעָנוֹ.</p>

<p><b>ג,יג</b>&nbsp;&nbsp;דֵּינָר זָהָב יֵשׁ לִי בְּיָדָךְ פִּקָּדוֹן, לֹא הִפְקַדְתָּ אֶצְלִי אֵלָא דֵּינָר כֶּסֶף, מָעָה כֶּסֶף הִפְקַדְתִּי אֶצְלָךְ, לֹא הִפְקַדְתָּ אֶצְלִי אֵלָא פְּרוּטָה--פָּטוּר:&nbsp; מִפְּנֵי שֶׁטְּעָנוֹ עֵין דָּבָר, וְהוֹדָה לוֹ בְּעַיִן אַחֶרֶת.&nbsp; וְכֵן אִם אָמַר לוֹ עֲשָׂרָה דֵּינָרִים מִצְרִיּוֹת הִפְקַדְתִּי אֶצְלָךְ, לֹא הִפְקַדְתָּ אֶצְלִי אֵלָא עֲשָׂרָה צוֹרִיּוֹת--פָּטוּר.&nbsp; וְכֵן כָּל כַּיּוֹצֶא בְּזֶה.</p>

<p><b>ג,יד</b>&nbsp;&nbsp;[ט] מְנוֹרָה גְּדוֹלָה יֵשׁ לִי בְּיָדָךְ, אֵין לָךְ בְּיָדִי אֵלָא מְנוֹרָה קְטַנָּה--הֲרֵי זֶה פָּטוּר.&nbsp; אֲבָל אִם טְעָנוֹ מְנוֹרָה בַּת עֶשֶׂר לִיטְרִין, וְהוֹדָה לוֹ בִּמְנוֹרָה בַּת חָמֵשׁ לִיטְרִין--הֲרֵי זֶה מוֹדֶה בְּמִקְצָת, מִפְּנֵי שֶׁיָּכוֹל לְגָרְרָהּ וּלְהַעְמִידָהּ עַל חָמֵשׁ.</p>

<p><b>ג,טו</b>&nbsp;&nbsp;וְכֵן אִם טְעָנוֹ אֵזוֹר גָּדוֹל, וְאָמַר לוֹ אֵין לָךְ בְּיָדִי אֵלָא אֵזוֹר קָטָן--פָּטוּר.&nbsp; אֲבָל אִם טְעָנוֹ יְרִיעָה בַּת עֶשְׂרִים אַמָּה, וְהוֹדָה לוֹ בִּירִיעָה בַּת עֶשֶׂר אַמּוֹת--הֲרֵי זֶה נִשְׁבָּע, מִפְּנֵי שֶׁיָּכוֹל לְחָתְכָהּ וּלְהַעְמִידָהּ עַל עֶשֶׂר.&nbsp; וְכֵן כָּל כַּיּוֹצֶא בְּזֶה.</p>

<p><b>ג,טז</b>&nbsp;&nbsp;[י] כּוֹר חִטִּים יֵשׁ לִי בְּיָדָךְ, אֵין לָךְ בְּיָדִי אֵלָא כּוֹר שְׂעוֹרִים--פָּטוּר, אַף מִדְּמֵי שְׂעוֹרִים:&nbsp; שֶׁהֲרֵי הַתּוֹבֵעַ אוֹמֵר לוֹ, אֵין לִי בְּיָדָךְ שְׂעוֹרִים; וְנִמְצָא זֶה דּוֹמֶה לְמִי שֶׁאָמַר לַחֲבֵרוֹ בְּבֵית דִּין, מָנֶה יֵשׁ לָךְ בְּיָדִי, וְאוֹמֵר לוֹ הָאַחֵר, אֵין לִי בְּיָדָךְ--שְׁאֵין בֵּית דִּין מְחַיְּבִין אוֹתוֹ לִתֵּן לוֹ כְּלוּם.&nbsp; וְאִם תָּפַס הַתּוֹבֵעַ דְּמֵי הַשְּׂעוֹרִים, אֵין מוֹצִיאִין מִיָּדוֹ.</p>

<p><b>ג,יז</b>&nbsp;&nbsp;[יא] הַטּוֹעֵן אֶת חֲבֵרוֹ שְׁנֵי מִינִין, וְהוֹדָה בְּאֶחָד מֵהֶן--הֲרֵי הַהוֹדָיָה מִמִּין הַטְּעָנָה, וְנִשְׁבָּע.&nbsp; כֵּיצַד:&nbsp; כּוֹר חִטִּין וְכוֹר שְׂעוֹרִין יֵשׁ לִי בְּיָדָךְ, אֵין לָךְ בְּיָדִי אֵלָא כּוֹר חִטִּין--חַיָּב.&nbsp; הִתְחִיל הַטּוֹעֵן וְאָמַר כּוֹר חִטִּין יֵשׁ לִי בְּיָדָךְ, וְקֹדֶם שֶׁיַּשְׁלִים דְּבָרָיו וְיֹאמַר כּוֹר שְׂעוֹרִים יֵשׁ לִי בְּיָדָךְ, אָמַר לוֹ הַנִּטְעָן, אֵין לָךְ בְּיָדִי אֵלָא כּוֹר שְׂעוֹרִים--אִם נִרְאֶה לַדַּיָּנִין שֶׁהַנִּטְעָן הִעְרִים, חַיָּב שְׁבוּעָה; וְאִם לְפִי תֻּמּוֹ, פָּטוּר.</p>

<p><b>ג,יח</b>&nbsp;&nbsp;[יב] כּוֹר חִטִּין יֵשׁ לִי בְּיָדָךְ, אָמַר לוֹ הִין, וְכוֹר שְׂעוֹרִים, אָמַר לוֹ אֵין לָךְ בְּיָדִי שְׂעוֹרִין--הֲרֵי זֶה פָּטוּר; וְאֵין זֶה מוֹדֶה בְּמִקְצָת, עַד שֶׁיֹּאמַר לוֹ בְּבַת אַחַת כּוֹר חִטִּים וְכוֹר שְׂעוֹרִין יֵשׁ לִי בְּיָדָךְ, וְיֹאמַר לוֹ הַנִּטְעָן אֵין לָךְ בְּיָדִי אֵלָא כּוֹר שְׂעוֹרִים.&nbsp; וְכֵן כָּל כַּיּוֹצֶא בְּזֶה.</p>

<p><b>ג,יט</b>&nbsp;&nbsp;[יג] מְלוֹא עֶשֶׂר כַּדִּין שֶׁמֶן יֵשׁ לִי בְּיָדָךְ, אֵין לָךְ בְּיָדִי אֵלָא עֶשֶׂר כַּדִּין בְּלֹא שֶׁמֶן--פָּטוּר:&nbsp; שֶׁהֲרֵי טְעָנוֹ שֶׁמֶן, וְהוֹדָה לוֹ בַּחֲרָסִים.&nbsp; עֶשֶׂר כַּדִּין שֶׁמֶן יֵשׁ לִי בְּיָדָךְ, אֵין לָךְ בְּיָדִי אֵלָא עֶשֶׂר כַּדִּין רֵיקָנִין--חַיָּב שְׁבוּעָה:&nbsp; שֶׁהֲרֵי טְעָנוֹ הַכַּדִּין וְהַשֶּׁמֶן, וְהוֹדָה בַּכַּדִּין.&nbsp; וְכֵן כָּל כַּיּוֹצֶא בְּזֶה.</p>

<p><b>ג,כ</b>&nbsp;&nbsp;[יד] מָנֶה יֵשׁ לִי אֶצְלָךְ הַלְוָאָה, לֹא הָיוּ דְּבָרִים מֵעוֹלָם וְלֹא לָוִיתִי מִמָּךְ מֵעוֹלָם, אֲבָל חֲמִשִּׁים דֵּינָר יֵשׁ לָךְ בְּיָדִי פִּקָּדוֹן, אוֹ מִשּׁוֹם נֶזֶק, וְכַיּוֹצֶא בּוֹ--הוֹרוּ רִבּוֹתַי שֶׁזֶּה מוֹדֶה בְּמִקְצָת, וְיִשָּׁבַע:&nbsp; שֶׁהֲרֵי טְעָנוֹ שְׁהוּא חַיָּב לוֹ מֵאָה, וְהוֹדָה שְׁהוּא חַיָּב לוֹ חֲמִשִּׁים; וּמַה לִי נִתְחַיַּב לוֹ מִשּׁוֹם הַלְוָאָה, אוֹ מִשּׁוֹם פִּקָּדוֹן, אוֹ מִשּׁוֹם נֶזֶק.&nbsp; וּלְזֶה דַּעְתִּי נוֹטָה.</p>

<p><b>ג,כא</b>&nbsp;&nbsp;[טו] מָנֶה וּכְלִי יֵשׁ לִי בְּיָדָךְ, אֵין לָךְ בְּיָדִי אֵלָא הַכְּלִי וְהֵא לָךְ--הֲרֵי זֶה פָּטוּר, וְנִשְׁבָּע הֶסֵּת שְׁאֵין לוֹ אֶצְלוֹ אֵלָא זֶה.&nbsp; אָמַר בַּעַל הַכְּלִי, אֵין זֶה כֶּלְיִי--כּוֹלֵל בִּשְׁבוּעָתוֹ שֶׁזֶּה כֶּלְיוֹ; הוֹדָה הַנִּטְעָן שְׁאֵין זֶה כֶּלְיוֹ, וְנִתְחַלַּף לוֹ בְּאַחֵר--הֲרֵי זֶה חַיָּב שְׁבוּעָה.</p>

<p><b>ג,כב</b>&nbsp;&nbsp;כָּל מָקוֹם שֶׁנֶּאֱמָר בְּעִנְיָן זֶה פָּטוּר--הֲרֵי זֶה פָּטוּר מִשְּׁבוּעַת הַתּוֹרָה, וְחַיָּב שְׁבוּעַת הֶסֵּת כְּמוֹ שֶׁבֵּאַרְנוּ כַּמָּה פְּעָמִים.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ד</h2>

<p><b>ד,א</b>&nbsp;&nbsp;אֵין מוֹדֶה בְּמִקְצָת חַיָּב שְׁבוּעָה, עַד שֶׁיִּטְעֲנֶנּוּ בְּדָבָר שֶׁבְּמִדָּה אוֹ שֶׁבְּמִשְׁקָל אוֹ שֶׁבְּמִנְיָן, וְיוֹדֶה לוֹ בְּדָבָר שֶׁבְּמִדָּה אוֹ שֶׁבְּמִשְׁקָל אוֹ שֶׁבְּמִנְיָן.&nbsp; כֵּיצַד:&nbsp; עֲשָׂרָה דֵּינָרִין יֵשׁ לִי בְּיָדָךְ, אֵין לָךְ בְּיָדִי אֵלָא חֲמִשָּׁה, כּוֹר שֶׁלְּחִטִּים יֵשׁ לִי בְּיָדָךְ, אֵין לָךְ בְּיָדִי אֵלָא סָאתַיִם, שְׁנֵי רְטָלִין שֶׁלְּמֶשִׁי יֵשׁ לִי בְּיָדָךְ, אֵין לָךְ בְּיָדִי אֵלָא רֹטֶל--הֲרֵי זֶה חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ב</b>&nbsp;&nbsp;אֲבָל אִם אָמַר לוֹ כִּיס מָלֵא דֵּינָרִין מָסַרְתִּי לָךְ, לֹא מָסַרְתָּ לִי אֵלָא חֲמִשִּׁים, מֵאָה דֵּינָרִין מָסַרְתִּי לָךְ, לֹא מָסַרְתָּ לִי אֵלָא צְרוֹר שֶׁלְּדֵינָרִין, וְלֹא מָנִיתָ אוֹתוֹ בְּפָנַי, וְאֵינִי יוֹדֵעַ מַה הָיָה בּוֹ, וּמַה שֶׁהִנַּחְתָּ אַתָּה נוֹטֵל--הֲרֵי זֶה פָּטוּר.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ג</b>&nbsp;&nbsp;[ב] בַּיִת מָלֵא תְּבוּאָה מָסַרְתִּי לָךְ, וְהַלָּה אוֹמֵר לֹא מָסַרְתָּ לִי אֵלָא עֲשֶׂרֶת כּוֹרִין, עֲשֶׂרֶת כּוֹרִין מָסַרְתִּי לָךְ, אֵינִי יוֹדֵעַ כַּמָּה הֶם שֶׁהֲרֵי לֹא מְדַדְתָּם בְּפָנַי, אֵלָא מַה שֶׁהִנַּחְתָּ אַתָּה נוֹטֵל--פָּטוּר.</p>

<p><b>ד,ד</b>&nbsp;&nbsp;[ג] בַּיִת זֶה מָלֵא עַד הַזִּיז מָסַרְתִּי לָךְ, וְהַלָּה אוֹמֵר עַד הַחַלּוֹן--חַיָּב.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ה</b>&nbsp;&nbsp;[ד] אֵין מוֹדֶה בְּמִקְצָת חַיָּב שְׁבוּעָה, עַד שֶׁיּוֹדֶה בְּדָבָר שֶׁאִפְשָׁר לוֹ לִכְפֹּר בּוֹ.&nbsp; כֵּיצַד:&nbsp; מִי שֶׁטָּעַן עַל חֲבֵרוֹ וְאָמַר, מֵאָה דֵּינָרִין יֵשׁ לִי אֶצְלָךְ, חֲמִשִּׁים שֶׁבִּשְׁטָר זֶה וַחֲמִשִּׁים בְּלֹא שְׁטָר, אֵין לָךְ בְּיָדִי אֵלָא חֲמִשִּׁים שֶׁבַּשְּׁטָר--אֵין זֶה מוֹדֶה בְּמִקְצַת הַטְּעָנָה:&nbsp; שֶׁהֲרֵי הַשְּׁטָר לֹא תּוֹעִיל כְּפִירָתוֹ בּוֹ, וַהֲרֵי כָּל נְכָסָיו מְשֻׁעְבָּדִין בּוֹ, וְאַפִלּוּ כָּפַר בּוֹ, הָיָה חַיָּב לְשַׁלַּם; לְפִיכָּךְ נִשְׁבָּע הֶסֵּת עַל הַחֲמִשִּׁים.</p>

<p><b>ד,ו</b>&nbsp;&nbsp;[ה] שְׁטָר שֶׁכָּתוּב בּוֹ סְלָעִים, וְלֹא הִזְכִּיר מִנְיָן, מַלְוֶה אוֹמֵר חָמֵשׁ סְלָעִים שֶׁיֵּשׁ לִי בְּיָדָךְ, הֶם הַכְּתוּבִים בּוֹ, וְהַלּוֹוֶה אוֹמֵר אֵין לָךְ בְּיָדִי אֵלָא שָׁלוֹשׁ, וְהֶם הַכְּתוּבִים בַּשְּׁטָר--אַף עַל פִּי שְׁאֵין מְחַיְּבִין אוֹתוֹ בִּשְׁטָר זֶה אֵלָא שְׁתַּיִם, וַהֲרֵי הוֹדָה בְּסֶלַע שֶׁאִפְשָׁר לוֹ לִכְפֹּר בָּהּ--הֲרֵי זֶה פָּטוּר:&nbsp; מִפְּנֵי שְׁהוּא כְּמֵשִׁיב אֲבֵדָה; וְתַקָּנַת חֲכָמִים הִיא שֶׁכָּל שֶׁיָּשִׁיב אֲבֵדָה, לֹא יִשָּׁבַע כְּמוֹ שֶׁבֵּאַרְנוּ בִּמְקוֹמוֹ.</p>

<p><b>ד,ז</b>&nbsp;&nbsp;וְכֵן הָאוֹמֵר לַחֲבֵרוֹ אָמַר לִי אַבָּא שֶׁיֵּשׁ לוֹ בְּיָדָךְ מָנֶה, אוֹ צִוָּה אַבָּא שֶׁיֵּשׁ לוֹ בְּיָדָךְ מָנֶה, וְהַלָּה אוֹמֵר אֵין לָךְ בְּיָדִי אֵלָא חֲמִשִּׁים--הֲרֵי זֶה מֵשִׁיב אֲבֵדָה, וּפָטוּר אַף מִשְּׁבוּעַת הֶסֵּת.&nbsp; וְאֵין צָרִיךְ לוֹמַר אִם הוֹדָה מֵעַצְמוֹ וְאָמַר, מָנֶה הָיָה לְאָבִיךָ בְּיָדִי, וְנָתַתִּי לוֹ חֲמִשִּׁים, וְנִשְׁאַר לוֹ חֲמִשִּׁים--שֶׁזֶּה פָּטוּר אַף מִשְּׁבוּעַת הֶסֵּת.</p>

<p><b>ד,ח</b>&nbsp;&nbsp;אֲבָל יוֹרֵשׁ שֶׁטָּעַן וְאָמַר, אֲנִי יוֹדֵעַ בַּוַּדַּאי שֶׁיֵּשׁ לְאָבִי בְּיָדָךְ אוֹ בְּיַד אָבִיךָ מָנֶה, וְהוּא אוֹמֵר אֵין לוֹ בְּיָדִי אֵלָא חֲמִשִּׁים, אוֹ אֵין לוֹ בְּיַד אָבִי אֵלָא חֲמִשִּׁים--הֲרֵי זֶה מוֹדֶה בְּמִקְצָת, וְיִשָּׁבַע.</p>

<p><b>ד,ט</b>&nbsp;&nbsp;[ו] מָנֶה לִי בְּיָדָךְ עַל מַשְׁכּוֹן זֶה, אֵין לָךְ בְּיָדִי עָלָיו אֵלָא חֲמִשִּׁים--הֲרֵי זֶה מוֹדֶה בְּמִקְצָת; וְאִם אֵין הַמַּשְׁכּוֹן שׁוֹוֶה אֵלָא חֲמִשִּׁים, אוֹ פָּחוּת--הֲרֵי זֶה נִשְׁבָּע וּמְשַׁלֵּם הַחֲמִשִּׁים שֶׁהוֹדָה בָּהֶן.&nbsp; הָיָה הַמַּשְׁכּוֹן שׁוֹוֶה מֵאָה אוֹ יָתֵר--הוֹאִיל וְהַמַּלְוֶה יָכוֹל לִטְעֹן עַד כְּדֵי דָּמָיו, הֲרֵי הַמַּלְוֶה נִשְׁבָּע וְנוֹטֵל מִדְּמֵי הַמַּשְׁכּוֹן.</p>

<p><b>ד,י</b>&nbsp;&nbsp;הָיָה שׁוֹוֶה שְׁמוֹנִים--נִשְׁבָּע הַמַּלְוֶה שְׁאֵין לוֹ פָּחוּת מִשְּׁמוֹנִים, וְנוֹטְלָן מִן הַמַּשְׁכּוֹן, וְנִשְׁבָּע הַלּוֹוֶה מִן הַתּוֹרָה, עַל הָעֶשְׂרִים שֶׁכָּפַר בָּהֶן.&nbsp; כָּפַר בַּכֹּל וְאָמַר, אֵין זֶה מַשְׁכּוֹן אֵלָא פִּקָּדוֹן, וְאֵין לוֹ אֶצְלִי כְּלוּם--נִשְׁבָּע הֶסֵּת עַל הָעֶשְׂרִים.</p>

<p><b>ד,יא</b>&nbsp;&nbsp;[ז] מָנֶה לִי בְּיָדָךְ, וְהַלָּה אוֹמֵר חֲמִשִּׁים וַדַּאי יֵשׁ לָךְ בְּיָדִי, אֲבָל הַחֲמִשִּׁים אֵינִי יוֹדֵעַ אִם אֲנִי חַיָּב בָּהֶן אוֹ לֹא--הֲרֵי זֶה מְחֻיָּב שְׁבוּעָה, מִפְּנֵי שֶׁהוֹדָה בְּמִקְצָת, וְאֵינוּ יָכוֹל לְהִשָּׁבַע עַל הַמִּקְצָת שֶׁכָּפַר בּוֹ, שֶׁהֲרֵי אֵינוּ יוֹדֵעַ; לְפִיכָּךְ מְשַׁלֵּם הַמָּנֶה בְּלֹא שְׁבוּעָה.&nbsp; וְכֵן כָּל כַּיּוֹצֶא בְּזֶה.&nbsp; וְיֵשׁ לוֹ לְהַחְרִים עַל מִי שֶׁטּוֹעֵן עָלַי, דָּבָר שְׁאֵינוּ יוֹדֵעַ בַּוַּדַּאי שֶׁאֲנִי חַיָּב בּוֹ.</p>

<p><b>ד,יב</b>&nbsp;&nbsp;[ח] מָנֶה לִי בְּיָדָךְ, וַהֲרֵי עֵד אֶחָד מֵעִיד עָלָיו, וְהַנִּטְעָן אוֹמֵר כֵּן הוּא, אֲבָל אַתָּה חַיָּב לִי כְּנֶגֶד אוֹתוֹ מָנֶה--הֲרֵי זֶה מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.&nbsp; וּמִפְּנֵי מַה אֵינוּ יָכוֹל לְהִשָּׁבַע:&nbsp; שֶׁהֲרֵי הוּא מוֹדֶה, בְּמַה שֶׁהֵעִיד בּוֹ הָעֵד; וְאֵין הַנִּשְׁבָּע בְּהֶעָדַת עֵד אֶחָד נִשְׁבָּע, עַד שֶׁיַּכְחִישׁ אֶת הָעֵד וְיִכְפֹּר בְּעֵדוּתוֹ, וְיִשָּׁבַע עַל כְּפִירָתוֹ.</p>

<p><b>ד,יג</b>&nbsp;&nbsp;לְפִיכָּךְ שְׁטָר שֶׁיֵּשׁ בּוֹ עֵד אֶחָד, וְטָעַן שֶׁפְּרָעוֹ, וְכֵן כַּפְרָן שֶׁבָּא עָלָיו עֵד אֶחָד, וְטָעַן שֶׁפָּרַע אוֹ שֶׁהִחְזַרְתִּי הַפִּקָּדוֹן--הֲרֵי זֶה מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.</p>

<p><b>ד,יד</b>&nbsp;&nbsp;מַעֲשֶׂה בְּאֶחָד שֶׁחָטַף לְשׁוֹן כֶּסֶף מֵחֲבֵרוֹ, בִּפְנֵי עֵד אֶחָד, וְאָמַר כֵּן חָטַפְתִּי, וְשֶׁלִּי חָטַפְתִּי.&nbsp; וְאָמְרוּ חֲכָמִים, הֲרֵי זֶה מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.&nbsp; וְכֵן כָּל כַּיּוֹצֶא בְּזֶה.</p>

<p><b>ד,טו</b>&nbsp;&nbsp;[ט] מָנֶה הִלְוִיתִיךָ, לֹא הָיוּ דְּבָרִים מֵעוֹלָם, הֵבִיא עֵד אֶחָד שֶׁלָּוָה מִמֶּנּוּ בְּפָנָיו--הוֹאִיל וְאִלּוּ הָיוּ שְׁנַיִם, הָיָה מֻחְזָק כַּפְרָן וּמְשַׁלֵּם כְּמוֹ שֶׁיִּתְבָּאַר--הֲרֵי זֶה נִשְׁבָּע, עַל פִּי עֵד אֶחָד:&nbsp; שֶׁכָּל מָקוֹם שֶׁשְּׁנַיִם מְחַיְּבִין אוֹתוֹ מָמוֹן, אֶחָד מְחַיְּבוֹ שְׁבוּעָה.&nbsp; חָזַר וְאָמַר פָּרַעְתִּי, מְשַׁלֵּם בְּלֹא שְׁבוּעָה כְּמוֹ שֶׁבֵּאַרְנוּ.</p>

<p><b>ד,טז</b>&nbsp;&nbsp;[י] מָנֶה לִי בְּיָדָךְ, אֵין לָךְ בְּיָדִי כְּלוּם, וְעֵדִים מְעִידִין עָלָיו, שֶׁעֲדַיִן יֵשׁ לוֹ אֶצְלוֹ חֲמִשִּׁים--פָּסְקוּ כָּל הַגְּאוֹנִים הֲלָכָה שֶׁיְּשַׁלַּם חֲמִשִּׁים, וְיִשָּׁבַע עַל הַשְּׁאָר:&nbsp; שֶׁלֹּא תְהֶא הוֹדָאַת פִּיו, גְּדוֹלָה מֵהֶעָדַת עֵדִים.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ה</h2>

<p><b>ה,א</b>&nbsp;&nbsp;וְאֵלּוּ דְּבָרִים שְׁאֵין נִשְׁבָּעִין עֲלֵיהֶן מִן הַתּוֹרָה--הַקַּרְקָעוֹת, וְהָעֲבָדִים, וְהַשְּׁטָרוֹת, וְהַהֶקְדֵּשׁוֹת.&nbsp; אַף עַל פִּי שֶׁהוֹדָה בְּמִקְצָת, אוֹ שֶׁיֵּשׁ עָלָיו עֵד אֶחָד, אוֹ שֶׁשָּׁמַר וְטָעַן טְעָנַת הַשּׁוֹמְרִין--הֲרֵי זֶה פָּטוּר:&nbsp; שֶׁנֶּאֱמָר "כִּי-יִתֵּן אִישׁ אֶל-רֵעֵהוּ" (שמות כב,ו), פְּרָט לַהֶקְדֵּשׁ; "כֶּסֶף אוֹ-כֵלִים" (שם), פְּרָט לַקַּרְקָעוֹת וְלָעֲבָדִים שֶׁהֻקְּשׁוּ לַקַּרְקָעוֹת.&nbsp; וְכֵן יָצְאוּ הַשְּׁטָרוֹת--שְׁאֵין גּוּפָן מָמוֹן כַּכֶּסֶף וְכַכֵּלִים, וְאֵינָן אֵלָא לִרְאָיָה שֶׁבָּהֶן.</p>

<p><b>ה,ב</b>&nbsp;&nbsp;וְעַל כֻּלָּן נִשְׁבָּעִין שְׁבוּעַת הֶסֵּת, אִם הָיְתָה שָׁם טְעָנַת וַדַּאי--חוּץ מִן הַהֶקְדֵּשׁוֹת:&nbsp; שֶׁאַף עַל פִּי שְׁאֵינוּ חַיָּב עֲלֵיהֶם, שְׁבוּעָה מִן הַתּוֹרָה, תִּקְּנוּ חֲכָמִים שֶׁיִּשָּׁבַע עֲלֵיהֶם כְּעֵין שֶׁלַּתּוֹרָה, כְּדֵי שֶׁלֹּא יְזַלְזְלוּ בַּהֶקְדֵּשׁוֹת.</p>

<p><b>ה,ג</b>&nbsp;&nbsp;[ב] שְׁתֵּי שָׂדוֹת מָכַרְתָּ לִי, לֹא מָכַרְתִּי לָךְ אֵלָא אַחַת, שְׁנֵי עֲבָדִים אוֹ שְׁנֵי שְׁטָרוֹת יֵשׁ לִי בְּיָדָךְ, אֵין לָךְ בְּיָדִי אֵלָא שְׁטָר אֶחָד אוֹ עֶבֶד אֶחָד--הֲרֵי זֶה נִשְׁבָּע הֶסֵּת.&nbsp; וְכֵן אִם טָעַן וְאָמַר, חָצֵר זוֹ אוֹ עֶבֶד זֶה אוֹ שְׁטָר זֶה שֶׁיֵּשׁ בְּיָדָךְ, שֶׁלִּי הוּא, וְאַתָּה מְכַרְתּוֹ לִי, וְהַנִּטְעָן אוֹמֵר, לֹא הָיוּ דְּבָרִים מֵעוֹלָם--בֵּין שֶׁהֵבִיא הַטּוֹעֵן עֵד אֶחָד, בֵּין שֶׁלֹּא הֵבִיא--הֲרֵי זֶה נִשְׁבָּע הֶסֵּת, וְנִפְטָר.</p>

<p><b>ה,ד</b>&nbsp;&nbsp;וְכֵן הַחוֹפֵר בִּשְׂדֵה חֲבֵרוֹ בּוֹרוֹת שִׁיחִין וּמְעָרוֹת וְהִפְסִידָהּ, וַהֲרֵי הוּא חַיָּב לְשַׁלַּם--בֵּין שֶׁטְּעָנוֹ שֶׁחָפַר, וְהוּא אוֹמֵר לֹא חָפַרְתִּי, אוֹ שֶׁטְּעָנוֹ שֶׁחָפַר שְׁתֵּי מְעָרוֹת, וְהוּא אוֹמֵר לֹא חָפַרְתִּי אֵלָא אַחַת, אוֹ שֶׁהָיָה שָׁם עֵד אֶחָד שֶׁחָפַר, וְהוּא אוֹמֵר לֹא חָפַרְתִּי כְּלוּם--הֲרֵי זֶה נִשְׁבָּע הֶסֵּת עַל הַכֹּל.</p>

<p><b>ה,ה</b>&nbsp;&nbsp;[ג] טְעָנוֹ כֵּלִים וְקַרְקָעוֹת--בֵּין שֶׁהוֹדָה בְּכָל הַכֵּלִים וְכָפַר בְּכָל הַקַּרְקָעוֹת, בֵּין שֶׁהוֹדָה בְּכָל הַקַּרְקָעוֹת וְכָפַר בְּכָל הַכֵּלִים, בֵּין שֶׁהוֹדָה בְּמִקְצַת הַקַּרְקָעוֹת וְכָפַר בְּמִקְצָתָן עִם כָּל הַכֵּלִים--בְּכָל אֵלּוּ נִשְׁבָּע הֶסֵּת.</p>

<p><b>ה,ו</b>&nbsp;&nbsp;אֲבָל אִם הוֹדָה בְּמִקְצַת הַכֵּלִים, וְכָפַר בְּמִקְצָתָן עִם כָּל הַקַּרְקָעוֹת--מִתּוֹךְ שְׁהוּא חַיָּב שְׁבוּעָה עַל מִקְצַת הַכֵּלִים שֶׁכָּפַר בָּהֶן, נִשְׁבָּע אַף עַל הַקַּרְקָעוֹת שֶׁטְּעָנוֹ עִמָּהֶן:&nbsp; שֶׁהַכֹּל טְעָנָה אַחַת הִיא.&nbsp; וְכֵן הַדִּין בִּטְעָנוֹ כֵּלִים וַעֲבָדִים, אוֹ כֵּלִים וּשְׁטָרוֹת--הַכֹּל דִּין אֶחָד הוּא.</p>

<p><b>ה,ז</b>&nbsp;&nbsp;[ד] טְעָנוֹ עֲנָבִים הָעוֹמְדוֹת לְהִבָּצֵר, וּתְבוּאָה יְבֵשָׁה הָעוֹמֶדֶת לְהִקָּצֵר, וְהוֹדָה בְּמִקְצָתָן וְכָפַר בְּמִקְצָתָן--הֲרֵי זֶה נִשְׁבָּע עֲלֵיהֶם כִּשְׁאָר הַמִּטַּלְטְלִין, וְהוּא שְׁאֵינָן צְרִיכִין לַקַּרְקָע:&nbsp; שֶׁכָּל הָעוֹמֵד לְהִבָּצֵר, הֲרֵי הוּא כְּבָצוּר לְעִנְיַן כְּפִירָה וְהוֹדָיָה.&nbsp; אֲבָל אִם הָיוּ צְרִיכִים לַקַּרְקָע--הֲרֵי הֶן כַּקַּרְקָע לְכָל דָּבָר, וְאֵין נִשְׁבָּעִין עֲלֵיהֶן אֵלָא הֶסֵּת.</p>

<p><b>ה,ח</b>&nbsp;&nbsp;[ה] הַטּוֹעֵן עַל חֲבֵרוֹ וְאָמַר לוֹ, שְׁנֵי חֳדָשִׁים שָׁכַנְתָּ בַּחֲצֵרִי וְאַתָּה חַיָּב לִי שְׂכַר שְׁנֵי חֳדָשִׁים, וְהוּא אוֹמֵר לֹא שָׁכַנְתִּי אֵלָא חֹדֶשׁ אֶחָד--הֲרֵי זֶה מוֹדֶה בְּמִקְצָת; וְאִם הָיָה שְׂכַר הַחֹדֶשׁ שֶׁכָּפַר בּוֹ שְׁתֵּי כֶּסֶף, נִשְׁבָּע--שְׁאֵין הַטְּעָנָה בְּגוּף הַקַּרְקָע אֵלָא בִּשְׁכָרָהּ, שְׁהוּא מִטַּלְטְלִין.</p>

<p><b>ה,ט</b>&nbsp;&nbsp;[ו] שְׁטָר מָסַרְתִּי לָךְ, וַעֲשָׂרָה דֵּינָרִין הָיָה לִי בּוֹ רְאָיָה, לֹא הָיוּ דְּבָרִים מֵעוֹלָם--יִשָּׁבַע הֶסֵּת.&nbsp; הָפַךְ עָלָיו--הֲרֵי זֶה נִשְׁבָּע הֶסֵּת שֶׁהָיְתָה בּוֹ רְאָיָה לַעֲשָׂרָה דֵּינָרִים, וְאָבְדוּ בַּאֲבֵדַת הַשְּׁטָר; וְיִטֹּל.&nbsp; וְאִם אָמַר הַנִּתְבָּע אֱמֶת מָסַרְתָּ לִי וְאָבַד--הֲרֵי זֶה פָּטוּר, אַף מִשְּׁבוּעַת הֶסֵּת:&nbsp; שֶׁאַפִלּוּ פָּשַׁע בּוֹ וְאָבַד--פָּטוּר, כְּמוֹ שֶׁבֵּאַרְנוּ בְּהִלְכּוֹת חוֹבֵל.</p>

<p><b>ה,י</b>&nbsp;&nbsp;[ז] הָאוֹמֵר לַחֲבֵרוֹ שְׁטָר שֶׁיֵּשׁ בְּיָדָךְ זְכוּת יֵשׁ לִי בּוֹ, וְזֶה אוֹמֵר אֵינִי מוֹצִיא שְׁטָרִי, אוֹ אֵינִי יוֹדֵעַ אִם יֵשׁ לָךְ בּוֹ רְאָיָה אוֹ לֹא--כּוֹפִין אוֹתוֹ לְהוֹצִיאוֹ.&nbsp; [ח] טָעַן שֶׁאָבַד הַשְּׁטָר, מַחְרִימִין לוֹ חֵרֶם סְתָם.&nbsp; טָעַן זֶה שְׁהוּא יוֹדֵעַ בַּוַּדַּאי שֶׁהַשְּׁטָר שֶׁיֵּשׁ לוֹ בּוֹ זְכוּת אֶצְלוֹ הוּא--הֲרֵי זֶה נִשְׁבָּע הֶסֵּת שְׁאֵינוּ אֶצְלוֹ, וְשֶׁאָבַד מִמֶּנּוּ.&nbsp; וּכְזֶה הוֹרוּ רִבּוֹתַי.</p>

<p><b>ה,יא</b>&nbsp;&nbsp;[ט] אֵין נִשְׁבָּעִין עַל טְעָנַת חֵרֵשׁ שׁוֹטֶה וְקָטָן--אֶחָד הַבָּא בִּטְעָנַת עַצְמוֹ, אוֹ בִּטְעָנַת אָבִיו--לְפִי שֶׁזֶּה הַמִּקְצָת שֶׁהוֹדָה בּוֹ לַקָּטָן, אֵינוּ אֵלָא כְּמֵשִׁיב אֲבֵדָה.&nbsp; וְכֵן אִם כָּפר בַּכֹּל, וּבָא עֵד אֶחָד וְהֵעִיד לַקָּטָן--אֵינוּ נִשְׁבָּע:&nbsp; שֶׁזֶּה עֵד אֶחָד, וְאֵין שָׁם תּוֹבֵעַ, שֶׁתְּבִיעַת קָטָן, אֵינָהּ תְּבִיעָה גְּמוּרָה.</p>

<p><b>ה,יב</b>&nbsp;&nbsp;נִמְצֵאתָ אוֹמֵר, קָטָן שֶׁאָמַר לְגָדוֹל מָנֶה לִי בְּיָדָךְ, אוֹ לְאַבָּא בְּיָדָךְ, וְהַלָּה אוֹמֵר אֵין לָךְ בְּיָדִי אֵלָא חֲמִשִּׁים, אוֹ אֵין לָךְ בְּיָדִי כְּלוּם, וְעֵד אֶחָד מֵעִידוֹ שֶׁיֵּשׁ לוֹ--הֲרֵי זֶה פָּטוּר מִשְּׁבוּעַת הַתּוֹרָה.</p>

<p><b>ה,יג</b>&nbsp;&nbsp;אֲבָל אִם שָׁמַר לַקָּטָן, וְטָעַן שֶׁאָבַד--הֲרֵי זֶה נִשְׁבָּע שְׁבוּעַת הַשּׁוֹמְרִין, לְפִי שְׁאֵינוּ נִשְׁבָּע מֵחֲמַת טְעָנָה.&nbsp; וְכֵן אִם הוֹדָה שֶׁהָיָה שֻׁתָּף לַקָּטָן, אוֹ אַפְטְרוּפוֹס עָלָיו--יַעְמִידוּ בֵּית דִּין אַפְטְרוּפוֹס לַקָּטָן, וְיִשָּׁבַע הַשֻּׁתָּף וְכַיּוֹצֶא בּוֹ טְעָנַת שֶׁמֶּא.</p>

<p><b>ה,יד</b>&nbsp;&nbsp;[י] הוֹרוּ רִבּוֹתַי, שְׁאֵין נִשְׁבָּעִין עַל טְעָנַת קָטָן שְׁבוּעָה שֶׁלַּתּוֹרָה, אֲבָל שְׁבוּעַת הֶסֵּת נִשְׁבָּעִין; וְאַפִלּוּ הָיָה קָטָן שְׁאֵינוּ חָרִיף לְעִנְיַן מַשָּׂא וּמַתָּן, נִשְׁבָּעִין הֶסֵּת עַל טְעָנָתוֹ:&nbsp; שֶׁלֹּא יִהְיֶה זֶה נוֹטֵל מְמוֹנוֹ שֶׁלְּזֶה כִּשְׁהוּא קָטָן, וְיֵלֵךְ לוֹ בְּחִנָּם.&nbsp; וּלְזֶה דַּעְתִּי נוֹטָה, וְתִקּוּן עוֹלָם הוּא.</p>

<p><b>ה,טו</b>&nbsp;&nbsp;נִמְצֵאתָ לָמֵד, שֶׁהַקָּטָן שֶׁטָּעַן עַל הַגָּדוֹל--בֵּין שֶׁהוֹדָה בְּמִקְצָת, בֵּין שֶׁכָּפַר בַּכֹּל, בֵּין שֶׁהָיָה שָׁם עֵד--הֲרֵי זֶה נִשְׁבָּע הֶסֵּת; וְאֵינוּ יָכוֹל לַהְפֹּךְ עַל הַקָּטָן, שְׁאֵין מַשְׁבִּיעִין אֶת הַקָּטָן כְּלָל.&nbsp; וְאַפִלּוּ חֵרֶם סְתָם אֵינוּ מְקַבֵּל, לְפִי שְׁאֵינוּ יוֹדֵעַ עֹנֶשׁ הַשְּׁבוּעָה.</p>

<p><b>ה,טז</b>&nbsp;&nbsp;[יא] קָטָן שֶׁטְּעָנוֹ הַגָּדוֹל--אִם טְעָנוֹ בְּדָבָר שֶׁיֵּשׁ בּוֹ הֲנָיָה לַקָּטָן, כְּגוֹן עִסְקֵי מַשָּׂא וּמַתָּן, וְהוֹדָה הַקָּטָן--נִפְרָעִין מִנְּכָסָיו; וְאִם אֵין לוֹ--יַמְתִּין עַד שֶׁיִּהְיֶה לוֹ, וִישַׁלַּם.&nbsp; וְאִם כָּפַר הַקָּטָן--מַמְתִּינִין לוֹ, עַד שֶׁיַּגְדִּיל וְיִשָּׁבַע הֶסֵּת.&nbsp; וְאִם טְעָנוֹ בְּדָבָר שְׁאֵין לַקָּטָן בּוֹ הֲנָיָה, כְּגוֹן נְזָקִין וְחַבְלוֹת--אַף עַל פִּי שֶׁמּוֹדֶה, וְאַף עַל פִּי שֶׁיֵּשׁ לוֹ מִמַּה יְשַׁלַּם--פָּטוּר, וְאַפִלּוּ לְאַחַר שֶׁהִגְדִּיל.&nbsp; וְאִם הָיָה הַתּוֹבֵעַ מִן הַנִּשְׁבָּעִין וְנוֹטְלִין, כְּגוֹן הַשָּׂכִיר וְכַיּוֹצֶא בּוֹ, שֶׁיֵּשׁ בּוֹ הֲנָיָה לַקָּטָן, שֶׁיִּשְׂתַּכַּר לוֹ שָׂכִיר--הֲרֵי זֶה נִשְׁבָּע וְנוֹטֵל מִן הַקָּטָן.</p>

<p><b>ה,יז</b>&nbsp;&nbsp;אֲבָל חֶנְוָנִי שֶׁנִּשְׁבָּע עַל פֵּנַקְסוֹ--אֵינוּ נִשְׁבָּע וְנוֹטֵל מִן הַקָּטָן, שְׁאֵין לַקָּטָן בְּזֶה הֲנָיָה:&nbsp; שֶׁהֲרֵי חַיָּב לִתֵּן לְפוֹעֲלָיו, וְנִשְׁבָּעִין וְנוֹטְלִין מִמֶּנּוּ; וְזֶה הַחֶנְוָנִי הִפְסִיד עַל נַפְשׁוֹ, שֶׁנָּתַן מְמוֹנוֹ עַל פִּי קָטָן.&nbsp; וְכֵן כָּל כַּיּוֹצֶא בְּזֶה.</p>

<p><b>ה,יח</b>&nbsp;&nbsp;[יב] הַחֵרֵשׁ וְהַשּׁוֹטֶה, אֵין נִזְקָקִין לָהֶן לְכָל טְעָנָה--לֹא לִטְעָנָתָן עַל אֲחֵרִים, וְלֹא לִטְעָנַת אֲחֵרִים עֲלֵיהֶן, לֹא לִשְׁבוּעָה קַלָּה, וְאֵין צָרִיךְ לוֹמַר שְׁבוּעָה חֲמוּרָה אוֹ תַּשְׁלוּמִין.&nbsp; אֲבָל הַסּוֹמֶה--הֲרֵי הוּא כַּבָּרִיא לְכָל דָּבָר בְּעִנְיָנִים אֵלּוּ, וְנִשְׁבָּע כָּל מִינֵי שְׁבוּעוֹת, וְנִשְׁבָּעִין עַל טְעָנָתוֹ.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ו</h2>

<p><b>ו,א</b>&nbsp;&nbsp;בַּעֲלֵי דִּינִין שֶׁבָּאוּ לְבֵית דִּין--טָעַן הָאֶחָד וְאָמַר, מָנֶה יֵשׁ לִי אֵצֶל זֶה שֶׁהִלְוִיתִיהוּ, אוֹ שֶׁהִפְקַדְתִּי אֶצְלוֹ, אוֹ שֶׁגָּזַל מִמֶּנִּי, אוֹ שֶׁיֵּשׁ לִי אֶצְלוֹ בִּשְׂכָרִי, וְכָל כַּיּוֹצֶא בְּזֶה, וְהֵשִׁיב הַנִּטְעָן וְאָמַר אֵינִי חַיָּב לָךְ כְּלוּם, אוֹ אֵין לָךְ בְּיָדִי כְּלוּם, אוֹ שֶׁקֶר הוּא טוֹעֵן--אֵין זוֹ תְּשׁוּבָה נְכוֹנָה:&nbsp; אֵלָא אוֹמְרִים בֵּית דִּין לַנִּטְעָן, הָשֵׁב עַל טְעָנָתוֹ וּפָרַשׁ הַתְּשׁוּבָה כְּמוֹ שֶׁפֵּרַשׁ זֶה טְעָנָתוֹ, וֶאֱמֹר אִם לָוִיתָ מִמֶּנּוּ אוֹ לֹא לָוִיתָ, הִפְקִיד אֶצְלָךְ אוֹ לֹא הִפְקִיד אֶצְלָךְ, גְּזַלְתּוֹ אוֹ לֹא גְזַלְתּוֹ, שָׂכַרְתָּ אוֹתוֹ אוֹ לֹא שָׂכַרְתָּ.&nbsp; וְכֵן בִּשְׁאָר הַטְּעָנוֹת.</p>

<p><b>ו,ב</b>&nbsp;&nbsp;וּמִפְּנֵי מַה אֵין מְקַבְּלִים מִמֶּנּוּ תְּשׁוּבָה זוֹ--שֶׁמֶּא טוֹעֶה הוּא בְּדַעְתּוֹ, וְיָבוֹא לְהִשָּׁבַע עַל שֶׁקֶר:&nbsp; שֶׁהֲרֵי אִפְשָׁר שֶׁהִלְוָהוּ כְּמוֹ שֶׁטָּעַן, וְהִחְזִיר זֶה אֶת הַחוֹב לִבְנוֹ אוֹ לְאִשְׁתּוֹ, אוֹ שֶׁנָּתַן לוֹ מַתָּנָה כְּנֶגֶד הַחוֹב, וִידַמֶּה בְּדַעְתּוֹ שֶׁנִּפְטַר מִן הַחוֹב.</p>

<p><b>ו,ג</b>&nbsp;&nbsp;לְפִיכָּךְ אוֹמְרִים לוֹ הֵיאַךְ תֹּאמַר אֵינִי חַיָּב כְּלוּם, שֶׁמֶּא אַתָּה מִתְחַיֵּב מִן הַדִּין לְשַׁלַּם וְאֵין אַתָּה יוֹדֵעַ, אֵלָא הוֹדִיעַ לַדַּיָּנִין פֵּרוּשׁ הַדְּבָרִים, וְהֶם יוֹדִיעוּךָ אִם אַתָּה חַיָּב אוֹ אֵין אַתָּה חַיָּב.&nbsp; וְאַפִלּוּ הָיָה חָכָם גָּדוֹל, אוֹמְרִים לוֹ אֵין לָךְ הֶפְסֵד שֶׁתָּשִׁיב עַל טְעָנָתוֹ וְתוֹדִיעֵנוּ כֵּיצַד אֵין אַתָּה חַיָּב לוֹ, מִפְּנֵי שֶׁלֹּא הָיוּ דְּבָרִים מֵעוֹלָם, אוֹ מִפְּנֵי שֶׁהָיוּ וְהִחְזַרְתָּ לוֹ:&nbsp; שֶׁהֲרֵי אָנוּ דָּנִין בְּמִתּוֹךְ שֶׁיָּכוֹל לוֹמַר בְּכָל מָקוֹם.</p>

<p><b>ו,ד</b>&nbsp;&nbsp;וְכֵן אִם טָעַן הַטּוֹעֵן וְאָמַר, זֶה חַיָּב לִי מָנֶה, אוֹ מָנֶה יֵשׁ לִי אֵצֶל זֶה--אוֹמְרִים לוֹ מֵאֵיזֶה פָּנִים, הִלְוִיתָ אוֹתוֹ, אוֹ הִפְקַדְתָּ אֶצְלוֹ, אוֹ הִזִּיק מְמוֹנָךְ; אֱמֹר הֵיאַךְ נִתְחַיַּב לָךְ:&nbsp; שֶׁהֲרֵי אִפְשָׁר שֶׁיְּדַמֶּה שְׁהוּא חַיָּב לוֹ, וְהוּא אֵינוּ חַיָּב--כְּגוֹן שֶׁחֲשָׁדוֹ שֶׁגְּנָבוֹ, אוֹ שֶׁאָמַר לוֹ שֶׁאֶתֵּן לָךְ מַתָּנָה, וְכַיּוֹצֶא בְּזֶה.</p>

<p><b>ו,ה</b>&nbsp;&nbsp;הֲרֵי שֶׁטָּעַן עָלָיו שֶׁהִלְוָהוּ מָנֶה, וְהֵשִׁיב זֶה וְאָמַר לֹא הָיוּ דְּבָרִים מֵעוֹלָם, וְאַחַר כָּךְ הֵבִיא הַטּוֹעֵן עֵדִים שֶׁהִלְוָהוּ בִּפְנֵיהֶם, וְחָזַר הַנִּטְעָן וְאָמַר כֵּן הָיָה לָוִיתִי וּפָרַעְתִּי--אֵין מְקַבְּלִין מִמֶּנּוּ, אֵלָא הֻחְזַק כַּפְרָן וּמְשַׁלֵּם.&nbsp; אֲבָל אִם הֵשִׁיב אֵינִי חַיָּב לָךְ כְּלוּם, אוֹ אֵין לָךְ בְּיָדִי כְּלוּם, אוֹ שֶׁקֶר אַתָּה טוֹעֵן, וְכָל כַּיּוֹצֶא בְּזֶה, וְהָלַךְ הַתּוֹבֵעַ וְהֵבִיא עֵדִים שֶׁהִלְוָהוּ בִּפְנֵיהֶם, וְאָמַר הַנִּתְבָּע כֵּן הָיָה אֲבָל הִחְזַרְתִּי לוֹ פִּקְדוֹנוֹ, אוֹ פְּרַעְתִּיו חוֹבוֹ--לֹא הֻחְזַק כַּפְרָן, וְנִשְׁבָּע הֶסֵּת וְנִפְטָר.</p>

<p><b>ו,ו</b>&nbsp;&nbsp;[ב] רָאוּהוּ עֵדִים שֶׁמָּנָה לוֹ מָעוֹת, וְלֹא יָדְעוּ מַה הֶן--תְּבָעוֹ בְּבֵית דִּין וְאָמַר לוֹ, תֶּן לִי מָעוֹת שֶׁהִלְוִיתִיךָ, וְאָמַר לוֹ מַתָּנָה נְתַתֶּם לִי, אוֹ פֵּרָעוֹן הָיוּ--הֲרֵי זֶה נֶאֱמָן, וְנִשְׁבָּע הֶסֵּת וְנִפְטָר.&nbsp; אָמַר לֹא הָיוּ דְּבָרִים מֵעוֹלָם, וְאַחַר כָּךְ בָּאוּ הָעֵדִים שֶׁמָּנָה לוֹ בִּפְנֵיהֶם--הֻחְזַק כַּפְרָן.&nbsp; וּלְעוֹלָם אֵין אָדָם יֻחְזַק כַּפְרָן, עַד שֶׁיִּכְפֹּר בְּבֵית דִּין, וְיָבוֹאוּ שְׁנֵי עֵדִים, וְיַכְחִישׁוּהוּ בְּמַה שֶׁכָּפַר.</p>

<p><b>ו,ז</b>&nbsp;&nbsp;[ג] מָנֶה הִלְוִיתִיךָ, כָּפַר בְּבֵית דִּין וְאָמַר לֹא הָיוּ דְּבָרִים מֵעוֹלָם, וּבָאוּ שְׁנֵי עֵדִים שֶׁלָּוָה מִמֶּנּוּ מָנֶה וּפְרָעוֹ, וְהַמַּלְוֶה אוֹמֵר לֹא נִפְרַעְתִּי--הֲרֵי זֶה חַיָּב לְשַׁלַּם:&nbsp; שֶׁכָּל הָאוֹמֵר לֹא לָוִיתִי, וּבָאוּ עֵדִים שֶׁלָּוָה--כְּאוֹמֵר לֹא פָרַעְתִּי; וְנִמְצָא הַלּוֹוֶה אוֹמֵר לֹא פָרַעְתִּי, וְהָעֵדִים מְעִידִים שֶׁפָּרַע--הוֹדָאַת בַּעַל דִּין, כְּמֵאָה עֵדִים.&nbsp; וְאֵין הַמַּלְוֶה חַיָּב שְׁבוּעָה כְּלָל, שֶׁהֲרֵי הֻחְזַק זֶה כַּפְרָן.</p>

<p><b>ו,ח</b>&nbsp;&nbsp;וְכֵן אִם הוֹצִיא עָלָיו כְּתָב יָדוֹ שְׁהוּא חַיָּב לוֹ, וְאָמַר לֹא הָיוּ דְּבָרִים מֵעוֹלָם וְזֶה אֵינוּ כְּתָב יָדִי--אִם הֻחְזַק כְּתָב יָדוֹ בְּבֵית דִּין, אוֹ שֶׁבָּאוּ עֵדִים שְׁהוּא כְּתָב יָדוֹ--הֲרֵי זֶה הֻחְזַק כַּפְרָן, וּמְשַׁלֵּם.</p>

<p><b>ו,ט</b>&nbsp;&nbsp;[ד] מָנֶה הִלְוִיתִיךָ וְהוּא לִי בְּיָדָךְ, אָמַר לוֹ הַנִּטְעָן וַהֲלוֹא פְרַעְתִּיךָ בִּפְנֵי פְּלוֹנִי וּפְלוֹנִי, וּבָאוּ פְּלוֹנִי וּפְלוֹנִי וְאָמְרוּ, לֹא הָיוּ דְּבָרִים מֵעוֹלָם--לֹא הֻחְזַק כַּפְרָן, שְׁאֵין הָעֵדִים זוֹכְרִין אֵלָא דָּבָר שְׁהֶם עֵדִים בּוֹ.&nbsp; לְפִיכָּךְ יִשָּׁבַע הַלּוֹוֶה הֶסֵּת, וְיִפָּטֵר.</p>

<p><b>ו,י</b>&nbsp;&nbsp;כַּיּוֹצֶא בּוֹ, תֶּן לִי מָנֶה שֶׁהִלְוִיתִיךָ וְאַתָּה בְּצַד עַמּוּד פְּלוֹנִי, וְאָמַר הַנִּטְעָן לֹא עָמַדְתִּי בְּצַד עַמּוּד זֶה מֵעוֹלָם, וּבָאוּ עֵדִים שֶׁעָמַד--לֹא הֻחְזַק כַּפְרָן:&nbsp; שְׁאֵין אָדָם מֵשִׂים דַּעְתּוֹ, לִדְבָרִים שְׁאֵין בָּהֶן מַמָּשׁ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יא</b>&nbsp;&nbsp;[ה] תֶּן לִי מָנֶה שֶׁהִלְוִיתִיךָ וַהֲרֵי הָעֵדִים, וְאָמַר הַנִּטְעָן פְּרַעְתִּיךָ בִּפְנֵי פְּלוֹנִי וּפְלוֹנִי--אוֹמְרִין לַלּוֹוֶה, הָבֵא אוֹתָם וְהִפָּטֵר.&nbsp; לֹא בָאוּ, אוֹ שֶׁמֵּתוּ, אוֹ שֶׁהָלְכוּ לִמְדִינַת הַיָּם--יִשָּׁבַע הֶסֵּת שֶׁפְּרָעוֹ:&nbsp; שְׁאֵין אָנוּ מַצְרִיכִים אוֹתוֹ לַהֲבִיאָן אֵלָא לְבָרַר דְּבָרָיו, וּלְהִפָּטֵר אַף מִשְּׁבוּעָה, שֶׁהַמַּלְוֶה אֶת חֲבֵרוֹ בְּעֵדִים, אֵינוּ צָרִיךְ לְפָרְעוֹ בְּעֵדִים כְּמוֹ שֶׁבֵּאַרְנוּ.</p>

<p><b>ו,יב</b>&nbsp;&nbsp;[ו] אָמַר לוֹ בִּפְנֵי עֵדִים, מָנֶה לִי בְּיָדָךְ, אָמַר לוֹ הִין, לְמָחָר תְּבָעוֹ בַּדִּין וְהֵבִיא עֵדִים, וְטָעַן וְאָמַר מַשְׁטֶה הָיִיתִי בָּךְ, וְאֵין לָךְ בְּיָדִי כְּלוּם--אַפִלּוּ אָמַר, לֹא הָיוּ דְּבָרִים מֵעוֹלָם--פָּטוּר, וְנִשְׁבָּע הֶסֵּת שְׁאֵין לוֹ בְּיָדוֹ כְּלוּם:&nbsp; שֶׁהֲרֵי לֹא אָמַר לָהֶם אַתֶּם עֵדַי, וְדָבָר שְׁאֵינוּ עֵדוּת, אֵין אָדָם זוֹכְרוֹ; וּלְפִיכָּךְ אִם אָמַר לֹא הָיוּ דְּבָרִים מֵעוֹלָם, לֹא הֻחְזַק כַּפְרָן.</p>

<p><b>ו,יג</b>&nbsp;&nbsp;[ז] וְלֹא עוֹד, אֵלָא אַפִלּוּ הִטְמִין לוֹ עֵדִים אֲחוֹרֵי הַגָּדֵר, וְאָמַר לוֹ מָנֶה לִי בְּיָדָךְ, אָמַר לוֹ הִין, רְצוֹנָךְ שֶׁיָּעִיד פְּלוֹנִי וּפְלוֹנִי, אָמַר לוֹ לֹא, שֶׁמֶּא תִּכְפֵּנִי בַּדִּין לְמָחָר, וְאֵין לִי מַה אֶתֵּן לָךְ, וּלְמָחָר תְּבָעוֹ בַּדִּין בְּאֵלּוּ הָעֵדִים--בֵּין שֶׁטָּעַן וְאָמַר מַשְׁטֶה הָיִיתִי בּוֹ, בֵּין שֶׁאָמַר לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע הֶסֵּת וְנִפְטָר:&nbsp; שְׁאֵין כָּאן עֵדוּת, עַד שֶׁיֹּאמַר הַלּוֹוֶה אַתֶּם עֵדַי, אוֹ יֹאמַר הַמַּלְוֶה בִּפְנֵי הַלּוֹוֶה, וְיִשְׁתֹּק הַלּוֹוֶה.&nbsp; אֲבָל בְּעֵדוּת כְּזוֹ, לֹא יֻחְזַק כַּפְרָן.</p>

<p><b>ו,יד</b>&nbsp;&nbsp;מַעֲשֶׂה בְּאֶחָד שֶׁהָיוּ קוֹרִין לוֹ קָב רְשׁוּ, כְּלוֹמַר שֶׁיֵּשׁ עָלָיו חוֹבוֹת הַרְבֵּה--אָמַר מִי הוּא שֶׁאֲנִי חַיָּב לוֹ אֵלָא פְּלוֹנִי, וּבָא פְּלוֹנִי וּתְבָעוֹ, וְאָמַר הוּא, אֵינִי חַיָּב לוֹ כְּלוּם.&nbsp; וְאָמְרוּ חֲכָמִים, יִשָּׁבַע הֶסֵּת וְיִפָּטֵר.</p>

<p><b>ו,טו</b>&nbsp;&nbsp;וְכֵן אֶחָד הָיוּ אוֹמְרִים עָלָיו שְׁהוּא בַּעַל מָמוֹן--בְּשָׁעַת מִיתָתוֹ אָמַר אִלּוּ הָיָה לִי מָמוֹן, הֲלוֹא הָיִיתִי פּוֹרְעוֹ לִפְלוֹנִי וּפְלוֹנִי; וְאַחַר מִיתָתוֹ בָּא אוֹתוֹ פְּלוֹנִי וּפְלוֹנִי לִתְבֹּעַ.&nbsp; וְאָמְרוּ חֲכָמִים, אֵין לָהֶם כְּלוּם, שֶׁאָדָם עָשׂוּי לְהַרְאוֹת עַצְמוֹ שְׁאֵינוּ בַּעַל מָמוֹן, וְשֶׁלֹּא הִנִּיחַ בָּנָיו בַּעֲלֵי מָמוֹן.&nbsp; וְכֵן כָּל כַּיּוֹצֶא בִּדְבָרִים אֵלּוּ.</p>

<p><b>ו,טז</b>&nbsp;&nbsp;[ח] אַף עַל פִּי שֶׁהַמַּטְמִין עֵדִים אֵינָהּ עֵדוּת, וְכֵן הַמּוֹדֶה מֵעַצְמוֹ וְעֵדִים שׁוֹמְעִין אוֹתוֹ, וְכֵן הָאוֹמֵר לַחֲבֵרוֹ בִּפְנֵי עֵדִים מָנֶה לִי בְּיָדָךְ וְאָמַר לוֹ הִין--כָּל אֵלּוּ הַדְּבָרִים וְכַיּוֹצֶא בָּהֶן--כְּשֶׁיָּבוֹאוּ לְבֵית דִּין, אוֹמְרִין לַנִּתְבָּע לָמָּה לֹא תִתֵּן לְזֶה מַה שֶׁיֵּשׁ לוֹ אֶצְלָךְ:&nbsp; אָמַר אֵין לוֹ אֶצְלִי כְּלוּם, אוֹמְרִים לוֹ וַהֲלוֹא אַתָּה אָמַרְתָּ בִּפְנֵי אֵלּוּ כָּךְ וְכָּךְ, אוֹ אַתָּה הוֹדֵיתָ מֵעַצְמָךְ.&nbsp; אִם עָמַד וְשִׁלַּם, הֲרֵי מוּטָב; וְאִם לֹא טָעַן, אֵין טוֹעֲנִין לוֹ.&nbsp; אֲבָל אִם טָעַן וְאָמַר, מַשְׁטֶה הָיִיתִי בּוֹ, אוֹ לֹא הָיוּ דְּבָרִים מֵעוֹלָם, אוֹ שֶׁלֹּא לְהַשְׁבִּיעַ אֶת עַצְמִי נִתְכַּוַּנְתִּי--פָּטוּר, וְנִשְׁבָּע הֶסֵּת כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ז</h2>

<p><b>ז,א</b>&nbsp;&nbsp;הַמּוֹדֶה בִּפְנֵי שְׁנַיִם שֶׁיֵּשׁ לִפְלוֹנִי אֶצְלוֹ מָנֶה, וְאָמַר לָהֶן בְּדֶרֶךְ הוֹדָיָה לֹא דֶּרֶךְ שִׂיחָה--אַף עַל פִּי שֶׁלֹּא אָמַר לָהֶם אַתֶּם עֵדַי, וְאַף עַל פִּי שְׁאֵין הַתּוֹבֵעַ עִמּוֹ--הֲרֵי זוֹ עֵדוּת.&nbsp; תְּבָעוֹ בַּדִּין לְמָחָר--אִם אָמַר לֹא הָיוּ דְּבָרִים מֵעוֹלָם, אֵין שׁוֹמְעִין לוֹ; וּמְשַׁלֵּם עַל פִּיהֶם.&nbsp; וְאִם הָיָה עֵד אֶחָד--נִשְׁבָּע, הוֹאִיל וְאָמַר דֶּרֶךְ הוֹדָיָה.</p>

<p><b>ז,ב</b>&nbsp;&nbsp;טָעַן כְּשֶׁתְּבָעוֹ בְּעֵדִים אֵלּוּ וְאָמַר, שֶׁלֹּא לְהַשְׁבִּיעַ אֶת עַצְמִי הוֹדֵיתִי--נֶאֱמָן וְנִשְׁבָּע הֶסֵּת.&nbsp; וְאִם כְּשֶׁהוֹדָה בִּפְנֵיהֶם הָיָה הַתּוֹבֵעַ עִמּוֹ--אֵינוּ יָכוֹל לִטְעֹן וְלוֹמַר, כְּדֵי לְהַרְאוֹת שְׁאֵינִי עָשִׁיר הוֹדֵיתִי; אֲבָל אִם טָעַן שֶׁנָּתַן, נֶאֱמָן וְנִשְׁבָּע הֶסֵּת.</p>

<p><b>ז,ג</b>&nbsp;&nbsp;[ב] כָּל הַמּוֹדֶה בִּפְנֵי שְׁנַיִם, אֵינוּ יָכוֹל לַחְזֹר וְלוֹמַר מַשְׁטֶה הָיִיתִי בּוֹ, וְאֵין צָרִיךְ לוֹמַר, אִם הוֹדָה בִּפְנֵי שְׁלוֹשָׁה; אֲבָל מְחַיְּבִין אוֹתוֹ לִתֵּן בְּהוֹדָיַת פִּיו:&nbsp; שֶׁכָּל הָאוֹמֵר בְּדֶרֶךְ הוֹדָיָה, הֲרֵי זֶה כְּאוֹמֵר אַתֶּם עֵדַי.</p>

<p><b>ז,ד</b>&nbsp;&nbsp;אֲבָל אֵין כּוֹתְבִין אֵלָא אִם אָמַר לָהֶם, כִּתְבוּ וְחִתְמוּ וּתְנוּ לוֹ; וּצְרִיכִין לְהִמָּלֵךְ בּוֹ, כְּמוֹ שֶׁבֵּאַרְנוּ.&nbsp; וְכֵן אִם הוֹדָה בְּבֵית דִּין, אַחַר שֶׁשָּׁלְחוּ לוֹ כְּמוֹ שֶׁיִּתְבָּאַר--הֲרֵי אֵלּוּ כּוֹתְבִין:&nbsp; וְהוּא שֶׁיִּהְיוּ בֵּית דִּין מַכִּירִין אֶת שְׁנֵיהֶם, כְּדֵי שֶׁלֹּא יַעְרִימוּ שְׁנֵיהֶם לְחַיַּב אִישׁ אַחֵר.</p>

<p><b>ז,ה</b>&nbsp;&nbsp;[ג] בֵּית דִּין שֶׁלִּשְׁלוֹשָׁה שֶׁהָיוּ יוֹשְׁבִין מֵעַצְמָן בַּמָּקוֹם הַקָּבוּעַ לָהֶן, וּבָא הַתּוֹבֵעַ וְקִבַּל לִפְנֵיהֶם, וְשָׁלְחוּ שָׁלִיחַ אֵצֶל הַנִּתְבָּע, וּבָא וְהוֹדָה בִּפְנֵיהֶם--הֲרֵי אֵלּוּ כּוֹתְבִין, וְנוֹתְנִין לְבַעַל דִּינוֹ.&nbsp; אֲבָל אִם לֹא הָיוּ קְבוּעִין, וְלֹא שָׁלְחוּ לוֹ--אַפִלּוּ קָבַץ אוֹתָן וְהוֹשִׁיב הַשְּׁלוֹשָׁה, וְהוֹדָה בִּפְנֵיהֶן וְאָמַר הֱיוּ עָלַי דַּיָּנִין, וּבָא אַחַר כָּךְ הַתּוֹבֵעַ, וְאָמַר לָהֶם כִּתְבוּ לִי הוֹדָיָתוֹ--אֵין כּוֹתְבִין:&nbsp; שֶׁמֶּא יִתֵּן לוֹ, וְנִמְצָא זֶה תּוֹבֵעַ אוֹתוֹ בַּשְּׁטָר.</p>

<p><b>ז,ו</b>&nbsp;&nbsp;בַּמֶּה דְּבָרִים אֲמוּרִים, בַּמִּטַּלְטְלִין.&nbsp; אֲבָל אִם הוֹדָה בַּקַּרְקָעוֹת, אַפִלּוּ בִּפְנֵי שְׁנַיִם--אַף עַל פִּי שֶׁלֹּא קָנוּ מִיָּדוֹ, וְלֹא אָמַר לָהֶם כִּתְבוּ וּתְנוּ--הֲרֵי אֵלּוּ כּוֹתְבִים וְנוֹתְנִין:&nbsp; שְׁאֵין כָּאן לָחוּשׁ שֶׁמֶּא יִתֵּן לוֹ, וְנִמְצָא תּוֹבְעוֹ פַּעַם שְׁנִיָּה.</p>

<p><b>ז,ז</b>&nbsp;&nbsp;[ד] שְׁטָר הוֹדָיָה שֶׁיָּצָא, וְלֹא הָיָה כָּתוּב בּוֹ אָמַר לָנוּ כִּתְבוּ וְחִתְמוּ וּתְנוּ לוֹ--הֲרֵי הוּא כָּשֵׁר:&nbsp; שֶׁחֲזָקָה הִיא שֶׁאִלּוּ לֹא אָמַר לָהֶם כִּתְבוּ וְחִתְמוּ וּתְנוּ לוֹ, לֹא הָיוּ כּוֹתְבִין.</p>

<p><b>ז,ח</b>&nbsp;&nbsp;הָיָה כָּתוּב בַּשְּׁטָר הוֹדָה פְּלוֹנִי בְּפָנֵינוּ בְּבֵית דִּין--אִם אֵין כָּתוּב בּוֹ שֶׁהָיוּ שְׁלוֹשָׁה, אוֹ דְּבָרִים שֶׁשּׁוֹמְעִין מִכְּלָלָן שֶׁהָיוּ שְׁלוֹשָׁה--חוֹשְׁשִׁין שֶׁמֶּא שְׁנַיִם הָיוּ, וְטָעוּ וְדִמּוּ שֶׁהַהוֹדָיָה בִּשְׁנַיִם הוֹדָיָה בְּבֵית דִּין הִיא; וּלְפִיכָּךְ אֵין דָּנִין בּוֹ דִּין שְׁטָר כָּשֵׁר.</p>

<p><b>ז,ט</b>&nbsp;&nbsp;[ה] כְּבָר בֵּאַרְנוּ שֶׁהוֹדָיָה בְּבֵית דִּין אוֹ עֵדוּת בְּבֵית דִּין, כְּמַלְוָה הַכְּתוּבָה בַּשְּׁטָר; וּלְפִיכָּךְ כּוֹתְבִין וְנוֹתְנִין לְבַעַל דִּינוֹ.&nbsp; בַּמֶּה דְּבָרִים אֲמוּרִים, בְּשֶׁלֹּא קִבַּל עָלָיו אֶת הַדִּין, עַד שֶׁשָּׁלְחוּ וֶהֱבִיאוּהוּ כְּמוֹ שֶׁבֵּאַרְנוּ.</p>

<p><b>ז,י</b>&nbsp;&nbsp;אֲבָל שְׁנַיִם שֶׁבָּאוּ לַדִּין, וְתָבַע אֶחָד מֵהֶן אֶת חֲבֵרוֹ וְאָמַר, מָנֶה לִי בְּיָדָךְ, וְאָמַר לוֹ הַנִּתְבָּע הִין יֵשׁ לָךְ בְּיָדִי--בֵּין שֶׁאָמְרוּ לוֹ הַדַּיָּנִין חַיָּב אַתָּה לִתֵּן לוֹ, בֵּין שֶׁאָמְרוּ לוֹ צֵא תֶּן לוֹ, וְיָצָא וְאָמַר פָּרַעְתִּי--נֶאֱמָן, וְיִשָּׁבַע הֶסֵּת שֶׁפְּרָעוֹ.&nbsp; לְפִיכָּךְ אִם חָזַר הַתּוֹבֵעַ לַדַּיָּנִים, וְאָמַר כִּתְבוּ לִי הוֹדָיָתוֹ--אֵין כּוֹתְבִין לוֹ, שֶׁמֶּא פְּרָעוֹ.&nbsp; וְכֵן מִי שֶׁנִּתְחַיַּב שְׁבוּעָה בְּבֵית דִּין, וְיָצָא וְאָמַר נִשְׁבַּעְתִּי--נֶאֱמָן, וְאֵין מַשְׁבִּיעִין אוֹתוֹ שֶׁנִּשְׁבַּע.&nbsp; הָיוּ הָעֵדִים מְעִידִין אוֹתוֹ שֶׁלֹּא נִשְׁבַּע, הֻחְזַק כַּפְרָן לְאוֹתָהּ שְׁבוּעָה; וְאֵינוּ נֶאֱמָן לְעוֹלָם לוֹמַר נִשְׁבַּעְתִּיהָ, עַד שֶׁיּוֹדֶה לוֹ בַּעַל דִּינוֹ, אוֹ יָבִיא עֵדִים שֶׁנִּשְׁבַּע בִּפְנֵיהֶם.</p>

<p><b>ז,יא</b>&nbsp;&nbsp;[ו] שְׁנַיִם שֶׁבָּאוּ לַדִּין, וְנִתְחַיַּב הָאֶחָד לַשֵּׁנִי, וְאָמְרוּ לוֹ צֵא תֶּן לוֹ, וְיָצָא וְחָזַר וְאָמַר פָּרַעְתִּי, וְעֵדִים מְעִידִים אוֹתוֹ שֶׁלֹּא פְרָעוֹ--הֻחְזַק כַּפְרָן לְאוֹתוֹ מָמוֹן.&nbsp; אָמְרוּ לוֹ חַיָּב אַתָּה לִתֵּן לוֹ, וְיָצָא וְחָזַר וְאָמַר פָּרַעְתִּי, וְעֵדִים מְעִידִין אוֹתוֹ שֶׁלֹּא פְרָעוֹ--לֹא הֻחְזַק כַּפְרָן:&nbsp; שֶׁזֶּה נִשְׁמַט מֵהֶן, עַד שֶׁיַּחְקְרוּ דִּינוֹ.</p>

<p><b>ז,יב</b>&nbsp;&nbsp;לְפִיכָּךְ אִם חָזַר פַּעַם אַחֶרֶת, וְטָעַן שֶׁפָּרַע זֶה הַמָּמוֹן שֶׁנִּתְחַיַּב בּוֹ בִּפְנֵיהֶם, וְלֹא הָיוּ שָׁם עֵדִים שֶׁמַּכְחִישִׁין אוֹתוֹ פַּעַם שְׁנִיָּה--הֲרֵי זֶה נִשְׁבָּע הֶסֵּת שֶׁפְּרָעוֹ, וְנִפְטָר.&nbsp; לְפִיכָּךְ הָיוּ בְּקִיאֵי הַדַּעַת בִּסְפָרַד, כְּשֶׁיּוֹדֶה הַלּוֹוֶה אוֹ כְּשֶׁיִּתְחַיַּב שְׁבוּעָה בְּבֵית דִּין, אוֹמֵר לוֹ בִּפְנֵי בֵּית דִּין הֱיוּ עָלַי עֵדִים שֶׁלֹּא יִפְרָעֵנִי אוֹ שֶׁלֹּא יִשָּׁבַע לִי, אֵלָא בִּפְנֵי עֵדִים.</p>

<p><b>ז,יג</b>&nbsp;&nbsp;[ז] מִי שֶׁהוֹדָה בְּבֵית דִּין שֶׁאֲנִי חַיָּב לְזֶה הַתּוֹבֵעַ מָנֶה, וְאַחַר כָּךְ אָמַר נִזְכַּרְתִּי שֶׁפָּרַעְתִּי לוֹ חוֹבוֹ זֶה שֶׁהוֹדֵיתִי בּוֹ, וַהֲרֵי עֵדִים--הֲרֵי זוֹ עֵדוּת מוֹעֶלֶת, וְעוֹשִׂין עַל פִּיהֶם:&nbsp; שֶׁהֲרֵי לֹא הִכְחִישׁ עֵדָיו, וְאֵינוּ כְּאוֹמֵר לֹא לָוִיתִי מֵעוֹלָם.</p>

<p><b>ז,יד</b>&nbsp;&nbsp;[ח] יֵשׁ לַטּוֹעֵן בְּבֵית דִּין לַחְזֹר וְלִטְעֹן טְעָנָה אַחֶרֶת, לְהַכְחִישׁ הַטְּעָנָה הָרִאשׁוֹנָה, וְסוֹמְכִין עַל טְעָנָתוֹ הָאַחֲרוֹנָה, וְאַף עַל פִּי שֶׁלֹּא נָתַן אַמְתְּלָה לַטְּעָנָה הָרִאשׁוֹנָה; וְאַף עַל פִּי שֶׁיָּצָא מִבֵּית דִּין וְחָזַר, יֵשׁ לוֹ לַחְזֹר וְלִטְעֹן וְלַהְפֹּךְ כָּל טְעָנָה שֶׁיִּרְצֶה, עַד שֶׁיָּבוֹאוּ הָעֵדִים.&nbsp; אֲבָל מֵאַחַר שֶׁיָּבוֹאוּ הָעֵדִים, וְיַכְחִישׁוּ טְעָנָתוֹ הָאַחֲרוֹנָה שֶׁסָּמַךְ עָלֶיהָ--אֵינוּ יָכוֹל לְהַשִּׂיאָהּ לִטְעָנָה אַחֶרֶת, אֵלָא אִם כֵּן נָתַן אַמְתְּלָה לַטְּעָנָה שֶׁסָּמַךְ עָלֶיהָ, וְיֵשׁ בְּמַשְׁמָעָהּ כְּמוֹ שֶׁהִשִּׂיא בְּזֹאת הַטְּעָנָה הָאַחֶרֶת.&nbsp; וְהוּא, שֶׁלֹּא יָצָא מִבֵּית דִּין; אֲבָל אִם יָצָא מִבֵּית דִּין--אֵינוּ יָכוֹל לַחְזֹר וְלִטְעֹן אַחַר שֶׁבָּאוּ עֵדִים, שֶׁמֶּא אֲנָשִׁים רָעִים לִמְּדוּהוּ טְעָנוֹת שֶׁלְּשֶׁקֶר.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ח</h2>

<p><b>ח,א</b>&nbsp;&nbsp;כָּל הַמִּטַּלְטְלִין בְּחֶזְקַת זֶה שְׁהֶן תַּחַת יָדוֹ, אַף עַל פִּי שֶׁהֵבִיא הַתּוֹבֵעַ עֵדִים שֶׁהַמִּטַּלְטְלִין הָאֵלּוּ יְדוּעִין לוֹ.&nbsp; כֵּיצַד:&nbsp; בֶּגֶד זֶה אוֹ כְּלִי זֶה שֶׁבְּיָדָךְ אוֹ שֶׁבְּתוֹךְ בֵּיתָךְ, שֶׁלִּי הוּא וַאֲנִי הִפְקַדְתִּיו אֶצְלָךְ, אוֹ הִשְׁאַלְתִּיהוּ לָךְ, וַהֲרֵי הָעֵדִים שְׁהֶן יוֹדְעִין אוֹתוֹ מִקֹּדֶם בִּרְשׁוּתִי, וְהַנִּתְבָּע אוֹמֵר לֹא כִי, אֵלָא אַתָּה מְכַרְתּוֹ לִי אוֹ נְתַתּוֹ לִי בְּמַתָּנָה--הֲרֵי זֶה הַנִּתְבָּע נִשְׁבָּע הֶסֵּת, וְנִפְטָר.&nbsp; [ב] טָעַן שְׁהוּא מַשְׁכּוֹן בְּיָדוֹ--יָכוֹל לִטְעֹן, עַד כְּדֵי דָּמָיו; וְנִשְׁבָּע בִּנְקִיטַת חֵפֶץ, וְנוֹטֵל כְּמוֹ שֶׁבֵּאַרְנוּ.</p>

<p><b>ח,ב</b>&nbsp;&nbsp;[ג] בַּמֶּה דְּבָרִים אֲמוּרִים, בִּדְבָרִים שְׁאֵין עֲשׂוּיִין לְהַשְׁאִיל וּלְהַשְׂכִּיר, כְּגוֹן בְּגָדִים וּפֵרוֹת וּכְלֵי תַּשְׁמִישׁ הַבַּיִת וּדְבָרִים שֶׁלִּסְחוֹרָה וְכַיּוֹצֶא בָּהֶן.&nbsp; אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר--אַף עַל פִּי שְׁהֶן תַּחַת יָדוֹ שֶׁלְּזֶה, וְאַף עַל פִּי שֶׁלֹּא הִשְׁאִיל לוֹ כְּלִי זֶה וְלֹא שְׂכָרוֹ לוֹ בְּעֵדִים--הֲרֵי הֶן בְּחֶזְקַת בַּעְלֵיהֶן.</p>

<p><b>ח,ג</b>&nbsp;&nbsp;כֵּיצַד:&nbsp; רְאוּבֵן שֶׁהָיָה לוֹ כְּלִי הֶעָשׂוּי לְהַשְׁאִיל וּלְהַשְׂכִּיר, וְיֵשׁ לוֹ עֵדִים שְׁהוּא יָדוּעַ לוֹ, וַהֲרֵי אוֹתוֹ הַכְּלִי תַּחַת יַד שִׁמְעוֹן, וּרְאוּבֵן טוֹעֵן שְׁהוּא שָׁאוּל אוֹ שָׂכוּר, וְשִׁמְעוֹן טוֹעֵן אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה, אוֹ מִשְׁכַּנְתּוֹ בְּיָדִי--אֵינוּ נֶאֱמָן; אֵלָא רְאוּבֵן נוֹטֵל כֶּלְיוֹ, וְנִשְׁבָּע הֶסֵּת עַל טְעָנַת שִׁמְעוֹן.&nbsp; וְאַפִלּוּ מֵת שִׁמְעוֹן, הֲרֵי רְאוּבֵן נוֹטֵל כֶּלְיוֹ.&nbsp; וְהוֹרוּ הַגְּאוֹנִים שֶׁיִּשָּׁבַע הֶסֵּת, לְפִי שֶׁטּוֹעֲנִין לַיּוֹרֵשׁ.</p>

<p><b>ח,ד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה כְּלִי זֶה נִרְאֶה וְעוֹמֵד בְּיַד שִׁמְעוֹן.&nbsp; אֲבָל אִם טָעַן רְאוּבֵן, וְאָמַר לְשִׁמְעוֹן כְּלִי פְּלוֹנִי יֵשׁ לִי אֶצְלָךְ וְשָׂכוּר הוּא, הוֹצִיאוֹ אֵלַי, וַהֲרֵי יֵשׁ לִי עֵדִים שְׁהוּא יָדוּעַ לִי, וְאָמַר לוֹ שִׁמְעוֹן אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה--נֶאֱמָן, וְנִשְׁבָּע שִׁמְעוֹן הֶסֵּת וְנִפְטָר:&nbsp; מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם, וְאֵין בְּיָדִי כְּלִי זֶה--נֶאֱמָן לוֹמַר יֶשְׁנוֹ אֶצְלִי, וְאַתָּה מְכַרְתּוֹ לִי.</p>

<p><b>ח,ה</b>&nbsp;&nbsp;אֵין כָּל הַדְּבָרִים הָאֵלּוּ אֲמוּרִים, אֵלָא בְּשֶׁהָיָה בַּעַל הַכְּלִי טוֹעֵן אֲנִי הִפְקַדְתִּיו אֶצְלָךְ אוֹ הִשְׁאַלְתִּיהוּ לָךְ.&nbsp; אֲבָל אִם טָעַן שֶׁכְּלִי זֶה הָיָה שֶׁלּוֹ וְנִגְנַב אוֹ אָבַד אוֹ נִגְזַל, וְהֵבִיא עֵדִים שְׁהוּא יָדוּעַ לוֹ, וְזֶה שְׁהוּא תַּחַת יָדוֹ אוֹמֵר אֵינִי יוֹדֵעַ, אֲבָל אֲחֵרִים מְכָרוּהוּ לִי אוֹ נְתָנוּהוּ לִי בְּמַתָּנָה--אַף עַל פִּי שְׁהוּא מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר, מַעְמִידִין אֶת הַכְּלִי בְּיַד זֶה שְׁהוּא בְּיָדוֹ; וְאֵינוּ נִשְׁבָּע כְּלָל, שֶׁהֲרֵי אֵין לוֹ טוֹעֵן.</p>

<p><b>ח,ו</b>&nbsp;&nbsp;יָצָא לַבְּעָלִים הָרִאשׁוֹנִים חֲזָקָה שֶׁנִּגְנְבוּ כְּלֵיהֶן--יִשָּׁבַע זֶה בִּנְקִיטַת חֵפֶץ כַּמָּה הוֹצִיא, וְיִטֹּל, וְיַחְזִיר הַכְּלִי לַבְּעָלִים הָרִאשׁוֹנִים, כְּמוֹ שֶׁבֵּאַרְנוּ בְּהִלְכּוֹת גְּנֵבָה.&nbsp; טָעַן אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה--אַף עַל פִּי שֶׁיָּצָא לוֹ שֵׁם גְּנֵבָה--אִם לֹא הָיָה מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר, הֲרֵי זֶה נִשְׁבָּע הֶסֵּת וְיַעֲמֹד הַכְּלִי בְּיָדוֹ.</p>

<p><b>ח,ז</b>&nbsp;&nbsp;מִכָּאן אַתָּה לָמֵד, לְכָל מִי שֶׁיֵּשׁ מִטַּלְטְלִין בְּיָדוֹ, אַף עַל פִּי שֶׁיָּכוֹל לוֹמַר לְקוּחִין הֶן בְּיָדִי, וְיִשָּׁבַע הֶסֵּת וְיִפָּטֵר--אִם אָמַר שֶׁלָּךְ הֶן, אֲבָל אַתָּה חַיָּב לִי כָּךְ וְכָּךְ--יִשָּׁבַע בִּנְקִיטַת חֵפֶץ וְאַחַר כָּךְ יִטֹּל, כְּדִין כָּל הַנִּשְׁבָּעִין וְנוֹטְלִין.</p>

<p><b>ח,ח</b>&nbsp;&nbsp;[ז] מִי שֶׁהָיוּ בְּיָדוֹ דְּבָרִים הָעֲשׂוּיִין לְהַשְׁאִיל וּלְהַשְׂכִּיר--אַף עַל פִּי שֶׁהוֹדָה וְאָמַר לוֹ, יוֹדֵעַ אֲנִי שֶׁהָיוּ שֶׁלָּךְ, אֲבָל פְּלוֹנִי מְכָרָם לִי, אוֹ נְתָנָם לִי בְּמַתָּנָה--אֵין מוֹצִיאִין אוֹתָן מִיָּדוֹ, אַפִלּוּ הֵבִיא זֶה עֵדִים שֶׁהָיוּ יְדוּעִין לוֹ:&nbsp; שֶׁאָדָם עָשׂוּי לִמְכֹּר אֶת כֵּלָיו.</p>

<p><b>ח,ט</b>&nbsp;&nbsp;[ח] טָעַן זֶה עָלָיו וְאָמַר, אֲנִי הִשְׂכַּרְתִּים לָךְ, אוֹ הִשְׁאַלְתִּים לָךְ--מוֹצִיאִין אוֹתָן מִיָּדוֹ.&nbsp; וְאִם הָיוּ מִדְּבָרִים שְׁאֵין עֲשׂוּיִין לְהַשְׁאִיל וּלְהַשְׂכִּיר--הֲרֵי זֶה נִשְׁבָּע הֶסֵּת שֶׁלֹּא הִשְׁאִיל לוֹ וְלֹא הִשְׂכִּיר לוֹ, אֵלָא מִפְּלוֹנִי לָקַח; וְיַעֲמֹד כֶּלְיוֹ בְּיָדוֹ.</p>

<p><b>ח,י</b>&nbsp;&nbsp;[ט] אַל תִּטְעֶה בֵּין דְּבָרִים הָעֲשׂוּיִין לְהַשְׁאִיל וּלְהַשְׂכִּיר, לִדְבָרִים שֶׁדַּרְכָּן לְהַשְׁאִיל וּלְהַשְׂכִּיר, כְּמוֹ שֶׁטָּעוּ רַבִּים וּגְדוֹלִים:&nbsp; שֶׁכָּל הַדְּבָרִים רְאוּיִין לְהַשְׁאִיל, וְדַרְכָּן לְהַשְׁאִיל; אַפִלּוּ חֲלוּקוֹ שֶׁלָּאָדָם, וּמַצָּעוֹ, וּמִטָּתוֹ--רְאוּיִין לְהַשְׁאִיל.&nbsp; אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר--הֶם הַכֵּלִים שֶׁבְּנֵי אוֹתָהּ הַמְּדִינָה עוֹשִׂין אוֹתָן מִתְּחִלַּת עֲשִׂיָּתָן, כְּדֵי לְהַשְׁאִילָן וּלְהַשְׂכִּירָן וְלִטֹּל שְׂכָרָן, וַהֲרֵי הֶן לְבַעְלֵיהֶן, כְּמוֹ קַרְקָע שֶׁאוֹכֵל פֵּרוֹתֶיהָ וְהַגּוּף קַיָּם.</p>

<p><b>ח,יא</b>&nbsp;&nbsp;כָּךְ אֵלּוּ הַכֵּלִים, עִיקַר עֲשִׂיָּתָן כְּדֵי לֵהָנוֹת בִּשְׂכָרָן--כְּגוֹן הַיּוּרוֹת הַגְּדוֹלוֹת שֶׁלִּנְחֹשֶׁת שֶׁמְּבַשְּׁלִין בָּהֶן בְּבֵית הַמִּשְׁתָּאוֹת, וּכְגוֹן חֲלִי הַנְּחֹשֶׁת הַטּוּחַ בְּזָהָב שֶׁשּׂוֹכְרִין אוֹתוֹ לַכַּלָּה לְהִתְקַשַּׁט בּוֹ:&nbsp; שֶׁעִיקַר עֲשִׂיַּת אֵלּוּ הַכֵּלִים אֵינָן לִמְכִירַת עַצְמָן, וְלֹא לְהִשְׁתַּמַּשׁ בָּהֶן בַּעַל הַבַּיִת בְּבֵיתוֹ, אֵלָא לְהַשְׁאִילָן לַאֲחֵרִים כְּדֵי לֵהָנוֹת כְּנֶגְדָן, אוֹ לְהַשְׂכִּירָן וְלִטֹּל שְׂכָרָן.</p>

<p><b>ח,יב</b>&nbsp;&nbsp;וְכֵן אִם הָיָה לָאָדָם כְּלִי מִשְּׁאָר הַכֵּלִים, וְיֵשׁ לוֹ עֵדִים שְׁהוּא מַשְׂכִּירוֹ תָּמִיד וּמַשְׁאִילוֹ, וְהֻחְזַק לוֹ שְׁהוּא לְהַשְׁאִיל וּלְהַשְׂכִּיר--הֲרֵי הוּא כַּכֵּלִים הָעֲשׂוּיִין לְהַשְׁאִיל וּלְהַשְׂכִּיר.&nbsp; [י] וּכְלִי שֶׁהֶפְסֵדוֹ מְרֻבֶּה מִשְּׂכָרוֹ, וּבְנֵי אָדָם מַקְפִּידִין עָלָיו שֶׁלֹּא יַשְׁאִילוּ אוֹתוֹ--הֲרֵי הוּא בְּחֶזְקַת שְׁאֵינוּ עָשׂוּי לְהַשְׁאִיל וּלְהַשְׂכִּיר, כְּגוֹן סַכִּין שֶׁלִּשְׁחִיטָה; לְפִיכָּךְ אַפִלּוּ בָּאוּ עֵדִים שֶׁהִשְׁאִילוֹ, אוֹ הִשְׂכִּירוֹ זֶה--אֵין מְבַטְּלִין בָּהֶן חֶזְקָתוֹ, אֵלָא הֲרֵי הוּא כְּכָל הַכֵּלִים.</p>

<p><b>ח,יג</b>&nbsp;&nbsp;רְאָיָה לִדְבָרֵינוּ, שֶׁהֲרֵי רַבָּא הוֹצִיא זוֹג שֶׁעוֹשִׂין בּוֹ הַסַּרְבָּל וְסֵפֶר הַגָּדָה, בִּדְבָרִים הָעֲשׂוּיִין לְהַשְׁאִיל וּלְהַשְׂכִּיר; וְלוּלֵי שֶׁנִּתְבָּרַר לוֹ בְּעֵדִים שְׁהֶן מִדְּבָרִים הָעֲשׂוּיִים לְהַשְׁאִיל וּלְהַשְׂכִּיר, לֹא הוֹצִיאוֹ מִתַּחַת יַד הַיְּתוֹמִים.&nbsp; הַא שְׁאָר הַזּוֹגוֹת, וּשְׁאָר הַסְּפָרִים--אֵינָן בִּכְלַל דִּין זֶה, אַף עַל פִּי שְׁהֶן רְאוּיִין לְהַשְׁאִיל וּלְהַשְׂכִּיר.&nbsp; וְדָבָר זֶה עִיקָר גָּדוֹל בַּדִּין, וְהוּא דָּבָר שֶׁלְּטַעַם שֶׁרָאוּי לִסְמֹךְ עָלָיו וְלָדוּן בּוֹ, וּבָרוּר הוּא לְמוֹצְאֵי דַּעַת, וְרָאוּי לַדַּיָּן לָשׂוּם אוֹתוֹ לְנֶגֶד עֵינָיו וְלֹא יָלוּז.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק ט</h2>

<p><b>ט,א</b>&nbsp;&nbsp;הָאֻמָּן--אֵין לוֹ חֲזָקָה בַּכֵּלִים שֶׁתַּחַת יָדוֹ, אֶחָד כֵּלִים הָעֲשׂוּיִין לְהַשְׁאִיל וּלְהַשְׂכִּיר וְאֶחָד שְׁאָר כֵּלִים.&nbsp; כֵּיצַד:&nbsp; רָאָה כֶלְיוֹ בְּיַד הָאֻמָּן, וְהֵבִיא עֵדִים שְׁהֶן יוֹדְעִין שֶׁהַכְּלִי זֶה שֶׁלּוֹ, וְהוּא טוֹעֵן וְאוֹמֵר לְתַקַּן נְתַתִּיו לָךְ, וְהָאֻמָּן אוֹמֵר לֹא בָא לְיָדִי אֵלָא בִּמְכִירָה אוֹ בְּמַתָּנָה, אוֹ שֶׁטָּעַן אַתָּה נְתַתּוֹ לִי, אַתָּה מְכַרְתּוֹ לִי אַחַר שֶׁבָּא לְיָדִי לְתַקְּנוֹ--אַף עַל פִּי שֶׁמְּסָרוֹ לוֹ שֶׁלֹּא בְּעֵדִים--בַּעַל הַכְּלִי נֶאֱמָן, וּמוֹצִיאִין אוֹתוֹ מִיַּד הָאֻמָּן; וְיִשָּׁבַע בַּעַל הַבַּיִת הֶסֵּת עַל טְעָנָתוֹ.</p>

<p><b>ט,ב</b>&nbsp;&nbsp;וְיֵשׁ גְּאוֹנִים שֶׁדָּנוּ, אַף עַל פִּי שֶׁלֹּא הֵבִיא בַּעַל הַבַּיִת עֵדִים שֶׁזֶּה הַכְּלִי שֶׁלּוֹ, הוֹאִיל וְרָאָה כֶלְיוֹ, וַהֲרֵי הָאֻמָּן מוֹדֶה לוֹ שֶׁהָיָה שֶׁלּוֹ, וּמְכָרוֹ לוֹ--אֵין הָאֻמָּן נֶאֱמָן; אֲבָל אִם אָמַר לֹא הָיוּ דְּבָרִים מֵעוֹלָם, וְשֶׁלִּי הוּא כְּלִי זֶה--נֶאֱמָן הָאֻמָּן, וְנִשְׁבָּע הֶסֵּת.&nbsp; וְאִם הֵבִיא בַּעַל הַבַּיִת עֵדִים שֶׁהַכְּלִי הַזֶּה יָדוּעַ לוֹ, אֵין הָאֻמָּן נֶאֱמָן.&nbsp; וְדִין זֶה פֶּלֶא הוּא בְּעֵינַי.</p>

<p><b>ט,ג</b>&nbsp;&nbsp;[ב] לֹא רָאָה הַכְּלִי בְּיַד הָאֻמָּן, אֵלָא טָעַן וְאָמַר, כְּלִי פְּלוֹנִי נְתַתִּיו לָךְ לְתַקַּן, וְהָאֻמָּן אוֹמֵר חָזַרְתָּ וּמְכַרְתּוֹ לִי, אוֹ נְתַתּוֹ לִי--הָאֻמָּן נִשְׁבָּע הֶסֵּת וְנִפְטָר, מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם.&nbsp; וְאַפִלּוּ מְסָרוֹ לוֹ לְתַקַּן בְּעֵדִים--הֲרֵי הָאֻמָּן נֶאֱמָן, מִתּוֹךְ שֶׁיָּכוֹל לוֹמַר הִחְזַרְתִּיו לָךְ:&nbsp; שֶׁהַמַּפְקִיד אֵצֶל חֲבֵרוֹ בְּעֵדִים, אֵינוּ צָרִיךְ לְהַחְזִיר לוֹ בְּעֵדִים.&nbsp; לְפִיכָּךְ נִשְׁבָּע הָאֻמָּן הֶסֵּת וְנִפְטָר, וְאֵין מְחַיְּבִין אוֹתוֹ לְהוֹצִיא הַכְּלִי.&nbsp; וְאִם הוֹצִיאוֹ--הוֹאִיל וְנִרְאֶה--הֲרֵי בַּעַל הַבַּיִת מֵבִיא עֵדִים שְׁהוּא שֶׁלּוֹ וְנוֹטְלוֹ, אַף עַל פִּי שֶׁמְּסָרוֹ לוֹ בְּלֹא עֵדִים כְּמוֹ שֶׁבֵּאַרְנוּ.</p>

<p><b>ט,ד</b>&nbsp;&nbsp;לְפִיכָּךְ אִם טָעַן הָאֻמָּן וְאָמַר, שְׁתַּיִם קָצַצְתָּ לִי בִּשְׂכָרִי, וּבַעַל הַבַּיִת אוֹמֵר לֹא קָצַצְתִּי לָךְ אֵלָא אַחַת--אִם הָיָה הַכְּלִי נִרְאֶה בִּפְנֵיהֶם--הוֹאִיל וְהָאֻמָּן אֵין לוֹ בּוֹ חֲזָקָה, וְאֵינוּ יָכוֹל לִטְעֹן שְׁהוּא לָקוּחַ בְּיָדוֹ, הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ עַל הַקְּצִיצָה כְּמוֹ שֶׁבֵּאַרְנוּ בִּשְׂכִירוּת, וְנוֹתֵן.&nbsp; וְאִם אֵין הַכְּלִי נִרְאֶה בִּפְנֵיהֶם--הוֹאִיל וְהָאֻמָּן נֶאֱמָן לוֹמַר לָקוּחַ הוּא בְּיָדִי, יָכוֹל לִטְעֹן עַד כְּדֵי דָּמָיו, וְנִשְׁבָּע בִּנְקִיטַת חֵפֶץ וְנוֹטֵל, כְּדֶרֶךְ כָּל הַנִּשְׁבָּעִין וְנוֹטְלִין כְּמוֹ שֶׁבֵּאַרְנוּ.</p>

<p><b>ט,ה</b>&nbsp;&nbsp;[ג] אֻמָּן שֶׁיָּרַד מֵאֻמָּנוּתוֹ וּבֶן הָאֻמָּן--הֲרֵי הֶן כִּשְׁאָר כָּל אָדָם, וְיֵשׁ לָהֶן חֲזָקָה בְּכָל הַמִּטַּלְטְלִין כְּמוֹ שֶׁבֵּאַרְנוּ.</p>

<p><b>ט,ו</b>&nbsp;&nbsp;[ד] מִי שֶׁנִּכְנַס לְבֵיתוֹ שֶׁלַּחֲבֵרוֹ בִּפְנֵי בַּעַל הַבַּיִת, וְיָצָא וְכֵלִים טְמוּנִין לוֹ תַּחַת כְּנָפָיו, וְהָעֵדִים רוֹאִין אוֹתוֹ, וּלְאַחַר זְמָן תְּבָעוֹ בַּעַל הַבַּיִת וְאָמַר לוֹ, הַחְזֵר לִי כְּלִי שֶׁהִשְׁאַלְתִּיךָ וַהֲרֵי הָעֵדִים, וְהוּא אוֹמֵר לְקוּחִין הֶן בְּיָדִי--אֵינוּ נֶאֱמָן.&nbsp; וְנִשְׁבָּע בַּעַל הַבַּיִת הֶסֵּת עַל טְעָנָתוֹ שֶׁלֹּא מְכָרָן וְלֹא נְתָנָן, וְיַחְזְרוּ הַכֵּלִים לַבְּעָלִים.</p>

<p><b>ט,ז</b>&nbsp;&nbsp;בַּמֶּה דְּבָרִים אֲמוּרִים, בְּבַעַל הַבַּיִת שְׁאֵינוּ עָשׂוּי לִמְכֹּר אֶת כֵּלָיו, וְזֶה שֶׁהוֹצִיא הַכֵּלִים תַּחַת כְּנָפָיו, אֵין דַּרְכּוֹ לְהַצְנִיעַ, וְאוֹתָן הַכֵּלִים, אֵין דֶּרֶךְ בְּנֵי אָדָם לְהַצְנִיעָן; לְפִיכָּךְ חַיָּב לְהַחְזִיר, לְפִי שֶׁלֹּא הִצְנִיעָן אֵלָא לִכְפֹּר בָּהֶן.&nbsp; אֲבָל בַּעַל הַבַּיִת הֶעָשׂוּי לִמְכֹּר אֶת כֵּלָיו--אַף עַל פִּי שְׁאֵין זֶה צָנוּעַ, וְאֵין דֶּרֶךְ אוֹתָן הַכֵּלִים לְהַטְמִינָן תַּחַת הַכְּנָפַיִם--הֲרֵי זֶה נִשְׁבָּע הֶסֵּת שְׁהֶן לְקוּחִין בְּיָדוֹ.</p>

<p><b>ט,ח</b>&nbsp;&nbsp;וְכֵן אִם יָצָא בָּהֶן מְגֻלִּין בִּפְנֵי עֵדִים--אַף עַל פִּי שְׁאֵין בַּעַל הַבַּיִת עָשׂוּי לִמְכֹּר אֶת כֵּלָיו--הֲרֵי זֶה נֶאֱמָן לוֹמַר לְקוּחִין הֶן בְּיָדִי, שֶׁמֶּא נִצְרְכוּ לוֹ מָעוֹת וּמָכַר:&nbsp; וּבִלְבָד שֶׁלֹּא יִהְיוּ, מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר.</p>

<p><b>ט,ט</b>&nbsp;&nbsp;אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר--לְעוֹלָם הֶן בְּחֶזְקַת בַּעְלֵיהֶן, כְּמוֹ שֶׁבֵּאַרְנוּ.&nbsp; וְאַף עַל פִּי שֶׁהוֹצִיאָן מְגֻלִּין, וְאַף עַל פִּי שֶׁבַּעַל הַבַּיִת הַזֶּה עָשׂוּי לִמְכֹּר אֶת כֵּלָיו, הוֹאִיל וְיֵשׁ לוֹ עֵדִים שֶׁזֶּה הַכְּלִי הֶעָשׂוּי לְהַשְׁאִיל וּלְהַשְׂכִּיר בִּלְבָד יָדוּעַ הוּא לוֹ, מוֹצִיאִין אוֹתוֹ מִיַּד זֶה עַל כָּל פָּנִים:&nbsp; עַד שֶׁיָּבִיא רְאָיָה שֶׁמְּכָרוֹ לוֹ, אוֹ נְתָנוֹ לוֹ בְּמַתָּנָה כַּקַּרְקָעוֹת.</p>

<p><b>ט,י</b>&nbsp;&nbsp;[ה] אַפִלּוּ מֵת זֶה שֶׁהַכְּלִי תַּחַת יָדוֹ, מוֹצִיאִין אוֹתוֹ מִיַּד הַיּוֹרֵשׁ בְּלֹא שְׁבוּעָה--שֶׁכֵּיוָן שְׁאֵין לְאָבִיו לִטְעֹן שֶׁלְּקָחוֹ אוֹ שְׁהוּא מַשְׁכּוֹן, כָּךְ אֵין זֶה יָכוֹל לְהַשְׁבִּיעוֹ.&nbsp; וְאִם טָעַן הַיּוֹרֵשׁ טְעָנַת וַדַּאי, וְאָמַר בְּפָנַי נְתָנוֹ לְאָבִי אוֹ מְכָרוֹ לוֹ--הֲרֵי בַּעַל הַבַּיִת נִשְׁבָּע הֶסֵּת, כִּשְׁאָר כָּל הַנִּשְׁבָּעִין.&nbsp; וּכְבָר בֵּאַרְנוּ שֶׁיֵּשׁ מִי שֶׁהוֹרָה שֶׁיִּשָּׁבַע בַּעַל הַבַּיִת הֶסֵּת, וְאַחַר כָּךְ יַחְזִיר כֶּלְיוֹ מִיַּד הַיּוֹרֵשׁ; וְאֵין דַּעְתִּי נוֹטָה לְזֶה.</p>

<p><b>ט,יא</b>&nbsp;&nbsp;[ו] מִי שֶׁלָּקַח קֻרְדֹּם וְאָמַר, הֲרֵינִי הוֹלֵךְ לִגְזֹר דִּקְלוֹ שֶׁלִּפְלוֹנִי שֶׁמְּכָרוֹ לִי, וְכָרַת אֶת הַדֶּקֶל--הֲרֵי זֶה בְּחֶזְקָתוֹ:&nbsp; שְׁאֵין אָדָם מֵעִיז פָּנָיו, וְכוֹרֵת אִילָן שְׁאֵינוּ שֶׁלּוֹ.&nbsp; וְאִם טָעֲנוּ הַבְּעָלִים שֶׁלֹּא מְכָרוּהוּ--נִשְׁבָּע זֶה הַכּוֹרֵת הֶסֵּת שְׁהוּא שֶׁלּוֹ, וְנִפְטָר:&nbsp; כֵּיוָן שֶׁנִּכְרַת, הֲרֵי הוּא כִּשְׁאָר מִטַּלְטְלִין.</p>

<p><b>ט,יב</b>&nbsp;&nbsp;וְכֵן הַיּוֹרֵד לִשְׂדֵה חֲבֵרוֹ, וְאָכַל פֵּרוֹתֶיהָ שָׁנָה אוֹ שְׁנָתַיִם, וְהַבְּעָלִים טוֹעֲנִין שֶׁזֶּה יָרַד שֶׁלֹּא בִּרְשׁוּת וְגַזְלָן הוּא, וְאָכַל וַהֲרֵי עֵדִים שֶׁאָכַל, וְהַיּוֹרֵד אוֹמֵר בִּרְשׁוּתָךְ יָרַדְתִּי לֶאֱכֹל פֵּרוֹתֶיהָ--הֲרֵי זֶה הָאוֹכֵל נֶאֱמָן, וְנִשְׁבָּע הֶסֵּת עַל כָּךְ:&nbsp; חֲזָקָה הִיא שְׁאֵין אָדָם מֵעִיז פָּנָיו, וְאוֹכֵל פֵּרוֹת שְׁאֵינָן שֶׁלּוֹ.</p>

<p><b>ט,יג</b>&nbsp;&nbsp;אַף עַל פִּי שֶׁהַקַּרְקָע בְּחֶזְקַת הַבְּעָלִים, אֵין הַפֵּרוֹת בְּחֶזְקַת הַבְּעָלִים:&nbsp; שְׁאֵין אָדָם מוֹכֵר פֵּרוֹת שָׂדֵהוּ בַּשְּׁטָר כְּדֵי שֶׁנֹּאמַר לְזֶה שֶׁאָכַל, הָבֵא שְׁטָרָךְ.&nbsp; וְאֵין צָרִיךְ לוֹמַר שְׁאִם אָכַל פֵּרוֹתֶיהָ שָׁנִים רַבּוֹת--שֶׁמִּתּוֹךְ שֶׁיָּכוֹל לוֹמַר לְקוּחָה הִיא בְּיָדִי--נֶאֱמָן לוֹמַר לַפֵּרוֹת בִּלְבָד יָרַדְתִּי, וְיִשָּׁבַע הֶסֵּת.</p>

<p><b>ט,יד</b>&nbsp;&nbsp;[ז] שְׁנַיִם שֶׁהָיוּ אוֹחֲזִין בִּכְלִי אֶחָד, אוֹ שֶׁהָיוּ רוֹכְבִין עַל גַּבֵּי בְּהֵמָה, אוֹ אֶחָד רוֹכֵב וְאֶחָד מַנְהִיג, אוֹ יוֹשְׁבִין בְּצַד עֲרֵמָה שֶׁלְּחִטִּים הַמֻּנַּחַת בְּסִמְטָה אוֹ בֶּחָצֵר שֶׁלִּשְׁנֵיהֶם--זֶה אוֹמֵר הַכֹּל שֶׁלִּי, וְזֶה אוֹמֵר הַכֹּל שֶׁלִּי--כָּל אֶחָד מִשְּׁנֵיהֶן נִשְׁבָּע בִּנְקִיטַת חֵפֶץ שְׁאֵין לוֹ בְּזֶה הַדָּבָר פָּחוּת מֵחֶצְיוֹ, וְיַחְלֹקוּ.&nbsp; וּשְׁבוּעָה זוֹ תַּקָּנַת חֲכָמִים הִיא, כְּדֵי שֶׁלֹּא יִהְיֶה כָּל אֶחָד וְאֶחָד תּוֹפֵס בִּטְלִיתוֹ שֶׁלַּחֲבֵרוֹ, וְנוֹטֵל בְּלֹא שְׁבוּעָה.</p>

<p><b>ט,טו</b>&nbsp;&nbsp;[ח] זֶה אוֹמֵר כֻּלָּהּ שֶׁלִּי, וְזֶה אוֹמֵר חֶצְיָהּ שֶׁלִּי--הָאוֹמֵר כֻּלָּהּ שֶׁלִּי יִשָּׁבַע שְׁאֵין לוֹ בָּהּ פָּחוּת מִשְּׁלוֹשָׁה חֲלָקִים, וְהָאוֹמֵר חֶצְיָהּ שֶׁלִּי יִשָּׁבַע שְׁאֵין לוֹ בָּהּ פָּחוּת מֵרְבִיעַ; וְזֶה נוֹטֵל שְׁלוֹשָׁה חֲלָקִים, וְזֶה נוֹטֵל רְבִיעַ.</p>

<p><b>ט,טז</b>&nbsp;&nbsp;מִכָּאן אַתָּה לָמֵד לְכָל הַנִּשְׁבָּעִין לִטֹּל, בֵּין שְׁבוּעָה קַלָּה בֵּין שְׁבוּעָה חֲמוּרָה--שְׁאֵינוּ נִשְׁבָּע עַל מַה שֶׁטּוֹעֵן, אֵלָא עַל מַה שֶׁנּוֹטֵל, אַף עַל פִּי שֶׁטּוֹעֵן יוֹתֵר.</p>

<p><b>ט,יז</b>&nbsp;&nbsp;[ט] הָיוּ שְׁנַיִם אֲדוּקִין בִּטְלִית, זֶה אוֹמֵר כֻּלָּהּ שֶׁלִּי וְזֶה אוֹמֵר כֻּלָּהּ שֶׁלִּי--זֶה נוֹטֵל עַד מְקוֹם שֶׁיָּדוֹ מַגַּעַת, וְזֶה נוֹטֵל עַד מְקוֹם שֶׁיָּדוֹ מַגַּעַת; וְהַשְּׁאָר חוֹלְקִין בְּשׁוֹוֶה, אַחַר שֶׁנִּשְׁבָּעִין.&nbsp; וְיֵשׁ לְכָל אֶחָד לְגַלְגַּל עַל חֲבֵרוֹ, שֶׁכָּל מַה שֶׁנָּטַל בַּדִּין נָטַל.</p>

<p><b>ט,יח</b>&nbsp;&nbsp;[י] הָיָה זֶה אוֹחֵז בַּחוּטִין שֶׁבִּשְׂפַת הַטְּלִית, וְזֶה בַּחוּטִין שֶׁבַּשָּׂפָה הָאַחֶרֶת--חוֹלְקִין כֻּלָּהּ בְּשׁוֹוֶה, אַחֵר שֶׁנִּשְׁבָּעִין.&nbsp; וְכָל חֲלֻקָּה הָאֲמוּרָה כָּאן לַדָּמִים--לֹא שֶׁיַּפְסִידוּ עַצְמוֹ שֶׁלִּכְלִי אוֹ שֶׁלִּטְלִית, אוֹ שֶׁיָּמִיתוּ הַבְּהֵמָה.</p>

<p><b>ט,יט</b>&nbsp;&nbsp;[יא] הָיָה הָאֶחָד אוֹחֵז אֶת כֻּלָּהּ, וְזֶה מִתְאַבֵּק עִמּוֹ וְנִתְלָה בָּהּ--הֲרֵי זוֹ בְּחֶזְקַת הָאוֹחֵז אֶת כֻּלָּהּ.&nbsp; [יב] בָּאוּ שְׁנֵיהֶם אֲדוּקִין בָּהּ, וּשְׁמָטָהּ הָאֶחָד מִיַּד חֲבֵרוֹ בְּפָנֵינוּ, וְשָׁתַק הַשֵּׁנִי--אַף עַל פִּי שֶׁחָזַר וְצָוַח, אֵין מוֹצִיאִין אוֹתָהּ מִיָּדוֹ:&nbsp; כֵּיוָן שֶׁשָּׁתַק בַּתְּחִלָּה, הֲרֵי זֶה כְּמוֹדֶה לוֹ.&nbsp; חָזַר הַשֵּׁנִי וּתְקָפָהּ מִן הָרִאשׁוֹן--אַף עַל פִּי שֶׁהָרִאשׁוֹן צָוַח מִתְּחִלָּה וְעַד סוֹף, חוֹלְקִין.</p>

<p><b>ט,כ</b>&nbsp;&nbsp;[יג] בָּאוּ שְׁנֵיהֶם אֲדוּקִין בַּטְּלִית, וְאָמַרְנוּ לָהֶם צְאוּ וְחִלְקוּ אֶת דָּמֶיהָ--יָצְאוּ וְחָזְרוּ, וַהֲרֵי הִיא תַּחַת יַד אֶחָד מֵהֶן, זֶה טוֹעֵן הוֹדָה לִי וְנִסְתַּלַּק מִמֶּנָּה, וְזֶה טוֹעֵן שְׂכַרְתִּיהָ לוֹ, אוֹ נִתְגַּבַּר עָלַי וַחֲטָפָהּ--הַמּוֹצִיא מֵחֲבֵרוֹ, עָלָיו הָרְאָיָה.&nbsp; וְאִם לֹא הֵבִיא רְאָיָה--יִשָּׁבַע זֶה שְׁהִיא כֻּלָּהּ בְּיָדוֹ הֶסֵּת שְׁהִיא שֶׁלּוֹ, וְיִפָּטֵר.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק י</h2>

<p><b>י,א</b>&nbsp;&nbsp;בְּהֵמָה אוֹ חַיָּה שְׁאֵינָהּ שְׁמוּרָה, אֵלָא מְהַלֶּכֶת בְּכָל מָקוֹם וְרוֹעָה--אֵינָהּ בְּחֶזְקַת זֶה שֶׁתְּפָסָהּ, מֵאַחַר שְׁהִיא יְדוּעָה לַבְּעָלִים.&nbsp; כֵּיצַד:&nbsp; הֵבִיא הַתּוֹבֵעַ עֵדִים שֶׁהַבְּהֵמָה הַזֹּאת יְדוּעָה לוֹ, וְזֶה הַתּוֹפֵס טוֹעֵן אַתָּה נְתַתָּהּ לִי, אַתָּה מְכַרְתָּהּ לִי--אֵינוּ נֶאֱמָן:&nbsp; שְׁאֵין הֱיוֹתָהּ תַּחַת יָדוֹ רְאָיָה--שֶׁהֲרֵי הִיא הָלְכָה מֵעַצְמָהּ, וְנִכְנְסָה בִּרְשׁוּתוֹ.&nbsp; לְפִיכָּךְ אִם לֹא הֵבִיא רְאָיָה--תַּחְזֹר הַבְּהֵמָה לִבְעָלֶיהָ, וְיִשָּׁבַע הֶסֵּת עַל טְעָנַת זֶה.</p>

<p><b>י,ב</b>&nbsp;&nbsp;הָיְתָה הַבְּהֵמָה שְׁמוּרָה אוֹ מְסוּרָה לְרוֹעֶה--אַף עַל פִּי שֶׁהֵבִיא זֶה עֵדִים שְׁהִיא שֶׁלּוֹ, הֲרֵי הִיא בְּחֶזְקַת זֶה שְׁהִיא תַּחַת יָדוֹ.&nbsp; וְאִם טָעַן אַתָּה מְכַרְתָּהּ לִי, אוֹ נְתַתָּהּ לִי--יִשָּׁבַע הַתּוֹפֵס הֶסֵּת שְׁהִיא שֶׁלּוֹ, וְיִפָּטֵר.</p>

<p><b>י,ג</b>&nbsp;&nbsp;לְפִיכָּךְ מִי שֶׁתָּפַס בֶּהֱמַת חֲבֵרוֹ שֶׁהָיְתָה שְׁמוּרָה אֶצְלוֹ, אוֹ בְּיַד רוֹעֶה, וְהַבְּעָלִים טוֹעֲנִין הִיא יָצַאת מֵעַצְמָהּ וּבָאָה אֶצְלָךְ, אוֹ פִּקָּדוֹן הִיא בְּיָדָךְ, אוֹ שְׁאוּלָה הִיא לָךְ, וְהַתּוֹפֵס אוֹמֵר כֵּן הוּא אֵינָהּ שֶׁלִּי, אֲבָל אַתָּה חַיָּב לִי כָּךְ וְכָּךְ עָלֶיהָ, אוֹ אַתָּה מִשְׁכַּנְתָּהּ בְּיָדִי עַל כָּךְ וְכָּךְ, אוֹ הִזִּיקָה אוֹתִי נֶזֶק שֶׁאַתָּה חַיָּב לְשַׁלַּם עַל יָדֶיהָ כָּךְ וְכָּךְ--יָכוֹל לִטְעֹן עַד כְּדֵי דָּמֶיהָ, מִתּוֹךְ שֶׁיָּכוֹל לוֹמַר לְקוּחָה הִיא בְּיָדִי; וְיִשָּׁבַע בִּנְקִיטַת חֵפֶץ וְיִטֹּל.</p>

<p><b>י,ד</b>&nbsp;&nbsp;וְכֵן הָעֲבָדִים שֶׁיְּכוּלִין לְהַלַּךְ, אֵינָן בְּחֶזְקַת זֶה שְׁהֶן תַּחַת יָדוֹ, אֵלָא כֵּיוָן שֶׁהֵבִיא הַטּוֹעֵן עֵדִים שֶׁזֶּה יָדוּעַ שְׁהוּא עַבְדּוֹ, וְהַלָּה טוֹעֵן אַתָּה מְכַרְתּוֹ לִי, אוֹ אַתָּה נְתַתּוֹ לִי בְּמַתָּנָה--אֵינוּ נֶאֱמָן, וְיַחְזֹר הָעֶבֶד לִבְעָלָיו, וְיִשָּׁבַע הַטּוֹעֵן, שֶׁלֹּא מָכַר וְלֹא נָתַן.</p>

<p><b>י,ה</b>&nbsp;&nbsp;הֵבִיא זֶה הַנִּטְעָן שֶׁתָּפַס הָעֶבֶד, עֵדִים שֶׁיֵּשׁ לְזֶה הָעֶבֶד אֶצְלוֹ שָׁלוֹשׁ שָׁנִים רְצוּפוֹת מִיּוֹם לְיוֹם, וְהוּא מִשְׁתַּמֵּשׁ בּוֹ כְּדֶרֶךְ שֶׁהָעֲבָדִים מְשַׁמְּשִׁין אֶת רִבָּן--הוֹאִיל וְלֹא מִחָה בּוֹ בְּכָל אֵלוֹ הַשָּׁנִים--הֲרֵי זֶה נֶאֱמָן, וּמַעְמִידִין אוֹתוֹ בְּיָדוֹ, אַחֵר שֶׁיִּשָּׁבַע הֶסֵּת, שֶׁלְּקָחוֹ מִמֶּנּוּ אוֹ שֶׁנְּתָנוֹ לוֹ בְּמַתָּנָה.&nbsp; אֲבָל עֶבֶד קָטָן שְׁאֵינוּ יָכוֹל לְהַלַּךְ עַל רַגְלָיו מִפְּנֵי קַטְנוּתוֹ, הֲרֵי הוּא כִּשְׁאָר הַמִּטַּלְטְלִין, וְכָל מִי שֶׁיִּהְיֶה בִּרְשׁוּתוֹ, הֲרֵי הוּא בְּחֶזְקָתוֹ; וְהַמּוֹצִיא מֵחֲבֵרוֹ, עָלָיו הָרְאָיָה.</p>

<p><b>י,ו</b>&nbsp;&nbsp;[ה] הַטּוֹעֵן אֶת חֲבֵרוֹ וְאָמַר לוֹ, בֶּגֶד זֶה אוֹ בְּהֵמָה זוֹ אוֹ עֶבֶד זֶה שֶׁבְּיָדָךְ שֶׁלִּי הוּא, וּגְזַלְתּוֹ מִמֶּנִּי, אוֹ הִפְקַדְתִּיו אֶצְלָךְ, אוֹ שָׂכוּר הוּא לָךְ, אוֹ שָׁאוּל הוּא, וְהַנִּטְעָן אוֹמֵר לֹא כִי, אֵלָא זֶה מְמוֹנִי וִירֻשָּׁתִי, וְהֵבִיא הַטּוֹעֵן עֵדִים וְהֵעִידוּ שְׁהֶן יוֹדְעִין שֶׁזֶּה הַחֵפֶץ אוֹ הָעֶבֶד אוֹ הַבְּהֵמָה יָדוּעַ שְׁהוּא הָיָה לְזֶה--חָזַר הַנִּטְעָן וְאָמַר, כֵּן הָיָה שֶׁלָּךְ, אֲבָל אַתָּה נְתַתּוֹ לִי, אוֹ מְכַרְתּוֹ לִי, וְזֶה שֶׁאָמַרְתִּי יְרֻשָּׁתִי, לֹא שֶׁיְּרַשְׁתִּיו מֵאֲבוֹתַי אֵלָא שְׁהוּא שֶׁלִּי כְּאִלּוּ יְרַשְׁתִּיו--הֲרֵי זֶה נֶאֱמָן, וְנִשְׁבָּע הֶסֵּת:&nbsp; שֶׁכְּבָר בֵּאַרְנוּ שֶׁיֵּשׁ לַטּוֹעֵן לַחְזֹר וְלִטְעֹן דָּבָר הַנִּשְׁמָע.</p>

<p><b>י,ז</b>&nbsp;&nbsp;[ו] סְפִינָה וְכַיּוֹצֶא בָּהּ, שֶׁהָיוּ שְׁנַיִם נֶחְלָקִין עָלֶיהָ--זֶה אוֹמֵר כֻּלָּהּ שֶׁלִּי וְזֶה אוֹמֵר כֻּלָּהּ שֶׁלִּי, וּבָאוּ לְבֵית דִּין, וְאָמַר הָאֶחָד תִּפְסוּהָ עַד שֶׁאָבִיא עֵדִים--אֵין תּוֹפְסִין.&nbsp; וְאִם תְּפָסוּהָ בֵּית דִּין, וְהָלַךְ וְלֹא מָצָא עֵדִים, וְאָמַר הַנִּיחוּהָ בֵּינֵינוּ, וְכָל הַמִּתְגַּבֵּר יִטֹּל כְּשֶׁהָיָה דִּינָהּ מִקֹּדֶם--אֵין שׁוֹמְעִין לָהֶן, וְאֵין מוֹצִיאִין אוֹתָהּ בֵּית דִּין מִתַּחַת יָדָן:&nbsp; עַד שֶׁיָּבוֹאוּ עֵדִים, אוֹ עַד שֶׁיּוֹדוּ זֶה לְזֶה, אוֹ יַחְלְקוּ בִּרְצוֹנָם וּבִשְׁבוּעָה כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק יא</h2>

<p><b>יא,א</b>&nbsp;&nbsp;כָּל הַקַּרְקָעוֹת הַיְּדוּעוֹת לְבַעְלֵיהֶן--אַף עַל פִּי שְׁהֶן עַתָּה תַּחַת יְדֵי אֲחֵרִים, הֲרֵי הֶן בְּחֶזְקַת בַּעְלֵיהֶן.&nbsp; כֵּיצַד:&nbsp; רְאוּבֵן שֶׁהָיָה מִשְׁתַּמֵּשׁ בֶּחָצֵר כְּדֶרֶךְ שֶׁהָעָם מִשְׁתַּמְּשִׁין בְּחַצְרוֹתֵיהֶן, דָּר בָּהּ וְשׂוֹכְרָהּ לַאֲחֵרִים וּבוֹנֶה וְסוֹתֵר, וְאַחַר זְמָן בָּא שִׁמְעוֹן וְטָעַן עָלָיו וְאָמַר לוֹ, חָצֵר זוֹ שֶׁתַּחַת יָדָךְ שֶׁלִּי הִיא, וּשְׂכוּרָה הִיא בְּיָדָךְ, אוֹ שְׁאוּלָה, אוֹ גְּזוּלָה, וְהֵשִׁיבוֹ רְאוּבֵן שֶׁלָּךְ הָיְתָה, וְאַתָּה מְכַרְתָּהּ לִי, אוֹ נְתַתָּהּ לִי בְּמַתָּנָה--אִם אֵין עֵדִים לְשִׁמְעוֹן שֶׁהָיְתָה יְדוּעָה לוֹ, נִשְׁבָּע רְאוּבֵן הֶסֵּת וְיַעֲמֹד בִּמְקוֹמוֹ.</p>

<p><b>יא,ב</b>&nbsp;&nbsp;אֲבָל אִם הֵבִיא שִׁמְעוֹן עֵדִים שֶׁחָצֵר זוֹ שֶׁלּוֹ הָיְתָה--הֲרֵי הִיא בְּחֶזְקַת שִׁמְעוֹן, וְאוֹמְרִין לִרְאוּבֵן, הָבֵא רְאָיָה שֶׁמְּכָרָהּ לָךְ, אוֹ נְתָנָהּ לָךְ.&nbsp; וְאִם לֹא הֵבִיא רְאָיָה--מְסַלְּקִין אוֹתוֹ מִמֶּנָּה, וּמַחְזִירִין אוֹתָהּ לְשִׁמְעוֹן, אַף עַל פִּי שְׁאֵין רְאוּבֵן מוֹדֶה לְשִׁמְעוֹן שְׁהִיא הָיְתָה שֶׁלּוֹ, שֶׁהֲרֵי יֵשׁ עֵדִים לְשִׁמְעוֹן.</p>

<p><b>יא,ג</b>&nbsp;&nbsp;[ב] בַּמֶּה דְּבָרִים אֲמוּרִים שֶׁמַּצְרִיכִין רְאוּבֵן לְהָבִיא רְאָיָה אוֹ יִסְתַּלַּק, בְּשֶׁלֹּא נִשְׁתַּמַּשׁ בָּהּ זְמָן מְרֻבֶּה.&nbsp; אֲבָל אִם הֵבִיא עֵדִים שֶׁאָכַל פֵּרוֹת קַרְקָע זוֹ שָׁלוֹשׁ שָׁנִים רְצוּפוֹת, וְנִהְנָה בְּכֻלָּהּ כְּדֶרֶךְ שֶׁנִּהְנִין כָּל אָדָם בְּאוֹתָהּ קַרְקָע, וְהוּא שֶׁיִּהְיֶה אִפְשָׁר לַבְּעָלִים הָרִאשׁוֹנִים שֶׁיָּדְעוּ בְּזֶה שֶׁהִחְזִיק, וְלֹא מִחוּ בּוֹ--מַעְמִידִין אוֹתָהּ בְּיַד רְאוּבֵן; וְיִשָּׁבַע רְאוּבֵן הֶסֵּת שֶׁמְּכָרָהּ לוֹ שִׁמְעוֹן, אוֹ נְתָנָהּ לוֹ, וְיִפָּטֵר.</p>

<p><b>יא,ד</b>&nbsp;&nbsp;מִפְּנֵי שֶׁאוֹמְרִים לְשִׁמְעוֹן, אִם אֱמֶת אַתָּה טוֹעֵן שֶׁלֹּא מָכַרְתָּ וְלֹא נָתַתָּ--לָמָּה הָיָה זֶה מִשְׁתַּמֵּשׁ שָׁנָה אַחַר שָׁנָה בְּקַרְקָעָךְ, וְאֵין לָךְ עָלָיו לֹא שְׁטָר שְׂכִירוּת, וְלֹא שְׁטָר מַשְׁכּוֹנָה, וְלֹא מִחִיתָ בּוֹ.</p>

<p><b>יא,ה</b>&nbsp;&nbsp;טָעַן וְאָמַר, מִפְּנֵי שֶׁלֹּא הִגִּיעַ אֵלַי הַדָּבָר, שֶׁהֲרֵי הָיִיתִי בִּמְדִינָה רְחוֹקָה--אוֹמְרִים לוֹ אֵי אִפְשָׁר שֶׁלֹּא יַגִּיעַ הַדָּבָר בְּשָׁלוֹשׁ שָׁנִים; וְכֵיוָן שֶׁהִגִּיעַ אֵלֶיךָ--הָיָה לָךְ לְמַחוֹת בִּפְנֵי עֵדִים, וְתוֹדִיעַ אוֹתָם שֶׁפְּלוֹנִי גָּזַל אוֹתִי, וּלְמָחָר אֶתְבְּעֶנּוּ בַּדִּין:&nbsp; הוֹאִיל וְלֹא מִחִיתָ, אַתָּה הִפְסַדְתָּ עַל עַצְמָךְ.</p>

<p><b>יא,ו</b>&nbsp;&nbsp;לְפִיכָּךְ אִם הָיְתָה מִלְחָמָה וְשִׁבּוּשׁ דְּרָכִים בֵּין הַמָּקוֹם שֶׁהָיָה בּוֹ רְאוּבֵן וּבֵין הַמָּקוֹם שֶׁהָיָה בּוֹ שִׁמְעוֹן--אַפִלּוּ אֲכָלָהּ רְאוּבֵן עֶשְׂרִים שָׁנָה--מוֹצִיאִין אוֹתָהּ מִתַּחַת יָדוֹ, וְחוֹזֶרֶת לְשִׁמְעוֹן:&nbsp; מִפְּנֵי שֶׁיָּכוֹל לוֹמַר לֹא יָדַעְתִּי שֶׁזֶּה מִשְׁתַּמֵּשׁ בְּקַרְקָעִי.</p>

<p><b>יא,ז</b>&nbsp;&nbsp;[ג] הֵבִיא רְאוּבֵן עֵדִים שֶׁהָיָה שִׁמְעוֹן בָּא בְּכָל שָׁנָה וְשָׁנָה, וְעוֹמֵד בְּמָקוֹם זֶה שְׁלוֹשִׁים יוֹם אוֹ פָּחוּת--אוֹמְרִים לְשִׁמְעוֹן, מִפְּנֵי מַה לֹא מִחִיתָ כְּשֶׁבָּאתָ; אִבַּדְתָּ זְכוּתָךְ.</p>

<p><b>יא,ח</b>&nbsp;&nbsp;טָעַן שִׁמְעוֹן וְאָמַר, טָרוּד הָיִיתִי בַּשּׁוּק, וְלֹא יָדַעְתִּי שֶׁזֶּה בְּתוֹךְ חֲצֵרִי--הֲרֵי זוֹ טְעָנָה, שֶׁכָּל שְׁלוֹשִׁים יוֹם יִהְיֶה אָדָם טָרוּד בְּשׁוּקוֹ.&nbsp; וְאִם עָמַד יוֹתֵר מִשְּׁלוֹשִׁים יוֹם, וְלֹא מִחָה--אִבַּד זְכוּתוֹ.&nbsp; וְיֵרָאֶה לִי, שֶׁדִּין זֶה אֵינוּ אֵלָא בַּכְּפָרִים, שֶׁהָעָם טְרוּדִין בַּשְּׁוָקִים שֶׁלָּהֶן.</p>

<p><b>יא,ט</b>&nbsp;&nbsp;[ד] וּמִפְּנֵי מַה אֵין אוֹמְרִין לִרְאוּבֵן, אִם אֱמֶת הוּא הַדָּבָר שֶׁמָּכַר לָךְ אוֹ נָתַן לָךְ בְּמַתָּנָה, לָמָּה לֹא נִזְהַרְתָּ בַּשְּׁטָר שֶׁלָּךְ:&nbsp; מִפְּנֵי שְׁאֵין אָדָם נִזְהָר בִּשְׁטָרוֹ, וְהוֹלֵךְ כָּל יָמָיו, וַחֲזָקָה שְׁאֵין אָדָם נִזְהָר בִּשְׁטָרוֹ, אֵלָא עַד שָׁלוֹשׁ שָׁנִים; וְכֵיוָן שֶׁרוֹאֶה שְׁאֵין אָדָם מְמַחֶה בְּיָדוֹ, שׁוּב אֵינוּ נִזְהָר.</p>

<p><b>יא,י</b>&nbsp;&nbsp;[ה] הֲרֵי שֶׁמִּחָה שִׁמְעוֹן בִּמְדִינָה רְחוֹקָה--מִפְּנֵי מַה לֹא יִטְעֹן רְאוּבֵן וְיֹאמַר, לֹא שָׁמַעְתִּי שֶׁמִּחָה בִּי, כְּדֵי שֶׁאִזָּהֵר בִּשְׁטָרִי:&nbsp; מִפְּנֵי שֶׁאוֹמְרִין לוֹ, חֲבֵרָךְ יֵשׁ לוֹ חָבֵר, וְהֶחָבֵר יֵשׁ לוֹ חָבֵר אַחֵר, וַחֲזָקָה שֶׁהִגִּיעַ אֵלֶיךָ הַדָּבָר; וְכֵיוָן שֶׁיָּדַעְתָּ שֶׁמִּחָה בָּךְ בְּתוֹךְ שָׁלוֹשׁ שָׁנִים--אִם בֶּאֱמֶת הָיָה לָךְ שְׁטָר וְלֹא נִזְהַרְתָּ בּוֹ, אַתָּה הִפְסַדְתָּ עַל עַצְמָךְ.</p>

<p><b>יא,יא</b>&nbsp;&nbsp;[ו] לְפִיכָּךְ אִם מִחָה שִׁמְעוֹן בִּפְנֵי הָעֵדִים, וְאָמַר לָהֶם אַל תּוֹצִיאוּ דָּבָר זֶה מִפִּיכֶם--אֵין זוֹ מֶחָאָה.&nbsp; אֲבָל אִם אָמְרוּ הָעֵדִים מֵעַצְמָן, אֵין דָּבָר זֶה יוֹצֶא מִפִּינוּ--הֲרֵי גַּם זוֹ מֶחָאָה:&nbsp; שֶׁדָּבָר שְׁאֵין אָדָם מְצֻוֶּה עָלָיו, אוֹמְרוֹ שֶׁלֹּא בְּכַוָּנָה.</p>

<p><b>יא,יב</b>&nbsp;&nbsp;וְכֵן אִם צִוָּה לָעֵדִים וְאָמַר לָהֶם, אַל תּוֹדִיעוּהוּ, אוֹ שֶׁאָמְרוּ הֶן מֵעַצְמָן, אֵין אָנוּ מוֹדִיעִין אוֹתוֹ--גַּם זוֹ מֶחָאָה הִיא:&nbsp; שֶׁאַף עַל פִּי שְׁאֵינָן מוֹדִיעִין אוֹתוֹ, מוֹדִיעִין הֶם לַאֲחֵרִים; וְהַדָּבָר יַגִּיעַ אֵלָיו.</p>

<p><b>יא,יג</b>&nbsp;&nbsp;[ז] כֵּיצַד הַמֶּחָאָה:&nbsp; אוֹמֵר בִּפְנֵי שְׁנַיִם, פְּלוֹנִי שְׁהוּא מִשְׁתַּמֵּשׁ בַּחֲצֵרִי אוֹ בְּשָׂדִי גַּזְלָן הוּא, וְלָעֲתִיד אֲנִי תּוֹבֵעַ אוֹתוֹ בַּדִּין.&nbsp; וְכֵן אִם אָמַר לָהֶם שְׂכוּרָה הִיא בְּיָדוֹ, אוֹ מַשְׁכּוֹנָה, וְאִם יִטְעֹן עָלַי שֶׁמָּכַרְתִּי אוֹ נָתַתִּי, אֲנִי תּוֹבֵעַ אוֹתוֹ בַּדִּין.&nbsp; וְכֵן כָּל כַּיּוֹצֶא בְּזֶה--הֲרֵי זוֹ מֶחָאָה, אַף עַל פִּי שֶׁלֹּא מִחָה בִּמְדִינָה זוֹ שֶׁהִחְזִיק בָּהּ זֶה.&nbsp; אֲבָל אִם אָמַר לָהֶן, פְּלוֹנִי שֶׁמִּשְׁתַּמֵּשׁ בַּחֲצֵרִי גַּזְלָן הוּא--אֵין זוֹ מֶחָאָה:&nbsp; שֶׁהֲרֵי רְאוּבֵן אוֹמֵר כְּשֶׁשָּׁמַעְתִּי, אָמַרְתִּי שֶׁמֶּא חֵרַף אוֹתִי בִּלְבָד, וּלְפִיכָּךְ לֹא נִזְהַרְתִּי בִּשְׁטָרִי.</p>

<p><b>יא,יד</b>&nbsp;&nbsp;[ח] מֶחָאָה בִּפְנֵי שְׁנַיִם; וְכוֹתְבִין, אַף עַל פִּי שֶׁלֹּא אָמַר לָהֶם כְּתֹבוּ.&nbsp; וְכֵיוָן שֶׁמִּחָה בְּשָׁנָה רִאשׁוֹנָה, אֵינוּ צָרִיךְ לַחְזֹר וּלְמַחוֹת בְּכָל שָׁנָה וְשָׁנָה; אֲבָל צָרִיךְ שֶׁלֹּא יִהְיֶה בֵּין מֶחָאָה לְמֶחָאָה, שָׁלוֹשׁ שָׁנִים גְּמוּרוֹת.&nbsp; לְפִיכָּךְ צָרִיךְ לְמַחוֹת בְּסוֹף כָּל שָׁלוֹשׁ; וְאִם מִחָה, וְעָמַד שָׁלוֹשׁ שָׁנִים גְּמוּרוֹת, וְאַחַר כָּךְ מִחָה--אֵינָהּ כְּלוּם.</p>

<p><b>יא,טו</b>&nbsp;&nbsp;[ט] הֵבִיא רְאוּבֵן עֵדִים שֶׁזֶּה שִׁמְעוֹן בַּעַל הַשָּׂדֶה קָבַץ פֵּרוֹת שָׂדֶה זוֹ, וּנְתָנָם לִי--תַּעֲמֹד הַשָּׂדֶה בְּיַד רְאוּבֵן, וְאַפִלּוּ טָעַן שֶׁשִּׁמְעוֹן מְכָרָהּ לוֹ אוֹ נְתָנָהּ לוֹ הַיּוֹם:&nbsp; שֶׁאִלּוּ לֹא מָכַר אוֹ נָתַן--לֹא הָיָה מְשַׁמֵּשׁ אֶת רְאוּבֵן בְּשָׂדֶה זוֹ, וְנוֹתֵן לוֹ פֵּרוֹתֶיהָ.</p>

<p><b>יא,טז</b>&nbsp;&nbsp;[י] טָעַן שִׁמְעוֹן וְאָמַר, אֱמֶת הָיָה הַדָּבָר, וְלַפֵּרוֹת הוֹרַדְתִּיו, וְשֶׁלּוֹ הָיוּ הַפֵּרוֹת, אֲבָל הַגּוּף לֹא מָכַרְתִּי--נֶאֱמָן, וְחוֹזֶרֶת לְשִׁמְעוֹן, אֵלָא אִם כֵּן אֲכָלָהּ רְאוּבֵן בְּפָנָיו שָׁלוֹשׁ שָׁנִים, וְלֹא מִחָה בּוֹ כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק יב</h2>

<p><b>יב,א</b>&nbsp;&nbsp;שָׁלוֹשׁ שָׁנִים שֶׁאָמַרְנוּ, מִיּוֹם לְיוֹם; אַפִלּוּ הָיוּ חָסֵר יוֹם אֶחָד--לֹא הִחְזִיק, וּמְסַלְּקִין אוֹתוֹ מִמֶּנָּה.&nbsp; בַּמֶּה דְּבָרִים אֲמוּרִים, בְּקַרְקָעוֹת שְׁהֶן עוֹשִׂין פֵּרוֹת תָּדִיר--כְּגוֹן הַבָּתִּים, וְהַחֲצֵרוֹת, וְהַבּוֹרוֹת, וְהַשִּׁיחִין, וְהַמְּעָרוֹת, וְהַחֲנִיּוֹת, וְהַפֻּנְדְּקָיוֹת, וְהַמֶּרְחֲצָאוֹת, וְהַשּׁוֹבָכוֹת, וּבָתֵּי הַבַּדִּין, וּשְׂדֵה הַשְּׁלָהִין שֶׁמַּשְׁקִין אוֹתָהּ תָּמִיד וְזוֹרְעִין בָּהּ וְנוֹטְעִין, וְהַגִּנּוֹת, וְהַפַּרְדֵּסִין; וְכֵן הָעֲבָדִים הַמְּהַלְּכִין, כְּמוֹ שֶׁבֵּאַרְנוּ.</p>

<p><b>יב,ב</b>&nbsp;&nbsp;אֲבָל שְׂדֵה הַבַּעַל שְׁהִיא שׁוֹתָה מִמֵּי גְּשָׁמִים בִּלְבָד, וּשְׂדֵה הָאִילָן--אֵינָהּ מִיּוֹם לְיוֹם; אֵלָא כֵּיוָן שֶׁאָכַל שָׁלוֹשׁ תְּבוּאוֹת מִמִּין אֶחָד, הֲרֵי אֵלּוּ כְּשָׁלוֹשׁ שָׁנִים.</p>

<p><b>יב,ג</b>&nbsp;&nbsp;כֵּיצַד:&nbsp; הָיְתָה שְׂדֵה תְּמָרִים, וְגָדַר שָׁלוֹשׁ גְּדִירוֹת, אוֹ שְׂדֵה עֲנָבִים, וּבָצַר שָׁלוֹשׁ בְּצִירוּת, אוֹ שְׂדֵה זֵיתִים, וּמָסַק שָׁלוֹשׁ מְסִיקוֹת--הֲרֵי אֵלּוּ כְּשָׁלוֹשׁ שָׁנִים, וְהִחְזִיק.&nbsp; וְאַפִלּוּ הָיוּ הָאִילָנוֹת רְצוּפִין, וְלֹא הָיָה בֵּינֵיהֶן הֶרְחֵק הָרָאוּי, שֶׁהֲרֵי סוֹפָן לִיבַשׁ--הוֹאִיל וַאֲכָלָן שָׁלוֹשׁ שָׁנִים, הִחְזִיק.</p>

<p><b>יב,ד</b>&nbsp;&nbsp;[ב] הֵבִיא עֵדִים שֶׁהָיָה דָּר בְּחָצֵר זוֹ שָׁלוֹשׁ שָׁנִים, אוֹ שֶׁשְּׂכָרָהּ שָׁלוֹשׁ שָׁנִים--הֲרֵי זוֹ חֲזָקָה.&nbsp; טָעַן בַּעַל הֶחָצֵר וְאָמַר, שֶׁמֶּא לֹא שָׁכַן בָּהּ בַּיּוֹם וּבַלַּיְלָה, אוֹ שֶׁמֶּא אֵלּוּ שֶׁהִשְׂכִּירוּ לָהֶם לֹא שָׁכְנוּ בָּהּ בַּיּוֹם וּבַלַּיְלָה--הֲרֵי זוֹ טְעָנָה; וְאוֹמְרִים לַמַּחְזִיק אוֹ הָבֵא עֵדִים שֶׁשָּׁנִים אֵלּוּ גְּמוּרוֹת בַּיּוֹם וּבַלַּיְלָה, אוֹ תִּסְתַּלַּק.</p>

<p><b>יב,ה</b>&nbsp;&nbsp;אַפִלּוּ בָּאוּ שְׁנַיִם וְאָמְרוּ לָנוּ שָׂכַר, וְאָנוּ דַּרְנוּ בָּהּ בַּיּוֹם וּבַלַּיְלָה, וְטָעַן בַּעַל הֶחָצֵר וְאָמַר, יָבִיאוּ עֵדִים שֶׁדָּרוּ בָּהּ בַּיּוֹם וּבַלַּיְלָה--צְרִיכִין אֵלּוּ הָעֵדִים הַשּׂוֹכְרִין, לְהָבִיא רְאָיָה שֶׁדָּרוּ בָּהּ תָּמִיד:&nbsp; שֶׁזֶּה הַדָּבָר תָּלוּי בָּהֶן; וְאֵינוּ תָּלוּי בִּטְעָנַת הַמַּחְזִיק, כְּדֵי שֶׁיָּעִידוּ לוֹ.</p>

<p><b>יב,ו</b>&nbsp;&nbsp;[ג] הָיָה זֶה הַמַּחְזִיק אוֹ הָעֵדִים שֶׁדָּרוּ בָּהּ, מִן הָרוֹכְלִין הַמְּחַזְּרִין בָּעֲיָרוֹת וְכַיּוֹצֶא בָּהֶן--טוֹעֲנִין אוֹתָן לְכַתְּחִלָּה; וּכְשֶׁיָּבִיא עֵדֵי חֲזָקָה--אוֹמְרִין לוֹ, הָבֵא עֵדִים שְׁהָיִיתָ מַחְזִיק בָּהּ בַּיּוֹם וּבַלַּיְלָה.</p>

<p><b>יב,ז</b>&nbsp;&nbsp;בַּמֶּה דְּבָרִים אֲמוּרִים, בַּחֲצֵרוֹת וּבָתִּים וְכַיּוֹצֶא בָּהֶן, שְׁהֶן עֲשׂוּיוֹת לָדוּר בְּתוֹכָן בַּיּוֹם וּבַלַּיְלָה; אֲבָל הַחֲנִיּוֹת שֶׁלַּתַּגָּרִים וְכַיּוֹצֶא בָּהֶן, שְׁאֵין דָּרִין בָּהֶן אֵלָא בַּיּוֹם--כֵּיוָן שֶׁדָּר בָּהּ שָׁלוֹשׁ שָׁנִים בַּיּוֹם, הֲרֵי זוֹ חֲזָקָה.</p>

<p><b>יב,ח</b>&nbsp;&nbsp;[ד] שָׁלוֹשׁ שָׁנִים שֶׁאָמַרְנוּ, צְרִיכוֹת שֶׁיִּהְיוּ רְצוּפוֹת זוֹ אַחַר זוֹ.&nbsp; הֲרֵי שֶׁהִחְזִיק בַּשָּׂדֶה, וּזְרָעָהּ שָׁנָה וְהוֹבִירָהּ שָׁנָה, וּזְרָעָהּ שָׁנָה, וְהוֹבִירָהּ שָׁנָה--אַפִלּוּ עָשָׂה כֵּן כַּמָּה שָׁנִים, לֹא הִחְזִיק.</p>

<p><b>יב,ט</b>&nbsp;&nbsp;הָיָה דַּרְכָּן שֶׁלִּבְנֵי אוֹתוֹ הַמָּקוֹם לְהוֹבִיר--אַף עַל פִּי שֶׁמִּקְצָתָן זוֹרְעִין שָׁנָה אַחַר שָׁנָה, וּמִקְצָתָן זוֹרְעִין שָׁנָה וּמוֹבִירִין שָׁנָה--הֲרֵי זֶה הִחְזִיק:&nbsp; שֶׁהֲרֵי הוּא אוֹמֵר לֹא הוֹבַרְתִּי אוֹתָהּ, אֵלָא כְּדֵי שֶׁתַּעֲשֶׂה הַרְבֵּה בִּשְׁנַת הַזְּרִיעָה.</p>

<p><b>יב,י</b>&nbsp;&nbsp;[ה] שְׁנֵי שֻׁתָּפִין שֶׁהִחְזִיקוּ בַּשָּׂדֶה שֵׁשׁ שָׁנִים--הָרִאשׁוֹן אֲכָלָהּ רִאשׁוֹנָה וּשְׁלִישִׁית וַחֲמִישִׁית, וְהַשֵּׁנִי אֲכָלָהּ שְׁנִיָּה וּרְבִיעִית וְשִׁשִּׁית--לֹא עָלְתָה חֲזָקָה לְאֶחָד מֵהֶם:&nbsp; שֶׁהֲרֵי בַּעַל הַקַּרְקָע אוֹמֵר כֵּיוָן שֶׁלֹּא רָאִיתִי וְלֹא שָׁמַעְתִּי שֶׁהִחְזִיק בָּהּ אָדָם אֶחָד שָׁנָה אַחַר שָׁנָה, מִפְּנֵי זֶה לֹא מִחִיתִי.</p>

<p><b>יב,יא</b>&nbsp;&nbsp;לְפִיכָּךְ אִם כָּתְבוּ אֵלּוּ הַשֻּׁתָּפִין שְׁטָר בֵּינֵיהֶן, שֶׁיִּשְׁתַּמְּשׁוּ בָּהּ שָׁנָה אַחַר שָׁנָה--כֵּיוָן שֶׁעָבְרוּ שָׁלוֹשׁ שָׁנִים, עָלְתָה לָהֶן חֲזָקָה:&nbsp; שֶׁהַשְּׁטָר, קוֹל יֵשׁ לוֹ; וְהוֹאִיל וְלֹא מִחָה, אִבַּד אֶת זְכוּתוֹ.&nbsp; וְהוּא הַדִּין לָעֶבֶד שֶׁהִחְזִיקוּ בּוֹ שְׁנַיִם, וְנִשְׁתַּמְּשֹׁוּ בּוֹ שָׁנָה אַחַר שָׁנָה--אִם כָּתְבוּ שְׁטָר בֵּינֵיהֶן, הֲרֵי הִחְזִיקוּ.</p>

<p><b>יב,יב</b>&nbsp;&nbsp;[ו] אֲכָלָהּ שָׁנָה זֶה הַמַּחְזִיק וּמְכָרָהּ, וַאֲכָלָהּ הַלּוֹקֵחַ שָׁנָה, וּמְכָרָהּ לְלוֹקֵחַ שֵׁנִי וַאֲכָלָהּ שָׁנָה--אִם מָכְרוּ זֶה לְזֶה בַּשְּׁטָר, שְׁלָשְׁתָּן מִצְטָרְפִין; וַהֲרֵי זוֹ חֲזָקָה, מִפְּנֵי שֶׁלֹּא מִחָה.&nbsp; וְאִם מָכְרוּ שֶׁלֹּא בַּשְּׁטָר, אֵינָהּ חֲזָקָה, שֶׁהַבְּעָלִים הָרִאשׁוֹנִים אוֹמְרִים כֵּיוָן שֶׁלֹּא עָמַד בָּהּ אִישׁ אֶחָד שָׁלוֹשׁ שָׁנִים, לֹא הֻצְרַכְתִּי לְמַחוֹת.</p>

<p><b>יב,יג</b>&nbsp;&nbsp;[ז] אֲכָלָהּ הָאָב שָׁנָה וְהַבֵּן שְׁתַּיִם, הָאָב שְׁתַּיִם וְהַבֵּן שָׁנָה, הָאָב שָׁנָה וְהַבֵּן שָׁנָה וְהַלּוֹקֵחַ מִן הַבֵּן שָׁנָה--הֲרֵי זוֹ חֲזָקָה:&nbsp; וְהוּא, שֶׁלָּקַח בַּשְּׁטָר.</p>

<p><b>יב,יד</b>&nbsp;&nbsp;[ח] אֲכָלָהּ בִּפְנֵי הָאָב שֶׁהָיָה בַּעַל הַשָּׂדֶה שָׁנָה, וּבִפְנֵי בְּנוֹ שְׁתַּיִם, אוֹ בִּפְנֵי הָאָב שְׁתַּיִם, וּבִפְנֵי הַבֵּן שָׁנָה, אוֹ בִּפְנֵי הָאָב שָׁנָה וּבִפְנֵי בְּנוֹ שָׁנָה, וּבִפְנֵי הַלּוֹקֵחַ מִן הַבֵּן שָׁנָה--הֲרֵי זוֹ חֲזָקָה:&nbsp; וְהוּא שֶׁמָּכַר הַבֵּן שָׂדֶה זוֹ בִּכְלַל שְׂדוֹתָיו--שֶׁהֲרֵי לֹא הִכִּיר הַמַּחְזִיק שֶׁנִּמְכְּרָה, וּלְפִיכָּךְ לֹא נִזְהַר בִּשְׁטָרוֹ.&nbsp; אֲבָל אִם מָכַר הַבֵּן שָׂדֶה זוֹ בִּפְנֵי עַצְמָהּ, אֵין לָךְ מֶחָאָה גְּדוֹלָה מִזּוֹ.</p>

<p><b>יב,טו</b>&nbsp;&nbsp;[ט] נָרָהּ שָׁנָה אַחַר שָׁנָה, אַפִלּוּ כַּמָּה שָׁנִים--הוֹאִיל וְלֹא נִהְנָה בָּהּ, אֵינָהּ חֲזָקָה.&nbsp; וְכֵן אִם פָּתַח בָּהּ שָׁבִילֵי הַמַּיִם, וּפִתַּח וְשִׁדַּד בִּלְבָד--הוֹאִיל וְלֹא אָכַל פֵּרוֹת, אֵינָהּ חֲזָקָה.&nbsp; [י] זְרָעָהּ, וְלֹא הִרְוִיחַ כְּלוּם, אֵלָא זָרַע כּוֹר, וְאָסַף כּוֹר--לֹא הִחְזִיק, שֶׁהֲרֵי לֹא נִהְנָה.&nbsp; [יא] אֲכָלָהּ שַׁחַת, לֹא הִחְזִיק; וְאִם הָיָה הַמָּקוֹם דַּרְכָּן לִזְרֹעַ לְשַׁחַת, מִפְּנֵי שֶׁדָּמָיו יְקָרִין--הֲרֵי זוֹ חֲזָקָה.</p>

<p><b>יב,טז</b>&nbsp;&nbsp;[יב] אֲכָלָהּ עָרְלָה שְׁבִיעִית וְכִלְאַיִם--אַף עַל פִּי שֶׁנִּהְנָה בָּעֲבֵרָה, הֲרֵי זוֹ חֲזָקָה.&nbsp; [יג] הָיָה הַמָּקוֹם שֶׁהִחְזִיק בּוֹ סֶלַע אוֹ חַלָּמִישׁ שְׁאֵינוּ רָאוּי לִזְרִיעָה--צָרִיךְ לֵהָנוֹת בּוֹ בְּדָבָר הָרָאוּי לוֹ, כְּגוֹן שֶׁיִּשְׁטַח בּוֹ הַפֵּרוֹת אוֹ יַעְמִיד בּוֹ בְּהֵמָה וְכַיּוֹצֶא בְּזֶה; וְאִם לֹא נִהְנָה בּוֹ כָּל אוֹתָן הַשָּׁלוֹשׁ שָׁנִים בְּדָבָר הָרָאוּי לוֹ, לֹא הִחְזִיק.</p>

<p><b>יב,יז</b>&nbsp;&nbsp;[יד] הָיָה מַעְמִיד בְּהֵמָה בְּמָקוֹם מְסֻיָּם מֵחֲצַר חֲבֵרוֹ, אוֹ שֶׁהָיָה מְגַדֵּל שָׁם תֻּרְנְגוֹלִין, אוֹ מַעְמִיד שָׁם תַּנּוּר וְכִירַיִם וְרֵחַיִם, אוֹ שֶׁנָּתַן שָׁם זִבְלוֹ, בֵּין שֶׁהִעְמִיד מְחִצָּה בֵּין שֶׁלֹּא הִעְמִיד--אִם נִשְׁתַּמַּשׁ בִּדְבָרִים אֵלּוּ וְכַיּוֹצֶא בָּהֶן שָׁלוֹשׁ שָׁנִים בַּיּוֹם וּבַלַּיְלָה, וְטָעַן עַל בַּעַל הֶחָצֵר וְאָמַר, אַתָּה נָתַתָּ לִי מָקוֹם זֶה, אוֹ מְכַרְתּוֹ לִי--הֲרֵי זוֹ חֲזָקָה.</p>

<p><b>יב,יח</b>&nbsp;&nbsp;[טו] שָׂדֶה שְׁהִיא מֻקֶּפֶת גָּדֵר, וּבָא זֶה שֶׁהִחְזִיק בָּהּ, וְזָרַע חוּץ לַגָּדֵר, וְנִהְנָה בְּכָל מָקוֹם שְׁאֵינוּ שָׁמוּר--אַף עַל פִּי שֶׁאֲכָלוֹ שָׁנָה אַחַר שָׁנָה, לֹא עָלְתָה לוֹ חֲזָקָה:&nbsp; שֶׁהַבְּעָלִים טוֹעֲנִין וְאוֹמְרִין, כֵּיוָן שֶׁרָאִינוּ שֶׁזּוֹרֵעַ בְּמָקוֹם מֻפְקָר, אָמַרְנוּ כָּל מַה שֶׁזָּרַע חַיַּת הַשָּׂדֶה תֹּאכְלֶנּוּ, וּלְפִיכָּךְ לֹא מִחִיתִי.&nbsp; וְהוּא הַדִּין לְכָל הַזּוֹרֵעַ מְקוֹם שְׁאֵינוּ שָׁמוּר, אֵלָא רֶגֶל כָּל חַיָּה וְיַד כָּל אָדָם מְצוּיִין בּוֹ.</p>

<p><b>יב,יט</b>&nbsp;&nbsp;[טז] אֲכָלָהּ כֻּלָּהּ חוּץ מִבֵּית רֹבַע, הִחְזִיק בְּכֻלָּהּ חוּץ מֵאוֹתוֹ בֵּית רֹבַע שֶׁלֹּא נִהְנָה בּוֹ; אַפִלּוּ הָיָה מְקוֹם חַלָּמִישׁ בְּתוֹךְ הַשָּׂדֶה, הוֹאִיל וְלֹא נִשְׁתַּמַּשׁ בּוֹ כָּרָאוּי לוֹ, אֵין לוֹ בּוֹ חֲזָקָה.</p>

<p><b>יב,כ</b>&nbsp;&nbsp;[יז] הִחְזִיק אֶחָד בָּאִילָנוֹת וְאָכַל פֵּרוֹתֵיהֶן, וְאֶחָד הִחְזִיק בַּקַּרְקָע וּזְרָעָהּ וְאָכַל פֵּרוֹתֶיהָ, וְכָל אֶחָד מִשְּׁנֵיהֶם טוֹעֵן שֶׁהַכֹּל שֶׁלִּי, וַאֲנִי לְקַחְתִּיו--זֶה שֶׁהִחְזִיק בָּאִילָנוֹת וַאֲכָלָן שָׁלוֹשׁ שָׁנִים, יֵשׁ לוֹ הָאִילָנוֹת וְקַרְקָע שֶׁצְּרִיכִין לוֹ, וְהוּא כִּמְלוֹא הָאוֹרֶה וְסַלּוֹ חוּצָה לְכָל אִילָן וְאִילָן; וְזֶה שֶׁהִחְזִיק בַּקַּרְקָע, יֵשׁ לוֹ שְׁאָר הַקַּרְקָע.</p>

<p><b>יב,כא</b>&nbsp;&nbsp;[יח] וְכֵן הָאוֹכֵל פֵּרוֹת אִילָן שָׁלוֹשׁ שָׁנִים, וְטָעַן עַל בַּעַל הָאִילָן אַתָּה מָכַרְתָּ לִי אִילָן זֶה וְקַרְקָעוֹ--הֲרֵי זֶה יֵשׁ לוֹ קַרְקָע כְּעֹבִי הָאִילָן, עַד הַתְּהוֹם.</p>

<p><b>יב,כב</b>&nbsp;&nbsp;[יט] שְׂדֵה אִילָן שֶׁהָיוּ בּוֹ שְׁלוֹשִׁים אִילָנוֹת בְּתוֹךְ בֵּית שָׁלוֹשׁ סְאִין, וְאָכַל עֲשָׂרָה בְּשָׁנָה רִאשׁוֹנָה, וַעֲשָׂרָה בְּשָׁנָה שְׁנִיָּה, וַעֲשָׂרָה בְּשָׁנָה שְׁלִישִׁית--הִחְזִיק בַּכֹּל:&nbsp; וְהוּא שֶׁיִּהְיוּ הָעֲשָׂרָה שֶׁאָכַל מְפֻזָּרוֹת בְּכָל בֵּית הַשָּׁלוֹשׁ סְאִין, וְלֹא הוֹצִיאוּ שְׁאָר הָאִילָנוֹת פֵּרוֹת; אֲבָל אִם הוֹצִיאוּ שְׁאָר הָאִילָנוֹת פֵּרוֹת, וְלֹא אֲכָלָן--לֹא הִחְזִיק אֵלָא בְּמַה שֶׁאָכַל.</p>

<p><b>יב,כג</b>&nbsp;&nbsp;[כ] בַּמֶּה דְּבָרִים אֲמוּרִים, בְּשֶׁאָכַל הוּא מִקְצַת הַפֵּרוֹת וּבָזְזוּ הָעָם שְׁאָר הַפֵּרוֹת.&nbsp; אֲבָל אִם הִנִּיחַ פֵּרוֹתֵיהֶן עֲלֵיהֶן--הוֹאִיל וְאָכַל אִילָן מִכָּאן וְאִילָן מִכָּאן מִכָּל הַשָּׂדֶה--הִחְזִיק בְּכָל הַשָּׂדֶה, אַף עַל פִּי שֶׁלֹּא אָסַף כָּל פֵּרוֹתֶיהָ.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק יג</h2>

<p><b>יג,א</b>&nbsp;&nbsp;וְאֵלּוּ שְׁאֵין מַעְמִידִין הַקַּרְקָע בְּיָדָן, אַף עַל פִּי שֶׁאֲכָלוּהָ שָׁלוֹשׁ שָׁנִים--הָאֻמָּנִין, וְהָאֲרִיסִין, וְהָאַפְטְרוּפִין, וְהַשֻּׁתָּפִין, וְהָאִישׁ בְּנִכְסֵי אִשְׁתּוֹ, וְהָאִשָּׁה בְּנִכְסֵי בַּעְלָהּ, וּבֵן בְּנִכְסֵי אָבִיו, וְהָאָב בְּנִכְסֵי הַבֵּן:&nbsp; שֶׁכָּל אֶחָד מֵאֵלּוּ, אֵין מַקְפִּידִין זֶה עַל זֶה; לְפִיכָּךְ אֵין אֲכִילָתָן רְאָיָה, אַף עַל פִּי שֶׁלֹּא מִחוּ בָּהֶן הַבְּעָלִים, אֵלָא תַּחְזֹר הַקַּרְקָע לַבְּעָלִים שֶׁהֵבִיאוּ רְאָיָה שֶׁזֹּאת הָאָרֶץ יְדוּעָה לָהֶן, וְיִשָּׁבְעוּ הֶסֵּת שֶׁלֹּא מָכְרוּ וְלֹא נָתְנוּ כְּמוֹ שֶׁבֵּאַרְנוּ.</p>

<p><b>יג,ב</b>&nbsp;&nbsp;וְכֵן רָאשֵׁי גָּלִיּוֹת שֶׁלְּאוֹתוֹ הַזְּמָן, וְהַגַּזְלָן, וְהַגּוֹי--אֵין אֲכִילָתָן רְאָיָה, מִפְּנֵי שְׁהֶן בַּעֲלֵי זְרוֹעַ.&nbsp; וְכֵן חֵרֵשׁ שׁוֹטֶה וְקָטָן--אֵין אֲכִילָתָן רְאָיָה, מִפְּנֵי שְׁאֵין לָהֶם טְעָנָה כְּדֵי שֶׁתַּעֲמֹד הַקַּרְקָע בְּיָדָן; אֵלָא תַּחְזֹר לַבְּעָלִים.&nbsp; וְכֵן הַמַּחְזִיק בְּנִכְסֵיהֶן, אֵין אֲכִילָתָן רְאָיָה.</p>

<p><b>יג,ג</b>&nbsp;&nbsp;כֵּיצַד אֵין מַעְמִידִין אֶת הַקַּרְקָע בְּיָדָן:&nbsp; רְאוּבֵן שֶׁאָכַל שְׂדֵה שִׁמְעוֹן שְׁנֵי חֲזָקָה, וְהוּא טוֹעֵן שְׁהִיא לְקוּחָה בְּיָדוֹ, וְהֵבִיא שִׁמְעוֹן עֵדִים שְׁהִיא יְדוּעָה לוֹ, וְכֵן הֵבִיא עֵדִים שֶׁרְאוּבֵן יָדוּעַ שְׁהוּא שֻׁתָּפוֹ בָּהּ אוֹ אֲרִיסוֹ אוֹ אַפְטְרוּפוֹ, וּמִפְּנֵי זֶה לֹא מִחָה--תַּחְזֹר הַשָּׂדֶה לְשִׁמְעוֹן, וְיִשָּׁבַע הֶסֵּת שֶׁלֹּא מָכַר וְלֹא נָתַן.&nbsp; וְהוּא הַדִּין לִשְׁאָרָן.&nbsp; אֲבָל אִם לֹא הֵבִיא שִׁמְעוֹן רְאָיָה שֶׁרְאוּבֵן הָיָה שֻׁתָּף אוֹ אָרִיס, אֵלָא רְאוּבֵן הוֹדָה מֵעַצְמוֹ וְאָמַר כֵּן הָיָה שֻׁתָּפִי וּמָכַר לִי--הוֹאִיל וְאָכַל שְׁנֵי חֲזָקָה, וְיָכוֹל לוֹמַר לֹא הָיָה שֻׁתָּפִי מֵעוֹלָם--הֲרֵי זֶה נֶאֱמָן, כִּשְׁאָר כָּל אָדָם.</p>

<p><b>יג,ד</b>&nbsp;&nbsp;הָאֻמָּנִין כֵּיצַד:&nbsp; כְּגוֹן שֶׁהָיוּ בּוֹנִין בָּהּ אוֹ מְתַקְּנִין אוֹתָהּ, שָׁנִים רַבּוֹת.&nbsp; יָרְדוּ מֵאֻמָּנוּתָן--אִם אָכְלוּ אוֹתָהּ שָׁלוֹשׁ שָׁנִים מֵאַחַר שֶׁיָּרְדוּ מֵאֻמָּנוּתָן, יֵשׁ לָהֶן חֲזָקָה.</p>

<p><b>יג,ה</b>&nbsp;&nbsp;הָאֲרִיסִין כֵּיצַד:&nbsp; כְּגוֹן שֶׁהָיָה אָרִיס לְאָבִיו שֶׁלְּבַעַל הַשָּׂדֶה, אוֹ לְאַנְשֵׁי מִשְׁפַּחְתּוֹ, שֶׁכֵּיוָן שְׁהוּא אָרִיס שֶׁלְּבָתֵּי אָבוֹת, אֵין מְמַחִין הַבְּעָלִים בְּיָדוֹ.&nbsp; אֲבָל אִם זֶה הוּא שֶׁנַּעֲשָׂה לוֹ אָרִיס תְּחִלָּה--הוֹאִיל וַאֲכָלָהּ כֻּלָּהּ שְׁנֵי חֲזָקָה, מַעְמִידִין אוֹתָהּ בְּיָדוֹ, וְאוֹמְרִין לַבְּעָלִים הֵיאַךְ אָכַל שָׁנָה אַחַר שָׁנָה, וְלֹא מִחִיתֶם בּוֹ.</p>

<p><b>יג,ו</b>&nbsp;&nbsp;אָרִיס שֶׁלְּבָתֵּי אָבוֹת שֶׁהוֹרִיד אֲרִיסִין מִתַּחַת יָדוֹ, יֵשׁ לוֹ חֲזָקָה, שְׁאֵין מוֹרִידִין אֲרִיסִין אֲחֵרִים לְנִכְסֵי אָדָם, וְהוּא שׁוֹתֵק.&nbsp; אֲבָל אִם חָלַק לַאֲרִיסִין אֲחֵרִים שֶׁהָיוּ בָּהּ--אֵין לוֹ חֲזָקָה, שֶׁמֶּא מְמֻנֶּה עַל הָאֲרִיסִין עָשׂוּ אוֹתוֹ.&nbsp; וְאָרִיס שֶׁיָּרַד מֵאֲרִיסוּתוֹ, וַאֲכָלָהּ שָׁלוֹשׁ שָׁנִים מֵאַחַר שֶׁיָּרַד--הִחְזִיק.</p>

<p><b>יג,ז</b>&nbsp;&nbsp;הָאַפְטְרוּפִין כֵּיצַד:&nbsp; בֵּין שֶׁהָיוּ אַפְטְרוּפִין עַל שָׂדֶה זוֹ בֵּין עַל שְׁאָר נְכָסִים, בֵּין שֶׁמִּנּוּ אוֹתָם בֵּית דִּין בֵּין שֶׁמִּנָּה אוֹתָם אֲבִי יְתוֹמִים וְגָדְלוּ הַיְּתוֹמִים וְהִנִּיחוּ אוֹתָן, בֵּין שֶׁמִּנָּה אָדָם אַפְטְרוּפִין עַל הוֹצָאָתוֹ וְהַכְנָסָתוֹ--הוֹאִיל וְהֶן מִשְׁתַּמְּשִׁין בִּרְשׁוּת, אֵין לָהֶן חֲזָקָה.&nbsp; עָבְרוּ הָאַפְטְרוּפִין מִמִּנּוּיָן, וְאָכְלוּ שָׁלוֹשׁ שָׁנִים אַחַר שֶׁעָבְרוּ--הֲרֵי זוֹ חֲזָקָה.</p>

<p><b>יג,ח</b>&nbsp;&nbsp;הַשֻּׁתָּפִין כֵּיצַד:&nbsp; אִם הָיָה שֻׁתָּף בְּשָׂדֶה זוֹ, וְאֵין בָּהּ דִּין חֲלֻקָּה--אַף עַל פִּי שֶׁאָכַל אֶת כֻּלָּהּ הָאֶחָד מֵהֶן כַּמָּה שָׁנִים, הֲרֵי הִיא בְּחֶזְקַת שְׁנֵיהֶם.&nbsp; וְאִם יֵשׁ בָּהּ דִּין חֲלֻקָּה, וַאֲכָלָהּ הָאֶחָד כֻּלָּהּ שְׁנֵי חֲזָקָה--יֵשׁ לוֹ חֲזָקָה:&nbsp; שֶׁהֲרֵי אוֹמְרִין לְשֻׁתָּפוֹ אִם בֶּאֱמֶת שֶׁלֹּא מָכַרְתָּ וְלֹא נָתַתָּ, הֵיאַךְ אָכַל אֶת כֻּלָּהּ, וְאַתָּה שׁוֹתֵק, וְלֹא מִחִיתָ בּוֹ בְּכָל שָׁלוֹשׁ שָׁנִים.</p>

<p><b>יג,ט</b>&nbsp;&nbsp;וְכֵן הָאִישׁ שֶׁאָכַל נִכְסֵי אִשְׁתּוֹ שְׁנֵי חֲזָקָה--אַף עַל פִּי שֶׁהִתְנָה עִמָּהּ שְׁאֵין לוֹ פֵּרוֹת בִּנְכָסֶיהָ, וְאַפִלּוּ הִתְנָה עִמָּהּ כִּשְׁהִיא אֲרוּסָה שֶׁלֹּא יִירָשֶׁנָּה, וְאַחַר כָּךְ אָכַל וּבָנָה וְהָרַס, וְעָשָׂה כָּל מַה שֶׁעָשָׂה; וְכֵן הָאִשָּׁה שֶׁאָכְלָה פֵּרוֹת נִכְסֵי בַּעְלָהּ, וְנִשְׁתַּמְּשָׁה בָּהֶן כְּחֶפְצָהּ כַּמָּה שָׁנִים--אַף עַל פִּי שֶׁיֵּחַד לָהּ שָׂדֶה בִּמְזוֹנוֹתֶיהָ, וְאָכְלָה שָׂדוֹת אֲחֵרוֹת:&nbsp; אֵין אֲכִילָתָן רְאָיָה.</p>

<p><b>יג,י</b>&nbsp;&nbsp;וְכֵן הַבֵּן שְׁהוּא סוֹמֵךְ עַל שֻׁלְחָנוֹ שֶׁלְּאָבִיו, וְנֶחְשָׁב בִּכְלַל בְּנֵי בֵּיתוֹ--אִם אָכַל נִכְסֵי אָבִיו שְׁנֵי חֲזָקָה, וְכֵן הָאָב שֶׁאָכַל נִכְסֵי בֵּן זֶה שְׁהוּא סוֹמֵךְ עַל שֻׁלְחָנוֹ שְׁנֵי חֲזָקָה--אֵין אֲכִילָתָן רְאָיָה.&nbsp; [ט] וּבֵן שֶׁפֵּרַשׁ מֵאָבִיו, וְאִשָּׁה שֶׁנִּתְגָּרְשָׁה אַפִלּוּ סְפֵק גֵּרוּשִׁין--הֲרֵי הֶן כִּשְׁאָר כָּל אָדָם.</p>

<p><b>יג,יא</b>&nbsp;&nbsp;[י] רָאשֵׁי גָּלִיּוֹת שֶׁהָיוּ בִּימֵי חֲכָמִים--לְפִי שֶׁהָיָה בְּיָדָן כּוֹחַ לִרְדּוֹת אֶת הָעָם, אֵין אֲכִילָתָן רְאָיָה; וְכֵן אַחַר שֶׁהִחְזִיק בְּנִכְסֵיהֶן--אַף עַל פִּי שֶׁאָכַל כַּמָּה שָׁנִים, אֵין אֲכִילָתָן רְאָיָה.&nbsp; לְפִי שְׁאֵינָן מְמַחִין, מִפְּנֵי שֶׁיָּדָן תַּקִּיפָה--כָּל זְמָן שֶׁיִּרְצוּ, מְסַלְּקִין זֶה מִמֶּנָּה; אֲבָל נִשְׁבָּעִין הֶסֵּת, שֶׁלֹּא מָכְרוּ וְשֶׁלֹּא נָתְנוּ.&nbsp; וְאִם הֶן הִחְזִיקוּ בְּנִכְסֵי אַחֵר, וְאָמַר שֶׁלֹּא מָכַר--נִשְׁבָּע הֶסֵּת שֶׁלֹּא מָכַר לָהֶן, וְלֹא נָתַן לָהֶן.</p>

<p><b>יג,יב</b>&nbsp;&nbsp;[יא] הַגַּזְלָן כֵּיצַד:&nbsp; מִי שֶׁהֻחְזַק גַּזְלָן עַל שָׂדֶה זוֹ, אוֹ מִי שֶׁהֻחְזְקוּ שְׁהֶן הוֹרְגִין נְפָשׁוֹת עַל עִסְקֵי מָמוֹן--אַף עַל פִּי שֶׁאָכַל שָׂדֶה זוֹ כַּמָּה שָׁנִים--לֹא הִחְזִיק, וְתַחְזֹר שָׂדֶה לַבְּעָלִים.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק יד</h2>

<p><b>יד,א</b>&nbsp;&nbsp;כָּל אֵלּוּ שְׁאֵין אֲכִילָתָן רְאָיָה--אִם הֵבִיאוּ עֵדִים שֶׁמָּכְרוּ לָהֶם הַבְּעָלִים שָׂדֶה זוֹ, אוֹ נְתָנוּהָ לָהֶן בְּמַתָּנָה--רְאָיָתָן רְאָיָה:&nbsp; חוּץ מִן הַגַּזְלָן, וְהַבַּעַל בְּנִכְסֵי אִשְׁתּוֹ.&nbsp; בְּאֵיזֶה נְכָסִים אָמְרוּ--בְּנִכְסֵי צֹאן בַּרְזֶל, אוֹ בַּשָּׂדֶה שֶׁיֵּחַד לָהּ בִּכְתֻבָּתָהּ, וּבַשָּׂדֶה שֶׁכָּתַב לָהּ בִּכְתֻבָּתָהּ, וּבַשָּׂדֶה שֶׁנָּתַן לָהּ בְּשׁוּם מִשֶּׁלּוֹ.&nbsp; אֲבָל בְּנִכְסֵי מְלוֹג--יֵשׁ לוֹ רְאָיָה, כְּמוֹ שֶׁבֵּאַרְנוּ בְּהִלְכּוֹת אִישׁוּת.</p>

<p><b>יד,ב</b>&nbsp;&nbsp;כֵּיצַד הַגַּזְלָן, אֵין לוֹ רְאָיָה:&nbsp; כֵּיוָן שֶׁהֻחְזַק גַּזְלָן עַל שָׂדֶה זוֹ--אַף עַל פִּי שֶׁהֵבִיא רְאָיָה שֶׁהוֹדָה הַבַּעַל בִּפְנֵי עֵדִים, שֶׁמָּכַר לוֹ שָׂדֶה זוֹ וְלָקַח דָּמִים, וְהַבְּעָלִים אוֹמְרִים לֹא מָכַרְנוּ, אֵלָא מִפְּנֵי הַיִּרְאָה הוֹדֵינוּ לוֹ--מוֹצִיאִין אֶת הַשָּׂדֶה מִיָּדוֹ, וְאֵין לוֹ כְּלוּם.&nbsp; וְאִם הֵעִידוּ הָעֵדִים שֶׁבִּפְנֵיהֶם מָנָה לוֹ כָּךְ וְכָּךְ--מוֹצִיאִין אֶת הַשָּׂדֶה מִיַּד הַגַּזְלָן, וּמַחְזִירִין לוֹ הַבְּעָלִים אֶת הַדָּמִים כְּמוֹ שֶׁבֵּאַרְנוּ בְּהִלְכּוֹת גְּזֵלָה.</p>

<p><b>יד,ג</b>&nbsp;&nbsp;בֶּן הָאֻמָּן וּבֶן הֶעָרִיס וּבֶן הָאַפְטְרוּפוֹס שֶׁאָכְלוּ שָׂדֶה זוֹ שְׁנֵי חֲזָקָה--אִם טָעֲנוּ שֶׁהַבְּעָלִים מָכְרוּ לָהֶן אוֹ נָתְנוּ לָהֶן, יֵשׁ לָהֶן חֲזָקָה; וְאִם טָעֲנוּ שְׁהִיא יְרֻשָּׁה לָהֶן מֵאֲבוֹתֵיהֶן שֶׁאֲכָלוּהָ שְׁנֵי חֲזָקָה, אֵין לָהֶן חֲזָקָה.&nbsp; וְאִם הֵבִיאוּ עֵדִים שֶׁהוֹדוּ הַבְּעָלִים לַאֲבִיהֶן שֶׁמְּכָרוּהָ לָהֶן, אוֹ נְתָנוּהָ לָהֶן--מַעְמִידִין אֶת הַשָּׂדֶה בְּיָדָן.</p>

<p><b>יד,ד</b>&nbsp;&nbsp;בֶּן הַגַּזְלָן--אַף עַל פִּי שֶׁהֵבִיא רְאָיָה שֶׁהוֹדוּ הַבְּעָלִים לְאָבִיו, אֵינָהּ רְאָיָה כְּמוֹ שֶׁבֵּאַרְנוּ.&nbsp; אֲבָל בֶּן בֶּן הַגַּזְלָן--אַפִלּוּ בָּא בִּטְעָנַת אָבִיו, יֵשׁ לוֹ חֲזָקָה; בָּא בִּטְעָנַת אֲבִי אָבִיו, אֵין לוֹ חֲזָקָה.</p>

<p><b>יד,ה</b>&nbsp;&nbsp;הַגּוֹי--אַפִלּוּ אֲכָלָהּ כַּמָּה שָׁנִים, אֵין אֲכִילָתוֹ רְאָיָה; וְאִם לֹא הֵבִיא שְׁטָר--תַּחְזֹר הַשָּׂדֶה לַבְּעָלִים בְּלֹא שׁוּם שְׁבוּעָה, שֶׁלֹּא תִקְּנוּ שְׁבוּעַת הֶסֵּת אֵלָא לְיִשְׂרָאֵל.&nbsp; וְיִשְׂרָאֵל הַבָּא מֵחֲמַת הַגּוֹי--הֲרֵי הוּא כַּגּוֹי, וְאֵין אֲכִילָתוֹ רְאָיָה.</p>

<p><b>יד,ו</b>&nbsp;&nbsp;טָעַן זֶה הַיִּשְׂרְאֵלִי הַבָּא מֵחֲמַת הַגּוֹי וְאָמַר, בְּפָנַי לְקָחָהּ הַגּוֹי שֶׁמְּכָרָהּ לִי מִזֶּה הַיִּשְׂרְאֵל הַמְּעַרְעֵר עָלַי--הֲרֵי זֶה נֶאֱמָן, וְיִשָּׁבַע הֶסֵּת עַל כָּךְ:&nbsp; מִתּוֹךְ שֶׁיָּכוֹל לוֹמַר אֲנִי לְקַחְתִּיהָ מִמָּךְ, וַהֲרֵי אֲכַלְתִּיהָ שְׁנֵי חֲזָקָה--יָכוֹל לוֹמַר מִפְּלוֹנִי לְקַחְתִּיהָ, שֶׁבְּפָנַי לְקָחָהּ מִמָּךְ.</p>

<p><b>יד,ז</b>&nbsp;&nbsp;אֵין מַחְזִיקִין בְּנִכְסֵי קָטָן, אַפִלּוּ הִגְדִּיל.&nbsp; כֵּיצַד:&nbsp; אֲכָלָהּ בְּפָנָיו כִּשְׁהוּא קָטָן שָׁנָה אַחַת, וּשְׁתַּיִם אַחַר שֶׁהִגְדִּיל, וְטָעַן אַתָּה מָכַרְתָּ לִי, אַתָּה נָתַתָּ לִי--אֵין זֶה כְּלוּם:&nbsp; עַד שֶׁיֹּאכַל אוֹתָהּ שָׁלוֹשׁ שָׁנִים רְצוּפוֹת, אַחַר שֶׁהִגְדִּיל.</p>

<p><b>יד,ח</b>&nbsp;&nbsp;מִי שֶׁהִחְזִיק בְּנִכְסֵי קָטָן שָׁנִים רַבּוֹת, וְטָעַן וְאָמַר מַשְׁכּוֹנָה הֶן בְּיָדִי, וְיֵשׁ לִי חוֹב עֲלֵיהֶן כָּךְ וְכָּךְ--הוֹאִיל וְאִלּוּ רָצָה אָמַר, לְקוּחִים הֶן בְּיָדִי--נֶאֱמָן, שֶׁהֲרֵי אֵינָהּ מֻחְזֶקֶת שְׁהִיא לְאָבִיו שֶׁלְּזֶה; וַהֲרֵי זֶה גּוֹבֶה מִשְּׂכָרָהּ מַה שֶׁטָּעַן, וְתַחְזֹר לַיְּתוֹמִים.</p>

<p><b>יד,ט</b>&nbsp;&nbsp;אֲבָל אִם יָצָא עָלֶיהָ קוֹל שְׁהִיא שֶׁלַּיְּתוֹמִים--אֵינוּ נֶאֱמָן, שֶׁהֲרֵי אֵין מַחְזִיקִין בְּנִכְסֵי קָטָן; וְתַחְזֹר הַשָּׂדֶה וְכָל הַפֵּרוֹת שֶׁאָכַל לַיְּתוֹמִים, עַד שֶׁיִּגְדְּלוּ וְיַעֲשֶׂה עִמָּהֶן דִּין.</p>

<p><b>יד,י</b>&nbsp;&nbsp;[ט] אֲכָלָהּ שְׁנֵי חֲזָקָה בְּחַיֵּי אֲבִיהֶן--מִתּוֹךְ שֶׁיָּכוֹל לוֹמַר לְקוּחָה הִיא בְּיָדִי מֵאֲבִיהֶן--נֶאֱמָן לוֹמַר חוֹב יֵשׁ לִי עַל אֲבִיהֶן, וְאֶגְבֶּה אוֹתוֹ מִן הַפֵּרוֹת; וְגוֹבֵהוּ שֶׁלֹּא בִּשְׁבוּעָה, מִתּוֹךְ שֶׁיָּכוֹל לוֹמַר שֶׁלִּי הִיא.</p>

<p><b>יד,יא</b>&nbsp;&nbsp;[י] בּוֹרֵחַ שֶׁבָּרַח מֵחֲמַת סַכָּנַת נְפָשׁוֹת, כְּגוֹן שֶׁהָיָה הַמֶּלֶךְ מְבַקֵּשׁ אוֹתוֹ לְהָמִיתוֹ--אֵין מַחְזִיקִין בִּנְכָסָיו.&nbsp; אַפִלּוּ אָכַל הַמַּחְזִיק כַּמָּה שָׁנִים, וְטָעַן שֶׁלָּקַח--אֵין אֲכִילָתוֹ רְאָיָה; וְאֵין אוֹמְרִין לְבַעַל הַשָּׂדֶה, לָמָּה לֹא מִחִיתָ, מִפְּנֵי שְׁהוּא מִתְעַסֵּק בְּנַפְשׁוֹ.&nbsp; אֲבָל הַבּוֹרֵחַ מֵחֲמַת מָמוֹן, הֲרֵי הוּא כְּכָל אָדָם; וְאִם לֹא מִחָה, מַחְזִיקִין בִּנְכָסָיו.</p>

<p><b>יד,יב</b>&nbsp;&nbsp;[יא] מַחְזִיקִין בְּנִכְסֵי אֵשֶׁת אִישׁ.&nbsp; כֵּיצַד:&nbsp; אֲכָלָהּ מִקְצַת שְׁנֵי חֲזָקָה בְּחַיֵּי הַבַּעַל, וְשָׁלוֹשׁ שָׁנִים אַחַר מִיתַת הַבַּעַל, וְטָעַן וְאָמַר, אַתְּ מָכַרְתְּ לִי וּבַעְלִיךְ--מַעְמִידִין אוֹתָהּ בְּיָדוֹ:&nbsp; מִתּוֹךְ שֶׁיָּכוֹל לוֹמַר מִמֵּךְ לְקַחְתִּיהָ, אַחַר מוֹת בַּעְלִיךְ, שֶׁהֲרֵי אֲכָלָהּ שְׁנֵי חֲזָקָה אַחַר מִיתַת הַבַּעַל, וְלֹא מִחָת בּוֹ.&nbsp; אֲבָל אִם אֲכָלָהּ בְּחַיַּי בַּעְלָהּ כַּמָּה שָׁנִים, וְלֹא אֲכָלָהּ שְׁנֵי חֲזָקָה אַחַר מִיתַת בַּעְלָהּ--אֵין לוֹ חֲזָקָה.</p>

<p><b>יד,יג</b>&nbsp;&nbsp;[יב] כָּל חֲזָקָה שְׁאֵין עִמָּהּ טְעָנָה, אֵינָהּ חֲזָקָה.&nbsp; כֵּיצַד:&nbsp; הֲרֵי שֶׁאָכַל פֵּרוֹת שָׂדֶה זוֹ כַּמָּה שָׁנִים, וּבָא הַמְּעַרְעֵר וְאָמַר לוֹ, מֵאַיִן לָךְ שָׂדֶה זוֹ, שֶׁלִּי הִיא, הֱשִׁיבוֹ וְאָמַר, אֵינִי יוֹדֵעַ שֶׁלְּמִי הִיא, וְכֵיוָן שֶׁלֹּא אָמַר לִי אָדָם, יָרַדְתִּי לְתוֹכָהּ--אֵין זוֹ חֲזָקָה:&nbsp; שֶׁהֲרֵי לֹא טָעַן שֶׁלְּקָחָהּ, וְלֹא שֶׁנִּתְּנָה לוֹ, וְלֹא שֶׁיְּרָשָׁהּ.</p>

<p><b>יד,יד</b>&nbsp;&nbsp;אַף עַל פִּי שֶׁלֹּא טָעַן, אֵין מוֹצִיאִין אוֹתָהּ מִיָּדוֹ, עַד שֶׁיָּבִיא זֶה הַמְּעַרְעֵר עֵדִים שְׁהִיא שֶׁלּוֹ.&nbsp; הֵבִיא עֵדִים--תַּחְזֹר לוֹ הַשָּׂדֶה, וּמוֹצִיאִין מִזֶּה כָּל הַפֵּרוֹת שֶׁאָכַל.&nbsp; וְאֵין פּוֹתְחִין לְזֶה הַמַּחְזִיק תְּחִלָּה; וְאֵין אוֹמְרִים לוֹ, שֶׁמֶּא שְׁטָר הָיָה לָךְ וְאָבַד:&nbsp; עַד שֶׁיִּטְעֹן הוּא מֵעַצְמוֹ.&nbsp; וְאִם לֹא טָעַן, יַחְזִיר כָּל הַפֵּרוֹת שֶׁאָכַל.</p>

<p><b>יד,טו</b>&nbsp;&nbsp;וְכֵן הָאוֹכֵל שְׁנֵי חֲזָקָה מֵחֲמַת שְׁטָר שֶׁיֵּשׁ בְּיָדוֹ, וְנִמְצָא הַשְּׁטָר בָּטֵל--בָּטְלָה הַחֲזָקָה, וְתַחְזֹר הַשָּׂדֶה עִם כָּל הַפֵּרוֹת לַבְּעָלִים.</p>

<p><b>יד,טז</b>&nbsp;&nbsp;[יג] הַבָּא מֵחֲמַת יְרֻשָּׁה--צָרִיךְ לְהָבִיא רְאָיָה שֶׁדָּר אָבִיו בְּשָׂדֶה זוֹ אוֹ נִשְׁתַּמַּשׁ בָּהּ, אַפִלּוּ יוֹם אֶחָד; וְכֵיוָן שֶׁאֲכָלָהּ הוּא שָׁלוֹשׁ שָׁנִים מֵחֲמַת אָבִיו, מַעְמִידִין אוֹתָהּ בְּיָדוֹ.</p>

<p><b>יד,יז</b>&nbsp;&nbsp;אֲבָל אִם לֹא הֵבִיא רְאָיָה שֶׁדָּר בָּהּ אָבִיו כְּלָל--תַּחְזֹר הַשָּׂדֶה וְכָל הַפֵּרוֹת, לַמְּעַרְעֵר שֶׁיֵּשׁ לוֹ עֵדִים שְׁהִיא שֶׁלּוֹ, שֶׁהֲרֵי אֵינוּ טוֹעֵן עָלָיו שֶׁמָּכַר אוֹ נָתַן לוֹ, וְלֹא נוֹדְעָה קַרְקָע זוֹ לַאֲבוֹתָיו.&nbsp; הֵבִיא רְאָיָה שֶׁנִּרְאָה בָּהּ אָבִיו--אֵינָהּ כְּלוּם, שֶׁמֶּא בָּא לְבַקַּר אוֹתָהּ וְלֹא קְנָיָהּ, אֵלָא צָרִיךְ לְהָבִיא רְאָיָה שֶׁדָּר בָּהּ אָבִיו, אַפִלּוּ יוֹם אֶחָד.</p>

<p><b>יד,יח</b>&nbsp;&nbsp;[יד] הֲרֵי שֶׁאָכַל שָׂדֶה זוֹ שָׁנִים רַבּוֹת, וּבָא מְעַרְעֵר וְאָמַר לוֹ, מַה לָךְ וּלְשָׂדֶה זוֹ, הוֹדָה לוֹ וְאָמַר, יוֹדֵעַ אֲנִי שֶׁהָיְתָה שֶׁלָּךְ, אֲבָל פְּלוֹנִי מְכָרָהּ לִי וְהוּא לְקָחָהּ מִמָּךְ, אָמַר לוֹ הַמְּעַרְעֵר, פְּלוֹנִי שֶׁמָּכַר לָךְ גַּזְלָן הוּא--הוֹאִיל וְהוֹדָה שְׁהִיא שֶׁלּוֹ, וְשֶׁלֹּא לְקָחָהּ מִמֶּנּוּ, תַּחְזֹר הַשָּׂדֶה וְכָל הַפֵּרוֹת לַמְּעַרְעֵר, אַף עַל פִּי שְׁאֵין לְזֶה הַמְּעַרְעֵר עֵדִים שְׁהִיא שֶׁלּוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>יד,יט</b>&nbsp;&nbsp;הֵבִיא זֶה הַמַּחְזִיק עֵדִים שֶׁפְּלוֹנִי שֶׁמְּכָרָהּ לוֹ דָּר בָּהּ אַפִלּוּ יוֹם אֶחָד, אוֹ שֶׁאָמַר לוֹ בְּפָנַי לְקָחָהּ מִמָּךְ וְאַחַר כָּךְ מְכָרָהּ לִי--מַעְמִידִין אוֹתָהּ בְּיָדוֹ:&nbsp; שֶׁהֲרֵי יֵשׁ לוֹ טְעָנָה עִם חֶזְקָתוֹ; וְאִלּוּ רָצָה--טָעַן וְאָמַר מִמָּךְ לְקַחְתִּיהָ, שֶׁהֲרֵי יֵשׁ לוֹ שְׁנֵי חֲזָקָה.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק טו</h2>

<p><b>טו,א</b>&nbsp;&nbsp;מִי שֶׁעִרְעַר עַל הַשָּׂדֶה, וְהֵבִיא עֵדִים שְׁהִיא יְדוּעָה לוֹ, וְהֵבִיא זֶה שֶׁבְּתוֹכָהּ שְׁטָר שֶׁלְּקָחָהּ מִמֶּנּוּ, וְהֵבִיא עֵדִים שֶׁאֲכָלָהּ שְׁנֵי חֲזָקָה--אוֹמְרִים לוֹ בַּתְּחִלָּה, קַיָּם שְׁטָרָךְ:&nbsp; אִם נִתְקַיַּם--הֲרֵי מוּטָב, וְיִדּוֹן בַּשְּׁטָר; וְאִם אֵי אִפְשָׁר לוֹ לְקַיְּמוֹ--סוֹמְכִין עַל עֵדֵי חֲזָקָה, וְיִשָּׁבַע הֶסֵּת שֶׁלְּקָחָהּ.</p>

<p><b>טו,ב</b>&nbsp;&nbsp;עֵדֵי חֲזָקָה שֶׁהֵעִיד אֶחָד מִשְּׁנֵיהֶם שֶׁאֲכָלָהּ חִטִּים שְׁנֵי חֲזָקָה, וְהַשֵּׁנִי הֵעִיד שֶׁאֲכָלָהּ שְׂעוֹרִים--עֵדוּתָן קַיֶּמֶת, שְׁאֵין הָעֵד מְדַקְדֵּק בְּזֶה.&nbsp; הֵעִיד הָאֶחָד שֶׁאֲכָלָהּ זֶה שָׁנָה רִאשׁוֹנָה וּשְׁלִישִׁית וַחֲמִישִׁית, וְהַשֵּׁנִי מֵעִיד שֶׁאֲכָלָהּ שְׁנִיָּה וּרְבִיעִית וְשִׁשִּׁית--אֵין עֵדוּתָן מִצְטָרֶפֶת, שֶׁבַּשָּׁנָה שֶׁמֵּעִיד בָּהּ זֶה לֹא הֵעִיד בָּהּ זֶה; וְתַחְזֹר הַקַּרְקָע וְהַפֵּרוֹת.</p>

<p><b>טו,ג</b>&nbsp;&nbsp;מִי שֶׁיָּרַד לְשָׂדֶה בְּחֶזְקַת שְׁהוּא יוֹרֵשׁ, וְאָכַל פֵּרוֹתֶיהָ, וְנִמְצָא יוֹרֵשׁ אַחֵר שְׁהוּא קָרוֹב מִמֶּנּוּ, וְרָאוּי לַיְּרֻשָּׁה--בֵּין שֶׁנִּמְצָא בְּעֵדִים, בֵּין שֶׁהוֹדָה לוֹ זֶה שֶׁיָּרַד תְּחִלָּה--חַיָּב לְהַחְזִיר כָּל הַפֵּרוֹת שֶׁאָכַל.</p>

<p><b>טו,ד</b>&nbsp;&nbsp;שְׁנַיִם שֶׁהָיוּ עוֹרְרִין עַל הַשָּׂדֶה, זֶה אוֹמֵר שֶׁלִּי וְזֶה אוֹמֵר שֶׁלִּי, וְאֵין לְאֶחָד מֵהֶן רְאָיָה, אוֹ שֶׁהֵבִיא כָּל אֶחָד מֵהֶם עֵדִים שְׁהִיא שֶׁלּוֹ, אוֹ שְׁהִיא שֶׁלַּאֲבוֹתָיו, אוֹ שֶׁהֵבִיא כָּל אֶחָד מִשְּׁנֵיהֶם עֵדִים שֶׁאֲכָלָהּ שְׁנֵי חֲזָקָה, וְהַשָּׁנִים שֶׁהֵעִידוּ בָּהֶן אֵלּוּ הֶן הַשָּׁנִים עַצְמָן שֶׁהֵעִידוּ בָּהֶן אֵלּוּ--מַנִּיחִין אוֹתָהּ בֵּינֵיהֶן, וְכָל הַמִּתְגַּבֵּר יֵרֵד בָּהּ; וְיִהְיֶה הָאַחֵר מוֹצִיא מִיָּדוֹ, וְעָלָיו הָרְאָיָה.&nbsp; וְאִם בָּא שְׁלִישִׁי, וְתָקַף עָלֶיהָ וְיָרַד לְתוֹכָהּ--מְסַלְּקִין אוֹתוֹ מִמֶּנָּה.</p>

<p><b>טו,ה</b>&nbsp;&nbsp;הֵבִיא הָאֶחָד עֵדִים שְׁהִיא שֶׁלַּאֲבוֹתָיו, וְשֶׁאֲכָלָהּ שְׁנֵי חֲזָקָה, וַהֲרֵי הִיא תַּחַת יָדוֹ, וְהֵבִיא הַשֵּׁנִי עֵדִים שֶׁאֲכָלָהּ שְׁנֵי חֲזָקָה, וַהֲרֵי הִיא תַּחַת יָדוֹ--נִמְצֵאת עֵדוּת הַחֲזָקָה שֶׁלִּשְׁנֵיהֶם מֻכְחֶשֶׁת; וּמַעְמִידִין אוֹתָהּ בְּיַד זֶה שֶׁהֵעִידוּ לוֹ עֵדֵי הַחֲזָקָה שְׁהִיא שֶׁלַּאֲבוֹתָיו, וּמוֹרִידִין אוֹתוֹ לְתוֹכָהּ.</p>

<p><b>טו,ו</b>&nbsp;&nbsp;חָזַר הַשֵּׁנִי וְהֵבִיא גַּם הוּא עֵדִים שְׁהִיא שֶׁלַּאֲבוֹתָיו, שֶׁהֲרֵי נִמְצֵאת גַּם עֵדוּת זוֹ מֻכְחֶשֶׁת--חוֹזְרִין בֵּית דִּין, וּמְסַלְּקִין מִמֶּנָּה אֶת הָרִאשׁוֹן, וּמַנִּיחִין אוֹתָהּ בֵּין שְׁנֵיהֶם; וְכָל הַמִּתְגַּבֵּר, יֵרֵד בָּהּ.</p>

<p><b>טו,ז</b>&nbsp;&nbsp;[ו] זֶה אוֹמֵר שֶׁלַּאֲבוֹתַי וְזֶה אוֹמֵר שֶׁלַּאֲבוֹתַי, זֶה הֵבִיא עֵדִים שְׁהִיא שֶׁלַּאֲבוֹתָיו וְזֶה הֵבִיא עֵדִים שֶׁאֲכָלָהּ שְׁנֵי חֲזָקָה--תַּחְזֹר לְזֶה שֶׁהֵבִיא עֵדִים שְׁהִיא שֶׁלַּאֲבוֹתָיו, וְיַחְזִיר זֶה כָּל הַפֵּרוֹת שֶׁאָכַל:&nbsp; שֶׁהֲרֵי לֹא טָעַן עָלָיו כְּלוּם, וְאֵין אֲכִילָתוֹ רְאָיָה, שֶׁכָּל חֲזָקָה שְׁאֵין עִמָּהּ טְעָנָה עַל הַבְּעָלִים, אֵינָהּ כְּלוּם.</p>

<p><b>טו,ח</b>&nbsp;&nbsp;חָזַר זֶה הַמַּחְזִיק וְאָמַר, כֵּן שֶׁלַּאֲבוֹתֶיךָ הָיְתָה, וְאַתָּה מְכַרְתָּהּ לִי, וְזֶה שֶׁטָּעַנְתִּי תְּחִלָּה שְׁהִיא שֶׁלַּאֲבוֹתַי, כְּלוֹמַר שֶׁאֲנִי סוֹמֵךְ עָלֶיהָ וַהֲרֵי הִיא שֶׁלִּי כְּשֶׁלַּאֲבוֹתַי, אוֹ שֶׁאָמַר כֵּן שֶׁלַּאֲבוֹתַי, שֶׁלְּקָחוּהָ מֵאֲבוֹתֶיךָ--הֲרֵי זוֹ טְעָנָה נְכוֹנָה, שֶׁהֲרֵי נָתַן אַמְתְּלָה לִדְבָרָיו הָרִאשׁוֹנִים; וּמַעְמִידִין אוֹתָהּ בְּיָדוֹ.&nbsp; וְאִם כְּשֶׁטָּעַן בַּתְּחִלָּה אָמַר לוֹ שֶׁלַּאֲבוֹתַי, וְלֹא שֶׁלַּאֲבוֹתֶיךָ--אֵין שׁוֹמְעִין לוֹ בִּטְעָנָה זוֹ הָאַחֶרֶת.&nbsp; וְכֵן כָּל כַּיּוֹצֶא בְּזֶה.</p>

<p><b>טו,ט</b>&nbsp;&nbsp;[ז] רְאוּבֵן שֶׁהָיָה בְּתוֹךְ שָׂדֶה, בָּא שִׁמְעוֹן וְעִרְעַר עָלָיו, וְאָמַר רְאוּבֵן שָׂדֶה זוֹ מִלֵּוִי קְנִיתִיהָ, וְאָכַלְתִּי אוֹתָהּ שְׁנֵי חֲזָקָה, אָמַר לוֹ שִׁמְעוֹן וַהֲלוֹא שְׁטָר זֶה מְקֻיָּם בְּיָדִי, שֶׁאֲנִי לְקַחְתִּיהָ מִלֵּוִי מֵהַיּוֹם אַרְבַּע שָׁנִים, חָזַר רְאוּבֵן וְאָמַר, וְכִי תַּעֲלֶה עַל דַּעְתָּךְ שֶׁיֵּשׁ לִי שָׁלוֹשׁ שָׁנִים בִּלְבָד מִשֶּׁקְּנִיתִיהָ, שָׁנִים רַבּוֹת יֵשׁ לִי מִשֶּׁלְּקַחְתִּיהָ, וַאֲנִי קְדַמְתִּיךָ--הֲרֵי טְעָנַת רְאוּבֵן טְעָנָה, שֶׁאָדָם קוֹרֶא לְשָׁנִים רַבּוֹת שְׁנֵי חֲזָקָה.</p>

<p><b>טו,י</b>&nbsp;&nbsp;לְפִיכָּךְ אִם הֵבִיא רְאוּבֵן עֵדִים שֶׁאֲכָלָהּ שֶׁבַע שָׁנִים, שֶׁנִּמְצָא שֶׁאֲכָלָהּ שְׁנֵי חֲזָקָה קֹדֶם שֶׁלְּקָחָהּ שִׁמְעוֹן--מַעְמִידִין אוֹתָהּ בְּיָדוֹ.&nbsp; אֲבָל אִם אֲכָלָהּ פָּחוּת מִשֶּׁבַע שָׁנִים--תַּחְזֹר לְשִׁמְעוֹן, שְׁאֵין לָךְ מֶחָאָה מִלֵּוִי גְּדוֹלָה מִזּוֹ, שֶׁהֲרֵי מְכָרָהּ, קֹדֶם שֶׁיַּחְזִיק רְאוּבֵן.</p>

<p><b>טו,יא</b>&nbsp;&nbsp;[ח] זֶה אוֹמֵר שֶׁלַּאֲבוֹתַי וְהֵבִיא עֵדִים, וְזֶה אוֹמֵר שֶׁלַּאֲבוֹתַי וְאֵין לוֹ עֵדִים--תַּחְזֹר לְזֶה שֶׁהֵבִיא עֵדִים; וּמוֹצִיאִין מִזֶּה כָּל הַפֵּרוֹת שֶׁהוֹדָה בָּהֶן שֶׁאֲכָלָן, אַף עַל פִּי שְׁאֵין עָלָיו עֵדִים שֶׁאָכַל, שֶׁהֲרֵי הוּא אוֹמֵר שֶׁמֵּחֲמַת אֲבוֹתָיו אָכַל, וַהֲרֵי הָעֵדִים שְׁהִיא שֶׁלַּאֲבוֹתָיו שֶׁלְּזֶה הַטּוֹעֵן.&nbsp; וְכֵן כָּל כַּיּוֹצֶא בְּזֶה.</p>

<p><b>טו,יב</b>&nbsp;&nbsp;[ט] הֵבִיא הַמְּעַרְעֵר עֵדִים שֶׁזּוֹ הַשָּׂדֶה שֶׁלּוֹ, וְזֶה שֶׁבְּתוֹכָהּ טוֹעֵן מִמָּךְ לְקַחְתִּיהָ, וַהֲרֵי שְׁטָרִי, וְהוֹצִיא שְׁטָר מְקֻיָּם, טָעַן הַמְּעַרְעֵר שְׁהוּא מְזֻיָּף, וְהוֹדָה בַּעַל הַשְּׁטָר וְאָמַר כֵּן הוּא, אֲבָל הָיָה לִי שְׁטָר כָּשֵׁר וְאָבַד, וְלָקַחְתִּי זֶה בְּיָדִי כְּדֵי לְאַיַּם עָלָיו שֶׁיּוֹדֶה שֶׁמָּכַר לִי בֶּאֱמֶת--הוֹאִיל וְאִלּוּ רָצָה, הָיָה עוֹמֵד בִּשְׁטָרוֹ שֶׁהֲרֵי מְקֻיָּם הוּא--הֲרֵי זֶה נֶאֱמָן, וְאֵין מוֹצִיאִין אֶת הַשָּׂדֶה מִתַּחַת יָדוֹ; וְיִשָּׁבַע הֶסֵּת.</p>

<p><b>טו,יג</b>&nbsp;&nbsp;[י] הֵבִיא הַמְּעַרְעֵר עֵדִים שֶׁזּוֹ הַשָּׂדֶה שֶׁלּוֹ, וְזֶה שֶׁבְּתוֹכָהּ טוֹעֵן מִמָּךְ לְקַחְתִּיהָ, וַאֲכַלְתִּיהָ שְׁנֵי חֲזָקָה, וְהֵבִיא עֵדִים שֶׁאֲכָלָהּ שְׁנֵי חֲזָקָה, טָעַן הַמְּעַרְעֵר וְאָמַר, הֵיאַךְ תִּטְעֹן שֶׁלְּקַחֲתָהּ מִמֶּנִּי מֵהַיּוֹם שָׁלוֹשׁ שָׁנִים, וּבְאוֹתוֹ הַזְּמָן, לֹא הָיִיתִי בַּמְּדִינָה--מַצְרִיכִין זֶה שֶׁבְּתוֹכָהּ לְהָבִיא רְאָיָה שֶׁזֶּה פְּלוֹנִי הַמְּעַרְעֵר הָיָה עִמּוֹ בַּמְּדִינָה בִּזְמָן זֶה שֶׁטּוֹעֵן שֶׁמְּכָרָהּ לוֹ בּוֹ, אַפִלּוּ יוֹם אֶחָד כְּדֵי שֶׁיִּהְיֶה אִפְשָׁר שֶׁיִּמְכֹּר לוֹ; וְאִם לֹא הֵבִיא, מְסַלְּקִין אוֹתוֹ.</p>

<p><b>טו,יד</b>&nbsp;&nbsp;[יא] מִי שֶׁהָלַךְ לִמְדִינַת הַיָּם, וְאָבְדָה דֶּרֶךְ שָׂדֵהוּ, בֵּין שֶׁהָיוּ אַרְבַּע הַשָּׂדוֹת הַמַּקִּיפוֹת אוֹתָהּ לְאַרְבָּעָה אֲנָשִׁים, בֵּין שֶׁהָיוּ הָאַרְבָּעָה קָנוּ מֵאֶחָד--הֲרֵי כָּל אֶחָד מֵהֶן דּוֹחֵהוּ וְאוֹמֵר לוֹ, שֶׁמֶּא דֶּרֶךְ שֶׁלָּךְ עַל חֲבֵרִי הִיא; לְפִיכָּךְ יִקְנֶה לוֹ דֶּרֶךְ בְּמֵאָה מָנֶה, אוֹ יִפְרַח בָּאַוֵּיר.</p>

<p><b>טו,טו</b>&nbsp;&nbsp;וְכֵן אִם הָיוּ אַרְבַּע הַשָּׂדוֹת לְאִישׁ אֶחָד, שֶׁקָּנָה אוֹתָן מֵאַרְבָּעָה--אֵין לוֹ עָלָיו דֶּרֶךְ:&nbsp; שֶׁהֲרֵי אוֹמֵר לוֹ עַתָּה אִם אַחְזִיר לְכָל אֶחָד שְׁטָרוֹ, אֵין אַתָּה יָכוֹל לַעֲבֹר עַל אֶחָד מֵהֶן, וַאֲנִי קָנִיתִי מִכָּל אֶחָד מֵהֶן, כָּל זְכוּת שֶׁיֵּשׁ לוֹ.&nbsp; אֲבָל אִם הָיָה בַּעַל אַרְבַּע הַשָּׂדוֹת הַמַּקִּיפוֹת אִישׁ אֶחָד, וְהוּא בַּעַל הַמְּצָר שֶׁלָּהּ מִתְּחִלָּה וְעַד סוֹף--הֲרֵי זֶה אוֹמֵר לוֹ, מִכָּל מָקוֹם דַּרְכִּי עָלֶיךָ; וְיֵלֵךְ לוֹ בִּקְצָרָה, בְּאֵי זוֹ שָׂדֶה שֶׁיִּרְצֶה בַּעַל הַשָּׂדוֹת.&nbsp; וְכֵן כָּל כַּיּוֹצֶא בְּזֶה.&nbsp; וְאִם הִחְזִיק בַּדֶּרֶךְ, וְאָמַר זוֹ הִיא דַּרְכִּי--אֵין מְסַלְּקִין אוֹתוֹ מִמֶּנָּה, אֵלָא בִּרְאָיָה בְּרוּרָה.
<br>&nbsp;</p>

<h2>הִלְכּוֹת טוֹעֵן וְנִטְעָן פֵּרֶק טז</h2>

<p><b>טז,א</b>&nbsp;&nbsp;רְאוּבֵן שֶׁמָּכַר שָׂדֶה לְשִׁמְעוֹן, וְהָיָה לֵוִי מֵעֵדֵי הַשְּׁטָר, וּבָא לֵוִי לְעַרְעַר עַל הַשָּׂדֶה, וְלִטְעֹן שֶׁרְאוּבֵן גָּזַל אוֹתָהּ מִמֶּנּוּ--אֵין שׁוֹמְעִין לוֹ, וְאֵין מַשְׁגִּיחִין עַל רְאָיוֹת שֶׁיָּבִיא עַל אוֹתָהּ שָׂדֶה, וַהֲרֵי אִבַּד כָּל זְכוּתוֹ:&nbsp; שֶׁאוֹמְרִין לוֹ הֵיאַךְ תָּעִיד עַל הַמְּכָר, וְתַחְזֹר וּתְעַרְעַר.</p>

<p><b>טז,ב</b>&nbsp;&nbsp;וְכֵן אִם הֵעִיד לֵוִי בַּשְּׁטָר שֶׁכָּתוּב בּוֹ הַשָּׂדֶה הַפְּלוֹנִית שֶׁלִּרְאוּבֵן מִצַּד מִזְרָח, אוֹ מַעְרָב--הוֹאִיל וְעָשָׂה הַשָּׂדֶה סִימָן לְאַחֵר, וְהֵעִיד בַּשְּׁטָר--אִבַּד אֶת זְכוּתוֹ, וְאֵינוּ יָכוֹל לַחְזֹר וּלְעַרְעַר:&nbsp; שֶׁאוֹמְרִין לוֹ הֵיאַךְ תָּעִיד בִּשְׁטָר זֶה שֶׁכָּתוּב בּוֹ הַשָּׂדֶה הַזֹּאת מִצַּד פְּלוֹנִי, וְתַחְזֹר וּתְעַרְעַר עָלֶיהָ.</p>

<p><b>טז,ג</b>&nbsp;&nbsp;[ב] טָעַן הָעֵד וְאָמַר, תֶּלֶם אֶחָד הוּא שֶׁעָשִׂיתִי סִימָן וְלֹא כָּל הַשָּׂדֶה, וְאוֹתוֹ הַתֶּלֶם הַסָּמוּךְ לַמְּצָר בִּלְבָד, הוּא שֶׁלִּרְאוּבֵן--הֲרֵי זוֹ טְעָנָה הַנִּשְׁמַעַת; וְיֵשׁ לוֹ לְעוֹרֵר עַל כָּל הַשָּׂדֶה, חוּץ מֵאוֹתוֹ הַתֶּלֶם.</p>

<p><b>טז,ד</b>&nbsp;&nbsp;אֵין כָּל הַדְּבָרִים אֲמוּרִים, אֵלָא בְּאֶחָד מֵעֵדֵי הַשְּׁטָר שֶׁבָּא לְעַרְעַר.&nbsp; אֲבָל הַדַּיָּן שֶׁקִּיַּם הַשְּׁטָר--יֵשׁ לוֹ לְעַרְעַר, מִפְּנֵי שֶׁיָּכוֹל לִטְעֹן וְלוֹמַר, לֹא יָדַעְתִּי מַה הָיָה כָּתוּב בַּשְּׁטָר:&nbsp; מִפְּנֵי שֶׁיֵּשׁ לַדַּיָּנִין לְקַיַּם אֶת הַשְּׁטָר, אַף עַל פִּי שֶׁלֹּא קְרָאוּהוּ.&nbsp; אֲבָל הָעֵדִים--אֵין חוֹתְמִין עַל הַשְּׁטָר אֵלָא אִם כֵּן קְרָאוּהוּ כֻּלּוֹ, וְדִקְדְּקוּ בּוֹ.</p>

<p><b>טז,ה</b>&nbsp;&nbsp;[ג] בָּא שִׁמְעוֹן, וְנִמְלַךְ בְּלֵוִי וְאָמַר לוֹ, הֲרֵינִי קוֹנֶה שָׂדֶה פְּלוֹנִית מֵרְאוּבֵן, בַּעֲצָתָךְ שֶׁנִּקְנֶה אוֹתָהּ, אָמַר לוֹ לֵוִי לֵךְ וּקְנֵה, טוֹבָה הִיא--יֵשׁ לוֹ לְלֵוִי לְעַרְעַר עָלֶיהָ, וְלֹא אִבַּד אֶת זְכוּתוֹ:&nbsp; שֶׁהֲרֵי לֹא עָשָׂה מַעֲשֶׂה; וְיֵשׁ לוֹ לוֹמַר רְצוֹנִי הָיָה שֶׁתֵּצֵא מִתַּחַת יַד רְאוּבֵן שְׁהוּא אַלָּם, כְּדֵי שֶׁאֶתְבְּעֶנָּה בַּדִּין וְאֶקַּח שָׂדִי.</p>

<p><b>טז,ו</b>&nbsp;&nbsp;[ד] רְאוּבֵן שֶׁעִרְעַר עַל שִׁמְעוֹן, וְשִׁמְעוֹן אוֹמֵר אֵינִי יוֹדֵעַ מַה אַתָּה סָח, אֵלָא שָׂדֶה זוֹ מִלֵּוִי לְקַחְתִּיהָ, וַהֲרֵי עֵדִים שֶׁאֲכַלְתִּיהָ שְׁנֵי חֲזָקָה--אָמַר לוֹ רְאוּבֵן וַהֲרֵי יֵשׁ לִי עֵדִים שֶׁבָּעֶרֶב בָּאתָ אֵלַי וְאָמַרְתָּ לִי, מְכֹר לִי שָׂדֶה זוֹ--אֵין זוֹ רְאָיָה; וְיֵשׁ לְשִׁמְעוֹן לוֹמַר רָצִיתִי לִקְנוֹת מִמָּךְ, כְּדֵי שֶׁלֹּא תְעַרְעַר וְלֹא תַטְרִיחֵנִי בַּדִּין, אַף עַל פִּי שְׁאֵינִי יוֹדֵעַ אִם הִיא לָךְ, אוֹ אֵינָהּ.&nbsp; וְכֵן כָּל כַּיּוֹצֶא בְּזֶה.&nbsp; וְאִם לֹא טָעַן שִׁמְעוֹן טְעָנָה זוֹ, אֵין טוֹעֲנִין לוֹ.</p>

<p><b>טז,ז</b>&nbsp;&nbsp;[ה] רְאוּבֵן שֶׁעִרְעַר עַל שִׁמְעוֹן, וְהֵבִיא עֵדִים שֶׁשָּׂדֶה זוֹ שֶׁלּוֹ, וְשִׁמְעוֹן שֶׁבְּתוֹכָהּ טוֹעֵן, אַתָּה מְכַרְתָּהּ לִי וַאֲכַלְתִּיהָ שְׁנֵי חֲזָקָה, וּרְאוּבֵן אוֹמֵר, גָּזֵל אָכַלְתָּ--בֵּין שֶׁלֹּא הָיוּ שָׁם עֵדִים שֶׁאָכַל כְּלָל, בֵּין שֶׁהָיָה שָׁם עֵד אֶחָד שֶׁאֲכָלָהּ שָׁלוֹשׁ שָׁנִים--אֵינוּ חַיָּב לְהַחְזִיר הַפֵּרוֹת שֶׁאָכַל, שֶׁהֲרֵי הוּא אוֹמֵר שֶׁלִּי אָכַלְתִּי; וְאֵין עָלָיו עֵדִים שֶׁמְּחַיְּבִין אוֹתוֹ בַּפֵּרוֹת, שֶׁהֲרֵי מֵעַצְמוֹ הוֹדָה.&nbsp; וְזֶה הָעֵד שֶׁהֵעִיד שֶׁאֲכָלָהּ שָׁלוֹשׁ שָׁנִים, לְיַפּוֹת כּוֹחוֹ שֶׁלָּאוֹכֵל הוּא בָּא, וְאִלּוּ הָיָה עִמּוֹ אַחֵר, הָיְתָה הַשָּׂדֶה עוֹמֶדֶת בְּיָדוֹ.&nbsp; לְפִיכָּךְ יִשָּׁבַע רְאוּבֵן הֶסֵּת שֶׁלֹּא מָכַר, וְתַחְזֹר לוֹ הַשָּׂדֶה; וְיִשָּׁבַע שִׁמְעוֹן הֶסֵּת שְׁאֵינוּ חַיָּב לוֹ כְּלוּם בַּפֵּרוֹת שֶׁאָכַל, וְיִפָּטֵר.</p>

<p><b>טז,ח</b>&nbsp;&nbsp;[ו] הָיוּ שְׁנֵי עֵדִים מְעִידִים עַל שִׁמְעוֹן שֶׁאֲכָלָהּ פָּחוּת מִשְּׁנֵי חֲזָקָה, יַחְזִיר כָּל הַפֵּרוֹת שֶׁאָכַל.&nbsp; וְאַפִלּוּ הָיָה עֵד אֶחָד--חַיָּב לְהַחְזִיר עַל פִּיו, שֶׁהֲרֵי אֵינוּ מַכְחִישׁ הָעֵד, אֵלָא אוֹמֵר אֱמֶת הֵעִיד וְאָכַלְתִּי שְׁתֵּי שָׁנִים, וְשֶׁלִּי אָכַלְתִּי:&nbsp; וְנִמְצָא מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.</p>

<p><b>טז,ט</b>&nbsp;&nbsp;[ז] כָּל הַמְּחֻיָּב לְהַחְזִיר הַפֵּרוֹת--אִם לֹא הָיוּ יְדוּעִין, וְאֵין בֵּית דִּין יְכוּלִין לְשַׁעַר אוֹתָן כְּשָׂכָר הַבָּתִּים וְכַיּוֹצֶא בּוֹ שְׁהוּא יָדוּעַ, אֵלָא הָיוּ פֵּרוֹת אִילָן אוֹ פֵּרוֹת שָׂדֶה, שְׁאֵינָן יְדוּעִין--הוֹאִיל וְאֵין כָּאן טְעָנָה וַדָּאִית, יְשַׁלַּם מַה שֶׁיּוֹדֶה בּוֹ שֶׁאֲכָלוֹ; וּמַחְרִימִין עַל מִי שֶׁאָכַל יוֹתֵר, וְלֹא יְשַׁלַּם.</p>

<p><b>טז,י</b>&nbsp;&nbsp;[ח] כָּל הַמַּחְזִיר קַרְקָע מִתַּחַת יָדוֹ--אִם שְׂכָרָהּ לַאֲחֵרִים כְּשֶׁהָיָה מַחְזִיק בָּהּ, וְהָיוּ הַשּׂוֹכְרִין קַיָּמִין--מוֹצִיאִין מֵהֶן הַשָּׂכָר פַּעַם שְׁנִיָּה, וְנוֹתְנִין לְבַעַל הַקַּרְקָע; וְחוֹזְרִין וְתוֹבְעִין זֶה שֶׁשָּׂכַר לָהֶם, מְקוֹם שְׁאֵינוּ שֶׁלּוֹ.</p>

<p><b>טז,יא</b>&nbsp;&nbsp;[ט] אָסוּר לָאָדָם לִטְעֹן טְעָנַת שֶׁקֶר, כְּדֵי לְעַוַּת הַדִּין אוֹ כְּדֵי לְעַכְּבוֹ.&nbsp; כֵּיצַד:&nbsp; הָיָה נוֹשֶׁה בַּחֲבֵרוֹ מָנֶה--לֹא יִטְעְנֶנּוּ בְּמָאתַיִם, כְּדֵי שֶׁיּוֹדֶה בְּמָנֶה וְיִתְחַיַּב שְׁבוּעָה.&nbsp; הָיָה נוֹשֶׁה בּוֹ מָנֶה, וּטְעָנוֹ מָאתַיִם--לֹא יֹאמַר אֶכְפֹּר בַּכֹּל בְּבֵית דִּין וְאוֹדֶה לוֹ בְּמָנֶה בֵּינִי לְבֵינוֹ, כְּדֵי שֶׁלֹּא אֶתְחַיַּב לוֹ שְׁבוּעָה.</p>

<p><b>טז,יב</b>&nbsp;&nbsp;[י] הָיוּ שְׁלוֹשָׁה נוֹשִׁין מָנֶה מָנֶה בְּאֶחָד, וְכָפַר בָּהֶן--לֹא יִהְיֶה אֶחָד תּוֹבֵעַ, וּשְׁנַיִם מְעִידִים, וּכְשֶׁיּוֹצִיאוּ מִמֶּנּוּ, יַחְלֹקוּ.&nbsp; וְעַל דְּבָרִים אֵלּוּ וְכַיּוֹצֶא בָּהֶן, הִזְהִיר הַכָּתוּב וְאָמַר "מִדְּבַר-שֶׁקֶר, תִּרְחָק" (שמות כג,ז).
<br>&nbsp;</p>
</div>
</body></html>
