<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2015 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר משפטים - הלכות נחלות</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת נְחָלוֹת</h1>

<p>מִצְוַת עֲשֵׂה אַחַת, וְהִיא דִּין סֵדֶר נְחָלוֹת.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת נְחָלוֹת פֵּרֶק א</h2>

<p><b>א,א</b>&nbsp;&nbsp;סֵדֶר נְחָלוֹת כָּךְ הוּא:&nbsp; מִי שֶׁמֵּת--יִירָשׁוּהוּ בָּנָיו, וְהֶם קוֹדְמִין לַכֹּל; וְהַזְּכָרִים קוֹדְמִין לַנְּקֵבוֹת, [ב] בְּכָל מָקוֹם--אֵין לַנְּקֵבָה עִם הַזָּכָר, יְרֻשָּׁה.&nbsp; אִם אֵין לוֹ בָּנִים, יִירָשֶׁנּוּ אָבִיו; וְאֵין הָאֵם יוֹרֶשֶׁת אֶת בָּנֶיהָ, וְדָבָר זֶה מִפִּי הַקַּבָּלָה.&nbsp; [ג] וְכָל הַקּוֹדֵם בַּנַּחֲלָה, יוֹצְאֵי יְרֵכוֹ קוֹדְמִין.</p>

<p><b>א,ב</b>&nbsp;&nbsp;לְפִיכָּךְ מִי שֶׁמֵּת, בֵּין אִישׁ בֵּין אִשָּׁה--אִם הִנִּיחַ בֵּן, יוֹרֵשׁ הַכֹּל.&nbsp; לֹא נִמְצָא לוֹ בֵּן בָּעוֹלָם, מְעַיְּנִין עַל זַרְעוֹ שֶׁלַּבֵּן:&nbsp; אִם נִמְצָא לִבְנוֹ זֶרַע, בֵּין זְכָרִים בֵּין נְקֵבוֹת--אַפִלּוּ בַּת בַּת בַּת בְּנוֹ, עַד סוֹף הָעוֹלָם--הִיא תִּירַשׁ אֶת הַכֹּל.&nbsp; לֹא נִמְצָא לוֹ זֶרַע בֵּן, חוֹזְרִין אֵצֶל הַבַּת.</p>

<p><b>א,ג</b>&nbsp;&nbsp;הָיְתָה לוֹ בַּת, תִּירַשׁ אֶת הַכֹּל.&nbsp; לֹא נִמְצֵאת לוֹ בַּת בָּעוֹלָם, מְעַיְּנִין עַל זֶרַע הַבַּת:&nbsp; אִם נִמְצָא לָהּ זֶרַע, בֵּין זְכָרִים בֵּין נְקֵבוֹת, עַד סוֹף הָעוֹלָם--הוּא יוֹרֵשׁ הַכֹּל.&nbsp; לֹא נִמְצָא לוֹ זֶרַע בַּת, חוֹזֶרֶת הַיְּרֻשָּׁה לְאָבִיו.</p>

<p><b>א,ד</b>&nbsp;&nbsp;אִם לֹא הָיָה אָבִיו קַיָּם--מְעַיְּנִין עַל זֶרַע הָאָב, שְׁהֶן אֲחֵי הַמֵּת:&nbsp; נִמְצָא לוֹ אָח אוֹ זֶרַע אָח, יוֹרֵשׁ הַכֹּל.&nbsp; וְאִם לָאו, חוֹזְרִין אֵצֶל הָאָחוֹת:&nbsp; נִמְצֵאת לוֹ אָחוֹת אוֹ זַרְעָהּ, יִירְשׁוּ הַכֹּל.&nbsp; וְאִם לֹא נִמְצָא לוֹ זֶרַע אַחִים--הוֹאִיל וְאֵין לָאָב זֶרַע, תַּחְזֹר הַיְּרֻשָּׁה לַאֲבִי הָאָב.</p>

<p><b>א,ה</b>&nbsp;&nbsp;לֹא הָיָה אֲבִי הָאָב קַיָּם--מְעַיְּנִין עַל זַרְעוֹ שֶׁלַּאֲבִי הָאָב, שְׁהֶן אֲחֵי אָבִיו שֶׁלַּמֵּת; וְהַזְּכָרִים קוֹדְמִין לַנְּקֵבוֹת, וְזַרְעָן שֶׁלַּזְּכָרִים קוֹדְמִין לַנְּקֵבוֹת, כְּמוֹ שֶׁהָיָה הַדִּין בְּזַרְעוֹ שֶׁלַּמֵּת עַצְמוֹ.&nbsp; לֹא נִמְצְאוּ אַחִים לְאָבִיו, לֹא הֶם וְלֹא זַרְעָן--תַּחְזֹר הַיְּרֻשָּׁה לַאֲבִי אֲבִי הָאָב.&nbsp; וְעַל הַדֶּרֶךְ הַזֹּאת נַחֲלָה מְמַשְׁמֶשֶׁת וְעוֹלָה, עַד רְאוּבֵן.</p>

<p><b>א,ו</b>&nbsp;&nbsp;נִמְצֵאתָ אוֹמֵר הַבֵּן קוֹדֵם לַבַּת, וְכָל יוֹצְאֵי יְרֵכוֹ שֶׁלַּבֵּן קוֹדְמִין לַבַּת.&nbsp; וְהַבַּת קוֹדֶמֶת לַאֲבִי אָבִיהָ, וְכָל יוֹצְאֵי יְרֵכָהּ קוֹדְמִין לַאֲבִי אָבִיהָ.&nbsp; וַאֲבִי הַמֵּת קוֹדֵם לַאֲחֵי הַמֵּת, מִפְּנֵי שְׁהֶן יוֹצְאֵי יְרֵכוֹ.&nbsp; וְהָאָח קוֹדֵם לָאָחוֹת, וְכָל יוֹצְאֵי יְרֵכוֹ שֶׁלָּאָח קוֹדְמִין לָאָחוֹת.&nbsp; וְאָחוֹת קוֹדֶמֶת לַאֲבִי אָבִיהָ, וְכָל יוֹצְאֵי יְרֵכָהּ קוֹדְמִין לַאֲבִי אָבִיהָ.</p>

<p><b>א,ז</b>&nbsp;&nbsp;אֲבִי הָאָב קוֹדֵם לַאֲחִי אָבִיו שֶׁלַּמֵּת, וַאֲחִי אָבִיו קוֹדֵם לַאֲחוֹת אָבִיו, וְכָל יוֹצְאֵי יְרֵכוֹ שֶׁלַּאֲחִי אָבִיו קוֹדְמִין לַאֲחוֹת אָבִיו, וַאֲחוֹת אָבִיו קוֹדֶמֶת לַאֲבִי אֲבִי אָבִיו שֶׁלַּמֵּת, וְכֵן כָּל יוֹצְאֵי יְרֵכָהּ שֶׁלַּאֲחוֹת אָבִיו קוֹדְמִין לַאֲבִי אֲבִי אָבִיו.&nbsp; וְעַל דֶּרֶךְ זוֹ הוֹלֵךְ וְעוֹלֶה, עַד רֹאשׁ הַדּוֹרוֹת; לְפִיכָּךְ אֵין לָךְ אָדָם מִיִּשְׂרָאֵל שְׁאֵין לוֹ יוֹרֵשׁ.</p>

<p><b>א,ח</b>&nbsp;&nbsp;[ד] מִי שֶׁמֵּת וְהִנִּיחַ בַּת וּבַת הַבֵּן--אַפִלּוּ בַּת בַּת בַּת הַבֵּן עַד סוֹף כַּמָּה דּוֹרוֹת--הִיא קוֹדֶמֶת וְתִירַשׁ הַכֹּל, וְאֵין לַבַּת כְּלוּם.&nbsp; וְהוּא הַדִּין לְבַת הָאָח עִם הָאָחוֹת, וּלְבַת בֶּן אֲחִי אָבִיו עִם אֲחוֹת אָבִיו.&nbsp; וְכֵן כָּל כַּיּוֹצֶא בָּהֶן.</p>

<p><b>א,ט</b>&nbsp;&nbsp;[ה] מִי שֶׁהָיוּ לוֹ שְׁנֵי בָּנִים, וּמֵתוּ הַשְּׁנֵי בָּנִים בְּחַיָּו, וְהִנִּיחַ הַבֵּן הָאֶחָד שְׁלוֹשָׁה בָּנִים, וְהִנִּיחַ הַבֵּן הַשֵּׁנִי בַּת אַחַת, וְאַחַר כָּךְ מֵת הַזָּקֵן--נִמְצְאוּ שְׁלֹשֶׁת בְּנֵי בְּנוֹ יוֹרְשִׁין חֲצִי הַנַּחֲלָה, וּבַת בְּנוֹ יוֹרֶשֶׁת הַחֵצִי:&nbsp; שֶׁכָּל אֶחָד מֵהֶן יוֹרֵשׁ חֵלֶק אָבִיו.&nbsp; וְעַל דֶּרֶךְ זוֹ חוֹלְקִין בְּנֵי הָאַחִים, וּבְנֵי אֲחֵי הָאָב, עַד רֹאשׁ הַדּוֹרוֹת.</p>

<p><b>א,י</b>&nbsp;&nbsp;[ו] מִשְׁפַּחַת הָאֵם אֵינָהּ קְרוּיָה מִשְׁפָּחָה, וְאֵין יְרֻשָּׁה אֵלָא לְמִשְׁפַּחַת הָאָב; לְפִיכָּךְ הָאַחִים מִן הָאֵם, אֵין יוֹרְשִׁין זֶה אֶת זֶה, וְהָאַחִין מִן הָאָב, יוֹרְשִׁין זֶה אֶת זֶה.&nbsp; וְאֶחָד אָחִיו שְׁהוּא מֵאָבִיו בִּלְבָד, אוֹ אָחִיו שְׁהוּא מֵאָבִיו וּמֵאִמּוֹ.</p>

<p><b>א,יא</b>&nbsp;&nbsp;[ז] כָּל הַקְּרוֹבִין בַּעֲבֵרָה, יוֹרְשִׁין כַּכְּשָׁרִים.&nbsp; כֵּיצַד:&nbsp; כְּגוֹן שֶׁהָיָה לוֹ בֶּן מַמְזֵר, אוֹ אָח מַמְזֵר--הֲרֵי אֵלּוּ כִּשְׁאָר הַבָּנִים וְכִשְׁאָר הָאַחִים, לַנַּחֲלָה.&nbsp; אֲבָל בְּנוֹ מִן הַשִּׁפְחָה, אוֹ מִן הַנָּכְרִית--אֵינוּ בֵּן לְדָבָר מִן הַדְּבָרִים, וְאֵינוּ יוֹרֵשׁ כְּלָל.</p>

<p><b>א,יב</b>&nbsp;&nbsp;[ח] הָאִשָּׁה אֵינָהּ יוֹרֶשֶׁת אֶת בַּעְלָהּ כְּלָל; וְהַבַּעַל יוֹרֵשׁ אֶת כָּל נִכְסֵי אִשְׁתּוֹ, מִדִּבְרֵי סוֹפְרִים.&nbsp; וְהוּא קוֹדֵם לַכֹּל בִּירֻשָּׁתָהּ, אַף עַל פִּי שְׁהִיא אֲסוּרָה עָלָיו--כְּגוֹן אַלְמָנָה לְכוֹהֵן גָּדוֹל, גְּרוּשָׁה וַחֲלוּצָה לְכוֹהֵן הִדְיוֹט.&nbsp; וְאַף עַל פִּי שְׁהִיא קְטַנָּה, וְאַף עַל פִּי שֶׁהַבַּעַל חֵרֵשׁ--הוּא יוֹרֵשׁ אֶת אִשְׁתּוֹ.</p>

<p><b>א,יג</b>&nbsp;&nbsp;[ט] כְּבָר בֵּאַרְנוּ בְּהִלְכּוֹת אִישׁוּת שְׁאֵין הַבַּעַל יוֹרֵשׁ אֶת אִשְׁתּוֹ, עַד שֶׁתִּכָּנֵס לִרְשׁוּתוֹ, וּשְׁאֵין הַפִּקֵּחַ יוֹרֵשׁ אֶת הַחֵרֶשֶׁת שֶׁנְּשָׂאָהּ כִּשְׁהִיא חֵרֶשֶׁת, אַפִלּוּ נִתְפַּקְּחָה.&nbsp; וְשָׁם בֵּאַרְנוּ שְׁהוּא יוֹרֵשׁ כָּל נִכְסֵי אִשְׁתּוֹ שֶׁבָּאוּ לִרְשׁוּתָהּ וְהֻחְזְקוּ, בֵּין נְכָסִים שֶׁהִכְנִיסָה לוֹ בִּנְדוּנְיָתָהּ בֵּין נְכָסִים שֶׁלֹּא הִכְנִיסָה לוֹ.&nbsp; וּמִי שֶׁנִּתְגָּרְשָׁה סְפֵק גֵּרוּשִׁין, וּמֵתָה--אֵין הַבַּעַל יוֹרְשָׁהּ.</p>

<p><b>א,יד</b>&nbsp;&nbsp;[י] בַּעַל שֶׁנָּשָׂא קְטַנָּה שְׁאֵינָהּ צְרִיכָה מֵאוּן--אֵינוּ יוֹרְשָׁהּ, שֶׁהֲרֵי אֵין כָּאן שֵׁם אִישׁוּת.&nbsp; וְכֵן שׁוֹטֶה שֶׁנָּשָׂא פִּקַּחַת, אוֹ פִּקֵּחַ שֶׁנָּשָׂא שׁוֹטָה--אֵינוּ יוֹרְשָׁהּ, שֶׁהֲרֵי לֹא תִקְּנוּ חֲכָמִים לָהֶן נִשּׂוּאִין.</p>

<p><b>א,טו</b>&nbsp;&nbsp;[יא] בַּעַל שֶׁמֵּתָה אִשְׁתּוֹ, וְאַחַר כָּךְ מֵת אָבִיהָ אוֹ אָחִיהָ אוֹ אֶחָד מִן הַמּוֹרִישִׁין אוֹתָהּ--אֵין הַבַּעַל יוֹרֵשׁ אוֹתָן, אֵלָא יִירַשׁ אוֹתָן זַרְעָהּ, אִם הָיָה לָהּ זֶרַע; אוֹ תַּחְזֹר הַיְּרֻשָּׁה לְמִשְׁפַּחַת בֵּית אָבִיהָ:&nbsp; שְׁאֵין הַבַּעַל יוֹרֵשׁ נְכָסִים הָרְאוּיִין לָבוֹא לְאַחַר מִכָּאן, אֵלָא הַנְּכָסִים שֶׁכְּבָר בָּאוּ לִרְשׁוּתָהּ קֹדֶם שֶׁתָּמוּת.</p>

<p><b>א,טז</b>&nbsp;&nbsp;[יב] וְכֵן אֵין הַבַּעַל יוֹרֵשׁ אֶת אִשְׁתּוֹ, וְהוּא בַּקֶּבֶר כִּשְׁאָר הַיּוֹרְשִׁין שֶׁלְּמִשְׁפַּחַת הָאָב.&nbsp; כֵּיצַד:&nbsp; בַּעַל שֶׁמֵּת, וְאַחַר כָּךְ מֵתָה אִשְׁתּוֹ--אֵין אוֹמְרִין הוֹאִיל וְהַבַּעַל הָיָה קוֹדֵם לְכָל אָדָם בִּירֻשָּׁתָהּ, כָּךְ יוֹרְשֵׁי הַבַּעַל יִקְדְּמוּ לִשְׁאָר יוֹרְשֵׁי הָאִשָּׁה; אֵלָא יוֹרְשֵׁי הָאִשָּׁה מִמִּשְׁפַּחַת בֵּית אָבִיהָ, הֶם הַיּוֹרְשִׁים אוֹתָהּ, אִם מֵתָה אַחַר בַּעְלָהּ.</p>

<p><b>א,יז</b>&nbsp;&nbsp;[יג] וְכֵן אֵין הַבֵּן יוֹרֵשׁ אֶת אִמּוֹ בְּקִבְרוֹ, כְּדֵי לְהַנְחִיל לְאֶחָיו מֵאָבִיו.&nbsp; כֵּיצַד:&nbsp; מִי שֶׁמֵּת, וְאַחַר כָּךְ מֵתָה אִמּוֹ--אֵין אוֹמְרִין הוֹאִיל וְאִלּוּ הָיָה הַבֵּן קַיָּם הָיָה קוֹדֵם, אַף יוֹרְשִׁין שֶׁלַּבֵּן קוֹדְמין לְיוֹרְשֶׁיהָ שֶׁלְּאִשָּׁה זוֹ, וְנִמְצְאוּ אֶחָיו מֵאָבִיו יוֹרְשִׁין אֶת אִמּוֹ שֶׁלְּזֶה, אַחַר מוֹתוֹ; אֵלָא זֶרַע בְּנָהּ הוּא שֶׁיִּרְשֶׁנָּה, אִם הָיָה לוֹ זֶרַע.&nbsp; וְאִם אֵין לוֹ זֶרַע, תַּחְזֹר נַחֲלָתָהּ לְמִשְׁפַּחַת בֵּית אָבִיהָ.</p>

<p><b>א,יח</b>&nbsp;&nbsp;אֲבָל אִם מֵתָה הָאֵם תְּחִלָּה, וְאַחַר כָּךְ מֵת הַבֵּן--אַפִלּוּ הָיָה קָטָן בֶּן יוֹמוֹ, וְלֹא כָּלוּ לוֹ חֳדָשָׁיו--הוֹאִיל וְחָיָה אַחַר אִמּוֹ שָׁעָה אַחַת, וּמֵת, הֲרֵי זֶה נוֹחֵל אֶת אִמּוֹ, וּמַנְחִיל אוֹתָהּ הַנַּחֲלָה לְיוֹרְשָׁיו מִמִּשְׁפַּחַת אָבִיו.
<br>&nbsp;</p>

<h2>הִלְכּוֹת נְחָלוֹת פֵּרֶק ב</h2>

<p><b>ב,א</b>&nbsp;&nbsp;הַבְּכוֹר נוֹטֵל פִּי שְׁנַיִם כְּאֶחָד בְּנִכְסֵי אָבִיו, שֶׁנֶּאֱמָר "לָתֶת לוֹ פִּי שְׁנַיִם" (דברים כא,יז).&nbsp; כֵּיצַד:&nbsp; הִנִּיחַ חֲמִשָּׁה בָּנִים, וְאֶחָד מֵהֶן בְּכוֹר--הַבְּכוֹר נוֹטֵל שְׁלִישׁ הַמָּמוֹן, וְכָל אֶחָד מִן הָאַרְבָּעָה הַפְּשׁוּטִין נוֹטֵל שְׁתוּת.&nbsp; הִנִּיחַ תִּשְׁעָה בָּנִים--הֲרֵי הָאֶחָד הַבְּכוֹר נוֹטֵל חֹמֶשׁ, וְכָל אֶחָד מִן הַשְּׁמוֹנָה הַפְּשׁוּטִים נוֹטֵל עִשּׂוּר.&nbsp; וְכֵן עַל הַחֲלוּקָה הַזֹּאת חוֹלְקִין לְעוֹלָם.</p>

<p><b>ב,ב</b>&nbsp;&nbsp;בְּכוֹר שֶׁנֻּלַּד לְאַחַר מִיתַת אָבִיו--אֵינוּ נוֹטֵל פִּי שְׁנַיִם, שֶׁנֶּאֱמָר "וְהָיָה, בְּיוֹם הַנְחִילוֹ אֶת-בָּנָיו .&nbsp;.&nbsp;. כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,טז-יז).&nbsp; וְאִם יָצַאת פַּדַּחְתּוֹ בְּחַיֵּי אָבִיו--אַף עַל פִּי שֶׁלֹּא יָצָא כָּל רֹאשׁוֹ לְאַוֵּיר הָעוֹלָם אֵלָא לְאַחַר מִיתַת אָבִיו, הֲרֵי זֶה נוֹטֵל פִּי שְׁנַיִם.</p>

<p><b>ב,ג</b>&nbsp;&nbsp;בְּכוֹר טֻמְטוֹם שֶׁנִּקְרַע וְנִמְצָא זָכָר, אֵינוּ נוֹטֵל פִּי שְׁנַיִם; וְכֵן פָּשׁוּט שֶׁנִּקְרַע וְנִמְצָא זָכָר, אֵינוּ מְמַעֵט בְּחֵלֶק בְּכוֹרָה:&nbsp; שֶׁנֶּאֱמָר "וְיָלְדוּ-לוֹ בָנִים" (דברים כא,טו), עַד שֶׁיִּהְיֶה בֵּן מִשָּׁעַת לִידָה.</p>

<p><b>ב,ד</b>&nbsp;&nbsp;כֵּיצַד אֵינוּ מְמַעֵט בְּחֵלֶק בְּכוֹרָה:&nbsp; הֲרֵי שֶׁהָיָה לוֹ בֶּן בְּכוֹר, וּשְׁנֵי פְּשׁוּטִים, וְזֶה הַטֻּמְטוֹם שֶׁנִּקְרַע וְנִמְצָא זָכָר--הַבְּכוֹר נוֹטֵל חֲצִי הַמָּמוֹן, וּכְאִלּוּ אֵין עִמּוֹ אֵלָא שְׁנֵי הַפְּשׁוּטִים בִּלְבָד; וְהַחֵצִי הַנִּשְׁאָר, חוֹלְקִין אוֹתוֹ שְׁנֵי הַפְּשׁוּטִין עִם הַנִּקְרָע בְּשׁוֹוֶה.</p>

<p><b>ב,ה</b>&nbsp;&nbsp;קָטָן בֶּן יוֹם אֶחָד, מְמַעֵט בְּחֵלֶק בְּכוֹרָה; אֲבָל לֹא הָעֹבֶר.&nbsp; וּבֵן שֶׁנֻּלַּד לְאַחַר מִיתַת אָבִיו, אֵינוּ מְמַעֵט בְּחֵלֶק בְּכוֹרָה.</p>

<p><b>ב,ו</b>&nbsp;&nbsp;בֵּן שֶׁנִּסְתַּפַּק לָנוּ אִם הוּא בְּכוֹר אוֹ פָּשׁוּט, כְּגוֹן שֶׁנִּתְעָרַב עִם אַחֵר--אֵינוּ נוֹטֵל פִּי שְׁנַיִם.&nbsp; וְכֵיצַד עוֹשִׂין:&nbsp; אִם הֻכְּרוּ, וְלִבְסוֹף נִתְעָרְבוּ--כּוֹתְבִין הַרְשָׁאָה זֶה לְזֶה, וְנוֹטְלִין חֵלֶק בְּכוֹרָה עִם אֲחֵיהֶם; וְאִם לֹא הֻכְּרוּ, כְּגוֹן שֶׁיָּלְדוּ בְּמַחְבּוֹאָה אַחַת--אֵין כּוֹתְבִין הַרְשָׁאָה, וְאֵין כָּאן חֵלֶק בְּכוֹרָה.</p>

<p><b>ב,ז</b>&nbsp;&nbsp;מִי שֶׁהָיוּ לוֹ שְׁנֵי בָּנִים בְּכוֹר וּפָשׁוּט, וּמֵתוּ שְׁנֵיהֶם בְּחַיָּיו, וְהִנִּיחוּ בָּנִים, הַבְּכוֹר הִנִּיחַ בַּת וְהַפָּשׁוּט הִנִּיחַ בֵּן--הֲרֵי בֶּן הַפָּשׁוּט יוֹרֵשׁ בְּנִכְסֵי הַזָּקֵן שְׁלִישׁ, שְׁהוּא חֵלֶק אָבִיו, וּבַת הַבְּכוֹר יוֹרֶשֶׁת שְׁנֵי שְׁלִישִׁים, שְׁהוּא חֵלֶק אָבִיהָ.&nbsp; וְכֵן הַדִּין בִּבְנֵי הָאַחִין, וּבִבְנֵי אֲחֵי הָאָב, וּבְכָל הַיּוֹרְשִׁין--אִם הָיָה אֲבִי אֶחָד מִן הַיּוֹרְשִׁים בְּכוֹר, נוֹטֵל חֵלֶק בְּכוֹרָה שֶׁלּוֹ זֶה הַיּוֹרֵשׁ מֵחֲמָתוֹ.</p>

<p><b>ב,ח</b>&nbsp;&nbsp;אֵין הַבְּכוֹר נוֹטֵל פִּי שְׁנַיִם בְּנִכְסֵי הָאֵם.&nbsp; כֵּיצַד:&nbsp; בְּכוֹר וּפָשׁוּט שֶׁיָּרְשׁוּ אֶת אִמָּן--חוֹלְקִין בְּשׁוֹוֶה, בֵּין שֶׁהָיָה בְּכוֹר לַנַּחֲלָה בֵּין שֶׁהָיָה פֶּטֶר רֶחֶם.</p>

<p><b>ב,ט</b>&nbsp;&nbsp;בְּכוֹר הַנַּחֲלָה--הוּא הַנּוֹלָד לְאָב רִאשׁוֹן, שֶׁנֶּאֱמָר "כִּי-הוּא רֵאשִׁית אֹנוֹ" (דברים כא,יז).&nbsp; וְאֵין מַשְׁגִּיחִין עַל הָאֵם:&nbsp; אַפִלּוּ יָלְדָה כַּמָּה בָּנִים, הוֹאִיל וְזֶה רִאשׁוֹן לְאָבִיו, יִירַשׁ פִּי שְׁנַיִם.</p>

<p><b>ב,י</b>&nbsp;&nbsp;הַבָּא אַחַר הַנְּפָלִים--אַף עַל פִּי שֶׁיָּצָא רֹאשׁ הַנֵּפֶל כִּשְׁהוּא חַי, הַבָּא אַחֲרָיו בְּכוֹר לַנַּחֲלָה; וְכֵן בֶּן תִּשְׁעָה שֶׁיָּצָא רֹאשׁוֹ מֵת, הַבָּא אַחֲרָיו בְּכוֹר לַנַּחֲלָה.&nbsp; שֶׁזֶּה שֶׁנֶּאֱמָר "רֵאשִׁית אֹנוֹ" (דברים כא,יז)--הוּא שֶׁלֹּא נֻלַּד לוֹ קֹדֶם לְזֶה, וֶלֶד שֶׁיָּצָא חַי לְאַוֵּיר הָעוֹלָם.&nbsp; לְפִיכָּךְ בֶּן תִּשְׁעָה שֶׁיָּצָא רֹב רֹאשׁוֹ חַי, הַבָּא אַחֲרָיו אֵינוּ בְּכוֹר.</p>

<p><b>ב,יא</b>&nbsp;&nbsp;יוֹצֵא דֹּפֶן, וְהַבָּא אַחֲרָיו--שְׁנֵיהֶן אֵינָן בְּכוֹר:&nbsp; הָרִאשׁוֹן לְפִי שֶׁלֹּא נֻלַּד, וְנֶאֱמָר "וְיָלְדוּ-לוֹ בָנִים" (דברים כא,טו); וְהַשֵּׁנִי, שֶׁהֲרֵי קְדָמוֹ אַחֵר.&nbsp; [יב] הָיוּ לוֹ בָּנִים בְּגֵיוּתוֹ, וְנִתְגַּיַּר--אֵין לוֹ בְּכוֹר לַנַּחֲלָה.&nbsp; אֲבָל יִשְׂרָאֵל שֶׁהָיָה לוֹ בֵּן מִן הַשִּׁפְחָה וּמִן הַגּוֹיָה--הוֹאִיל וְאֵינוּ קָרוּי בְּנוֹ--הֲרֵי הַבָּא לוֹ אַחֲרָיו מִן הַיִּשְׂרְאֵלִית, בְּכוֹר לַנַּחֲלָה וְנוֹטֵל פִּי שְׁנַיִם.</p>

<p><b>ב,יב</b>&nbsp;&nbsp;[יג] הָיָה הַבְּכוֹר מַמְזֵר--נוֹטֵל פִּי שְׁנַיִם, שֶׁנֶּאֱמָר "כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,יז):&nbsp; זוֹ שֶׁשְּׂנוּאָה בְּנִשּׂוּאֶיהָ.&nbsp; וְאֵין צָרִיךְ לוֹמַר אִם הָיָה בֶּן גְּרוּשָׁה, אוֹ בֶּן חֲלוּצָה.</p>

<p><b>ב,יג</b>&nbsp;&nbsp;[יד] שְׁלוֹשָׁה נֶאֱמָנִין עַל הַבְּכוֹר--חָיָה, וְאִמּוֹ, וְאָבִיו.&nbsp; חָיָה מִיָּד--שְׁאִם אָמְרָה זֶה יָצָא רִאשׁוֹן, נֶאֱמֶנֶת.&nbsp; וְאִמּוֹ כָּל שִׁבְעַת יְמֵי הַלִּידָה--נֶאֱמֶנֶת לוֹמַר, זֶה הוּא הַבְּכוֹר.&nbsp; וְאָבִיו לְעוֹלָם:&nbsp; אַפִלּוּ אָמַר הָאָב עַל מִי שֶׁלֹּא הֻחְזַק בְּנוֹ כְּלָל, זֶה הוּא בְּנִי וּבְכוֹרִי--הוּא נֶאֱמָן; וְכֵן אִם אָמַר עַל הַמֻּחְזָק לָנוּ שְׁהוּא בְּכוֹרוֹ, אֵינוּ בְּכוֹר--נֶאֱמָן.</p>

<p><b>ב,יד</b>&nbsp;&nbsp;[טו] הָאָב שֶׁנִּשְׁתַּתַּק--בּוֹדְקִין אוֹתוֹ, כְּדֶרֶךְ שֶׁבּוֹדְקִין לְגִטִּין:&nbsp; אִם רָמַז אוֹ כָּתַב שֶׁזֶּה בְּנוֹ בְּכוֹרוֹ, הֲרֵי זֶה נוֹטֵל פִּי שְׁנַיִם.</p>

<p><b>ב,טו</b>&nbsp;&nbsp;[טז] הֵעִידוּ עֵדִים שְׁהֶן שָׁמְעוּ אָבִיו שֶׁלְּזֶה אוֹמֵר דְּבָרִים כָּךְ וְכָּךְ, שֶׁהֲרֵי אוֹתָן הַדְּבָרִים יִוָּדַע מִכְּלָלָן שֶׁזֶּה בְּנוֹ בְּכוֹרוֹ--הֲרֵי זֶה נוֹטֵל פִּי שְׁנַיִם:&nbsp; אַף עַל פִּי שֶׁלֹּא אָמַר הָאָב בַּפֵּרוּשׁ, זֶה בְּנִי בְּכוֹרִי.</p>

<p><b>ב,טז</b>&nbsp;&nbsp;[יז] שָׁמְעוּ מִן הָאָב שֶׁאָמַר, זֶה בְּנִי בְּכוֹר--אֵינוּ נוֹטֵל בְּעֵדוּת זוֹ פִּי שְׁנַיִם, שֶׁמֶּא בְּכוֹר לְאִמּוֹ הוּא, וּלְזֶה נִתְכַּוַּן הָאָב:&nbsp; עַד שֶׁיֹּאמַר בְּנִי בְּכוֹרִי.
<br>&nbsp;</p>

<h2>הִלְכּוֹת נְחָלוֹת פֵּרֶק ג</h2>

<p><b>ג,א</b>&nbsp;&nbsp;אֵין הַבְּכוֹר נוֹטֵל פִּי שְׁנַיִם בַּנְּכָסִים הָרְאוּיִין לָבוֹא לְאַחַר מִיתַת אָבִיו, אֵלָא בַּנְּכָסִים הַמֻּחְזָקִין לְאָבִיו שֶׁבָּאוּ לִרְשׁוּתוֹ, שֶׁנֶּאֱמָר "בְּכֹל אֲשֶׁר-יִמָּצֵא, לוֹ" (דברים כא,יז).&nbsp; כֵּיצַד:&nbsp; אֶחָד מִמּוֹרִישֵׁי אָבִיו שֶׁמֵּת לְאַחַר מִיתַת אָבִיו, הַבְּכוֹר וְהַפָּשׁוּט יוֹרְשִׁין כְּאֶחָד; וְכֵן אִם הָיְתָה לְאָבִיו מַלְוָה, אוֹ הָיְתָה לוֹ סְפִינָה בַּיָּם--יוֹרְשִׁין אוֹתָהּ הַבְּכוֹר וְהַפָּשׁוּט כְּאֶחָד.</p>

<p><b>ג,ב</b>&nbsp;&nbsp;הִנִּיחַ לָהֶם אֲבִיהֶם פָּרָה מֻשְׂכֶּרֶת אוֹ מֻחְכֶּרֶת, אוֹ שֶׁהָיְתָה רוֹעָה בָּאֲפָר וְיָלְדָה--הַבְּכוֹר נוֹטֵל בָּהּ וּבְוַלְדָהּ פִּי שְׁנַיִם.&nbsp; [ג] שָׁחַט אֶחָד מִמַּכָּרֵי אָבִיו בְּהֵמָה, וְאַחַר כָּךְ מֵת אָבִיו--נוֹטֵל פִּי שְׁנַיִם בַּמַּתָּנוֹת שֶׁלְּאוֹתָהּ הַבְּהֵמָה.</p>

<p><b>ג,ג</b>&nbsp;&nbsp;[ד] אֵין הַבְּכוֹר נוֹטֵל פִּי שְׁנַיִם, בַּשְּׁבָח שֶׁשָּׁבְחוּ נְכָסִים לְאַחַר מִיתַת אָבִיו, אֵלָא מַעֲלֶה אוֹתוֹ הַשְּׁבָח בְּדָמִים, וְנוֹתֵן הַיָּתֵר לַפָּשׁוּט:&nbsp; וְהוּא, שֶׁיִּשְׁתַּנּוּ הַנְּכָסִים--כְּגוֹן כַּרְמֶל שֶׁנַּעֲשָׂה שִׁבֳּלִים, וְכַפְנָיוֹת שֶׁנַּעֲשׂוּ תְּמָרִים.&nbsp; אֲבָל אִם שָׁבְחוּ מֵחֲמַת עַצְמָן, וְלֹא נִשְׁתַּנּוּ--כְּגוֹן אִילָן קָטָן שֶׁגָּדַל וְנַעֲשָׂה עָבֶה, וְאֶרֶץ שֶׁהֶעֱלָת שִׁרְטוֹן--הֲרֵי זֶה נוֹטֵל בַּשְּׁבָח פִּי שְׁנַיִם; וְאִם מֵחֲמַת הוֹצָאָה הִשְׁבִּיחַ, אֵינוּ נוֹטֵל.</p>

<p><b>ג,ד</b>&nbsp;&nbsp;[ה] אֵין הַבְּכוֹר נוֹטֵל פִּי שְׁנַיִם בַּמַּלְוָה, אַף עַל פִּי שְׁהוּא בַּשְּׁטָר, וְאַף עַל פִּי שֶׁגָּבוּ הַיְּתוֹמִים קַרְקָע בְּחוֹב אֲבִיהֶם.&nbsp; הָיָה לָאָב מַלְוָה בְּיַד הַבְּכוֹר--הֲרֵי זֶה סְפֵק אִם יִטֹּל בָּהּ פִּי שְׁנַיִם, הוֹאִיל וְיֶשְׁנָהּ תַּחַת יָדוֹ, אוֹ לֹא יִטֹּל, הוֹאִיל וּמֵחֲמַת אָבִיו יִירָשֶׁנָּה וַעֲדַיִן לֹא בָאָה לְיָדוֹ שֶׁלְּאָבִיו; לְפִיכָּךְ יִטֹּל מִמֶּנָּה חֲצִי חֵלֶק בְּכוֹרָה.</p>

<p><b>ג,ה</b>&nbsp;&nbsp;[ו] בְּכוֹר שֶׁמָּכַר חֵלֶק בְּכוֹרָה קֹדֶם חֲלֻקָּה--מִמְכָּרוֹ קַיָּם, מִפְּנֵי שֶׁיֵּשׁ לַבְּכוֹר חֵלֶק בְּכוֹרָה קֹדֶם חֲלֻקָּה.&nbsp; לְפִיכָּךְ אִם חָלַק עִם אֶחָיו בְּמִקְצַת נְכָסִים, בֵּין בְּקַרְקָע בֵּין בְּמִטַּלְטְלִין, וְנָטַל חֵלֶק כַּפָּשׁוּט--וִתַּר בְּכָל הַנְּכָסִים, וְאֵינוּ נוֹטֵל בִּשְׁאָרָן אֵלָא כַּפָּשׁוּט.</p>

<p><b>ג,ו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלֹּא מִחָה.&nbsp; אֲבָל אִם מִחָה בְּאֶחָיו, וְאָמַר בִּפְנֵי שְׁנַיִם, עֲנָבִים אֵלּוּ שֶׁאֲנִי חוֹלֵק עִם אַחַי בְּשׁוֹוֶה, לֹא מִפְּנֵי שֶׁמָּחַלְתִּי בְּחֵלֶק בְּכוֹרָה--הֲרֵי זוֹ מֶחָאָה, וְלֹא וִתַּר בִּשְׁאָר נְכָסִים.&nbsp; אַפִלּוּ מִחָה בָּעֲנָבִים כִּשְׁהֶן מְחֻבָּרִים, וּבְצָרוּם וַחֲלָקוּם בְּשׁוֹוֶה--לֹא וִתַּר בִּשְׁאָר נְכָסִים.&nbsp; אֲבָל אִם דְּרָכוּם, וְחָלַק עִמָּהֶן בְּשׁוֹוֶה בַּיַּיִן, וְלֹא מִחָה בָּהֶן, מִשֶּׁנַּעֲשָׂה יַיִן--וִתַּר בְּכָל הַנְּכָסִים.&nbsp; הַא לְמַה זֶה דּוֹמֶה:&nbsp; לְמִי שֶׁמִּחָה בָּעֲנָבִים, וְחָלַק עִמָּהֶם בְּשׁוֹוֶה בַּזֵּיתִים--שֶׁהֲרֵי וִתַּר בַּכֹּל.&nbsp; וְכֵן כָּל כַּיּוֹצֶא בְּזֶה.</p>

<p><b>ג,ז</b>&nbsp;&nbsp;מִי שֶׁיִּבַּם אֵשֶׁת אָחִיו, הוּא יוֹרֵשׁ כָּל נִכְסֵי אָחִיו הַמֻּחְזָקִים.&nbsp; אֲבָל הָרְאוּיִין לָבוֹא לְאַחַר מִכָּאן, הֲרֵי הוּא בָּהֶן כְּכָל הָאַחִים, שֶׁהֲרֵי בְּכוֹר קָרָא אוֹתוֹ הַכָּתוּב, שֶׁנֶּאֱמָר "וְהָיָה, הַבְּכוֹר אֲשֶׁר תֵּלֵד--יָקוּם, עַל-שֵׁם אָחִיו הַמֵּת; וְלֹא-יִמָּחֶה שְׁמוֹ, מִיִּשְׂרָאֵל" (דברים כה,ו).</p>

<p><b>ג,ח</b>&nbsp;&nbsp;וּכְשֵׁם שְׁאֵינוּ נוֹטֵל בָּרָאוּי כְּבַמֻּחְזָק--כָּךְ אֵינוּ נוֹטֵל בַּשְּׁבָח שֶׁשָּׁבְחוּ נְכָסִים אַחַר מִיתַת אָבִיו, מִשָּׁעַת מִיתָה עַד שָׁעַת חֲלֻקָּתוֹ עִם אֶחִיו בְּנִכְסֵי אָבִיו.&nbsp; וְאַפִלּוּ הִשְׁבִּיחוּ נְכָסִים אַחַר שֶׁיִּבַּם, וְקֹדֶם שֶׁיַּחְלֹקוּ--הֲרֵי הוּא בַּשְּׁבָח כְּאֶחָד מִן הָאַחִין, אַף עַל פִּי שֶׁנּוֹטֵל מִן הַנְּכָסִים אֵלּוּ שְׁנֵי חֲלָקִים, חֶלְקוֹ וְחֵלֶק אָחִיו שֶׁיִּבַּם אִשְׁתּוֹ, הוֹאִיל וּמֵת הָאָב בְּחַיֵּי כֻּלָּן.</p>

<p><b>ג,ט</b>&nbsp;&nbsp;[ח] כְּבָר בֵּאַרְנוּ בְּהִלְכּוֹת שְׁכֵנִים, שֶׁהַבְּכוֹר נוֹטֵל שְׁנֵי חֲלָקִים שֶׁלּוֹ כְּאֶחָד בִּמְצָר אֶחָד.&nbsp; אֲבָל הַיָּבָם שֶׁחָלַק עִם אֶחָיו בְּנִכְסֵי אָבִיו, נוֹטֵל חֶלְקוֹ וְחֵלֶק אָחִיו בַּגּוֹרָל; וְאִם עָלָה גּוֹרָלוֹ בִּשְׁנֵי מְקוֹמוֹת, נוֹטֵל בִּשְׁנֵי מְקוֹמוֹת.</p>

<p><b>ג,י</b>&nbsp;&nbsp;[ט] שׁוֹמֶרֶת יָבָם שֶׁמֵּתָה--אַפִלּוּ עָשָׂה בָּהּ אֶחָד מִן הָאַחִים מַאֲמָר--מִשְׁפַּחַת בֵּית אָבִיהָ יוֹרְשִׁין נִכְסֵי מְלוֹג וַחֲצִי נִכְסֵי צֹאן בַּרְזֶל, וְיוֹרְשֵׁי הַבַּעַל יוֹרְשִׁין כְּתֻבָּתָהּ עִם חֲצִי נִכְסֵי צֹאן בַּרְזֶל.&nbsp; וְיוֹרְשֵׁי הַבַּעַל חַיָּבִין בִּקְבוּרָתָהּ, הוֹאִיל וְהֶן יִירְשׁוּ כְּתֻבָּתָהּ, כְּמוֹ שֶׁבֵּאַרְנוּ בִּמְקוֹמוֹ.
<br>&nbsp;</p>

<h2>הִלְכּוֹת נְחָלוֹת פֵּרֶק ד</h2>

<p><b>ד,א</b>&nbsp;&nbsp;הָאוֹמֵר זֶה בְּנִי, אוֹ זֶה אָחִי, אוֹ זֶה אֲחִי אָבִי, אוֹ שְׁאָר הַיּוֹרְשִׁין אוֹתוֹ--אַף עַל פִּי שֶׁהוֹדָה בָּאֲנָשִׁים שְׁאֵינָן מֻחְזָקִין שְׁהֶן קְרוֹבָיו--הֲרֵי זֶה נֶאֱמָן, וְיִירָשֶׁנּוּ:&nbsp; בֵּין שֶׁאָמַר כִּשְׁהוּא בָּרִיא, בֵּין שֶׁאָמַר וְהוּא שְׁכִיב מְרַע.&nbsp; אַפִלּוּ נִשְׁתַּתַּק, וְכָתַב בִּכְתָב יָדוֹ שֶׁזֶּה יוֹרֵשׁ--בּוֹדְקִין אוֹתוֹ, כְּדֶרֶךְ שֶׁבּוֹדְקִין לְגִטִּין.</p>

<p><b>ד,ב</b>&nbsp;&nbsp;הָיִינוּ מֻחְזָקִין בְּזֶה שְׁהוּא אָחִיו, אוֹ בֶּן דּוֹדוֹ, וְאָמַר אֵינוּ אָחִי, וְאֵינוּ בֶּן דּוֹדִי--אֵינוּ נֶאֱמָן.&nbsp; אֲבָל נֶאֱמָן הוּא עַל מִי שֶׁהֻחְזַק שְׁהוּא בְּנוֹ לוֹמַר אֵינוּ בְּנִי, וְלֹא יִירָשֶׁנּוּ.&nbsp; וְיֵרָאֶה לִי שֶׁאַפִלּוּ הָיוּ לַבֵּן בָּנִים--אַף עַל פִּי שְׁאֵינוּ נֶאֱמָן עָלָיו לוֹמַר אֵינוּ בְּנִי לְעִנְיַן יֵחוּס, וְאֵין מַחְזִיקִין אוֹתוֹ מַמְזֵר עַל פִּיו--נֶאֱמָן הוּא לְעִנְיַן יְרֻשָּׁה, וְלֹא יִירָשֶׁנּוּ.</p>

<p><b>ד,ג</b>&nbsp;&nbsp;הָאוֹמֵר זֶה בְּנִי, וְחָזַר וְאָמַר עַבְדִּי הוּא--אֵינוּ נֶאֱמָן.&nbsp; אָמַר עַבְדִּי, וְחָזַר וְאָמַר בְּנִי--אַף עַל פִּי שְׁהוּא מְשַׁמְּשׁוֹ כְּעֶבֶד, נֶאֱמָן:&nbsp; שֶׁזֶּה שֶׁאָמַר עַבְדִּי, כְּלוֹמַר הֲרֵי הוּא לִי כְּעֶבֶד.&nbsp; וְאִם הָיוּ קוֹרִין לוֹ עֶבֶד בֶּן מֵאָה זוּז וְכַיּוֹצֶא בִּדְבָרִים אֵלּוּ, שְׁאֵין אוֹמְרִין אוֹתָן בַּיֵּחוּד אֵלָא לָעֲבָדִים--הֲרֵי זֶה אֵינוּ נֶאֱמָן.</p>

<p><b>ד,ד</b>&nbsp;&nbsp;הָיָה עוֹבֵר עַל בֵּית הַמֶּכֶס, וְאָמַר בְּנִי הוּא זֶה, וְחָזַר אַחַר כָּךְ וְאָמַר עַבְדִּי--נֶאֱמָן:&nbsp; שֶׁלֹּא אָמַר בְּנִי, אֵלָא לְהַבְרִיחַ מִן הַמֶּכֶס.&nbsp; אָמַר בְּבֵית הַמֶּכֶס עַבְדִּי הוּא, וְחָזַר וְאָמַר בְּנִי הוּא--אֵינוּ נֶאֱמָן.</p>

<p><b>ד,ה</b>&nbsp;&nbsp;הָעֲבָדִים וְהַשְּׁפָחוֹת--אֵין קוֹרִין לָהֶן אַבָּא פְּלוֹנִי, וְלֹא אִמָּא פְּלוֹנִית, שֶׁלֹּא יָבוֹא מִן הַדָּבָר תַּקְלָה, וְנִמְצָא זֶה הַבֵּן נִפְגָם.&nbsp; לְפִיכָּךְ אִם הָיוּ הָעֲבָדִים וְהַשְּׁפָחוֹת חֲשׁוּבִין בְּיוֹתֵר, וְיֵשׁ לָהֶן קוֹל, וַהֲרֵי כָּל הַקָּהָל מַכִּירִין אוֹתָן וְאֶת בְּנֵי אֲדוֹנֵיהֶם, כְּגוֹן עַבְדֵי הַנָּשִׂיא--הֲרֵי אֵלּוּ מֻתָּרִין לִקְרוֹת לָהֶן אַבָּא וְאִמָּא.</p>

<p><b>ד,ו</b>&nbsp;&nbsp;מִי שֶׁהָיְתָה לוֹ שִׁפְחָה, וְהוֹלִיד מִמֶּנָּה בֵּן, וְהָיָה נוֹהֵג בּוֹ מִנְהַג בָּנִים, אוֹ שֶׁאָמַר בְּנִי הוּא וּמְשֻׁחְרֶרֶת הִיא אִמּוֹ--אִם תַּלְמִיד חֲכָמִים הוּא, אוֹ אָדָם כָּשֵׁר שֶׁהֻחְזַק בְּדִקְדּוּקֵי מִצְווֹת--הֲרֵי זֶה יִירָשֶׁנּוּ.&nbsp; וְאַף עַל פִּי כֵן, אֵינוּ נוֹשֵׂא בַּת יִשְׂרָאֵל, עַד שֶׁיָּבִיא רְאָיָה שֶׁנִּשְׁתַּחְרְרָה אִמּוֹ וְאַחַר כָּךְ יָלְדָה, שֶׁהֲרֵי הֻחְזְקָה שִׁפְחָה בְּפָנֵינוּ.</p>

<p><b>ד,ז</b>&nbsp;&nbsp;וְאִם מִשְּׁאָר הִדְיוֹטוֹת הוּא, וְאֵין צָרִיךְ לוֹמַר אִם הָיָה מִן הַמַּפְקִירִין עַצְמָן לְכָּךְ--הֲרֵי זֶה בְּחֶזְקַת עֶבֶד לְכָל דָּבָר, וְאֶחָיו מֵאָבִיו מוֹכְרִין אוֹתוֹ; וְאִם אֵין לְאָבִיו חוּץ מִמֶּנּוּ, אֵשֶׁת אָבִיו מִתְיַבֶּמֶת.&nbsp; וְזֶה הוּא הַדִּין שֶׁיֵּרָאֶה לִי שְׁהוּא הוֹלֵךְ עַל עִיקָרֵי הַקַּבָּלָה.&nbsp; וְיֵשׁ מִי שֶׁלֹּא חָלַק בֵּין כְּשֵׁרִים לִשְׁאָר הָעָם, לְעִנְיַן שֶׁלֹּא יִמְכְּרוּ אוֹתוֹ אֶחָיו בִּלְבָד; וְיֵשׁ מִי שֶׁהוֹרָה שֶׁאַפִלּוּ לְיָרְשׁוֹ, לֹא נְחַלַּק בְּיִשְׂרָאֵל.&nbsp; וְאֵין רָאוּי לִסְמֹךְ עַל דָּבָר זֶה.</p>

<p><b>ד,ח</b>&nbsp;&nbsp;[ז] כָּל הַיּוֹרְשִׁין, יוֹרְשִׁין בַּחֲזָקָה.&nbsp; כֵּיצַד:&nbsp; עֵדִים שֶׁהֵעִידוּ שֶׁזֶּה מֻחְזָק לָנוּ שְׁהוּא בְּנוֹ שֶׁלִּפְלוֹנִי, אוֹ אָחִיו--אַף עַל פִּי שְׁאֵינָן עֵדֵי יֵחוּס, וְלֹא יָדְעוּ אֲמִתַּת יֵחוּסִין--הֲרֵי אֵלּוּ יוֹרְשִׁין בְּעֵדוּת זוֹ.</p>

<p><b>ד,ט</b>&nbsp;&nbsp;[ח] יַעֲקוֹב שֶׁמֵּת וְהִנִּיחַ רְאוּבֵן וְשִׁמְעוֹן, וְלֹא הֻחְזַק לוֹ בֵּן אֵלָא שְׁנֵיהֶם--תָּפַס רְאוּבֵן לֵוִי מִן הַשּׁוּק, וְאָמַר גַּם זֶה אָחִינוּ הוּא, וְשִׁמְעוֹן אוֹמֵר, אֵינִי יוֹדֵעַ--הֲרֵי שִׁמְעוֹן נוֹטֵל חֲצִי הַמָּמוֹן; וּרְאוּבֵן שְׁלִישׁ, שֶׁהֲרֵי הוֹדָה שְׁהֶם שְׁלוֹשָׁה אַחִין; וְלֵוִי נוֹטֵל שְׁתוּת.</p>

<p><b>ד,י</b>&nbsp;&nbsp;מֵת לֵוִי, יַחְזֹר הַשְּׁתוּת לִרְאוּבֵן.&nbsp; נָפְלוּ לְלֵוִי נְכָסִים מֵאֲחֵרִים--יַחְלְקוּ אוֹתָן רְאוּבֵן וְשִׁמְעוֹן, שֶׁהֲרֵי רְאוּבֵן מוֹדֶה לְשִׁמְעוֹן שֶׁלֵּוִי זֶה אֲחִיהֶן.</p>

<p><b>ד,יא</b>&nbsp;&nbsp;הִשְׁבִּיחַ הַשְּׁתוּת מֵאֵלָיו, וְאַחַר כָּךְ מֵת לֵוִי--אִם שְׁבָח הַמַּגִּיעַ לַכְּתֵפַיִם הוּא, כְּגוֹן עֲנָבִים שֶׁהִגִּיעוּ לְהִבָּצֵר--הֲרֵי הַשְּׁבָח הַזֶּה כִּנְכָסִים שֶׁנָּפְלוּ לוֹ מֵאֲחֵרִים, וְיַחְלְקוּ בָּהֶן; וְאִם עֲדַיִן לֹא הִגִּיעוּ לְהִבָּצֵר, הֲרֵי הֶן שֶׁלִּרְאוּבֵן לְבַדּוֹ.</p>

<p><b>ד,יב</b>&nbsp;&nbsp;אָמַר שִׁמְעוֹן אֵין לֵוִי זֶה אָחִי, וְנָטַל לֵוִי בְּחֵלֶק רְאוּבֵן כְּמוֹ שֶׁבֵּאַרְנוּ, וְאַחַר כָּךְ מֵת לֵוִי--לֹא יִירַשׁ מִמֶּנּוּ שִׁמְעוֹן כְּלוּם, אֵלָא רְאוּבֵן לְבַדּוֹ יִירַשׁ הַשְּׁתוּת עִם שְׁאָר הַנְּכָסִים הָאֲחֵרִים שֶׁהִנִּיחַ לֵוִי.&nbsp; וְהוּא הַדִּין בְּכָל הַיּוֹרְשִׁין שֶׁיּוֹדוּ מִקְצָתָן בְּיוֹרְשִׁין אֲחֵרִים, וְלֹא יוֹדוּ מִקְצָתָן.
<br>&nbsp;</p>

<h2>הִלְכּוֹת נְחָלוֹת פֵּרֶק ה</h2>

<p><b>ה,א</b>&nbsp;&nbsp;זֶה הַכְּלָל בַּיּוֹרְשִׁין:&nbsp; כָּל שְׁנֵי יוֹרְשִׁין שֶׁהָאֶחָד מֵהֶן יוֹרֵשׁ וַדַּאי, וְהַשֵּׁנִי סָפֵק--אֵין לַסָּפֵק כְּלוּם; וְאִם הָיוּ שְׁנֵיהֶם סָפֵק, שֶׁמֶּא זֶה הוּא הַיּוֹרֵשׁ אוֹ שֶׁמֶּא זֶה הוּא--שְׁנֵיהֶם חוֹלְקִין בְּשׁוֹוֶה.</p>

<p><b>ה,ב</b>&nbsp;&nbsp;לְפִיכָּךְ מִי שֶׁמֵּת וְהִנִּיחַ בֵּן וְטֻמְטוֹם אוֹ אַנְדְּרֻגִּינוֹס--הֲרֵי הַבֵּן יוֹרֵשׁ הַכֹּל, שֶׁהַטֻּמְטוֹם וְהָאַנְדְּרֻגִּינוֹס סָפֵק.&nbsp; הִנִּיחַ בָּנוֹת וְטֻמְטוֹם וְאַנְדְּרֻגִּינוֹס--יוֹרְשׁוֹת בְּשׁוֹוֶה, וַהֲרֵי הוּא כְּאַחַת מִן הַבָּנוֹת.</p>

<p><b>ה,ג</b>&nbsp;&nbsp;[ב] כְּבָר בֵּאַרְנוּ בְּהִלְכּוֹת אִישׁוּת דִּין הַבָּנוֹת עִם הַבָּנִים, בִּמְזוֹנוֹתֵיהֶן וּבְפַרְנָסָתָן; וְשָׁם בֵּאַרְנוּ שֶׁהַמְּזוֹנוֹת מִתְּנָאֵי כְּתֻבָּה.&nbsp; וּבִזְמָן שֶׁהַנְּכָסִים מְרֻבִּין, אֵין לַבָּנוֹת אֵלָא מְזוֹנוֹתֵיהֶן וְהַבָּנִים יִירְשׁוּ הַכֹּל; וְיִתְפַּרְנְסוּ הַבָּנוֹת בְּעִשּׂוּר נְכָסִים, כְּדֵי שֶׁיִּנָּשְׂאוּ בּוֹ לְבַעְלֵיהֶן.&nbsp; וּבִזְמָן שֶׁהַנְּכָסִים מוּעָטִין, אֵין לַבָּנִים כְּלוּם אֵלָא הַכֹּל לִמְזוֹן הַבָּנוֹת.&nbsp; לְפִיכָּךְ מִי שֶׁמֵּת וְהִנִּיחַ בָּנִים וּבָנוֹת וְטֻמְטוֹם אוֹ אַנְדְּרֻגִּינוֹס--בִּזְמָן שֶׁהַנְּכָסִים מְרֻבִּין--הַבָּנִים יוֹרְשִׁין, וְדוֹחִין הַטֻּמְטוֹם אֵצֶל הַבָּנוֹת וְנִזּוֹן כְּמוֹתָן; וּבִזְמָן שֶׁהַנְּכָסִים מוּעָטִין--הַבָּנוֹת דּוֹחוֹת אֶת הַטֻּמְטוֹם אֵצֶל הַבָּנִים וְאוֹמְרוֹת לוֹ, זָכָר אַתָּה וְאֵין לָךְ עִמָּנוּ מְזוֹנוֹת.</p>

<p><b>ה,ד</b>&nbsp;&nbsp;[ג] מִי שֶׁלֹּא שָׁהָת אַחַר בַּעְלָהּ שְׁלוֹשָׁה חֳדָשִׁים, וְנִשֵּׂאת וְיָלְדָה בֵּן, וְאֵין יָדוּעַ אִם בֶּן תִּשְׁעָה לָרִאשׁוֹן, אוֹ בֶּן שִׁבְעָה לָאַחֲרוֹן--אֵין זֶה הַבֵּן יוֹרֵשׁ אֶת אֶחָד מִשְּׁנֵיהֶם, מִפְּנֵי שְׁהוּא סָפֵק.&nbsp; וְאִם מֵת הַבֵּן--שְׁנֵיהֶן יוֹרְשִׁין אוֹתוֹ וְחוֹלְקִין בְּשׁוֹוֶה, מִפְּנֵי שֶׁשְּׁנֵיהֶם סָפֵק:&nbsp; שֶׁמֶּא זֶה אָבִיו אוֹ זֶה אָבִיו.</p>

<p><b>ה,ה</b>&nbsp;&nbsp;[ד] יְבָמָה שֶׁלֹּא שָׁהָת שְׁלוֹשָׁה חֳדָשִׁים, וְנִתְיַבְּמָה בְּתוֹךְ שְׁלוֹשָׁה, וְאֵין יָדוּעַ אִם בֶּן תִּשְׁעָה לָרִאשׁוֹן, אוֹ בֶּן שִׁבְעָה לָאַחֲרוֹן--זֶה הַסָּפֵק אוֹמֵר שֶׁמֶּא בֶּן הַמֵּת אֲנִי, וְאִירַשׁ נִכְסֵי אָבִי כֻּלָּן, וְאֵין אַתָּה רָאוּי לְיַבַּם, שְׁאֵין אִמִּי בַּת יִבּוּם; וְהַיָּבָם אוֹמֵר, שֶׁמֶּא בְּנִי אַתָּה, וְאִמָּךְ רְאוּיָה לְיִבּוּם, וְאֵין לָךְ בְּנִכְסֵי אָחִי כְּלוּם.&nbsp; הוֹאִיל וְגַם זֶה הַיָּבָם סָפֵק, שֶׁמֶּא יָבָם הוּא אוֹ אֵינוּ יָבָם--חוֹלְקִין בְּשׁוֹוֶה.</p>

<p><b>ה,ו</b>&nbsp;&nbsp;וְכֵן דִּין זֶה הַסָּפֵק עִם בְּנֵי הַיָּבָם, בְּנִכְסֵי הַמֵּת שֶׁנִּתְיַבְּמָה אִשְׁתּוֹ--חוֹלְקִין בְּשׁוֹוֶה:&nbsp; הַסָּפֵק מֶחְצָה, וּבְנֵי הַיָּבָם הַוַּדָּאִיִּין מֶחְצָה.</p>

<p><b>ה,ז</b>&nbsp;&nbsp;מֵת הַיָּבָם אַחַר שֶׁחָלַק עִם זֶה הַסָּפֵק, וּבָאוּ בְּנֵי הַיָּבָם הַוַּדָּאִיִּים לִירַשׁ אֲבִיהֶם--אַף עַל פִּי שֶׁיֵּשׁ לְזֶה הַסָּפֵק לוֹמַר לָהֶם אִם אֲחִיכֶם אֲנִי, תְּנוּ לִי חֵלֶק בִּירֻשָּׁה זוֹ, וְאִם אֵין אֲנִי אֲחִיכֶם, הַחְזִירוּ לִי הַחֵצִי שֶׁלָּקַח אֲבִיכֶם--אֵין לְזֶה הַסָּפֵק עִמָּהֶן בְּנִכְסֵי אֲבִיהֶן כְּלוּם, וְאֵינוּ מוֹצִיא מִיָּדָן.</p>

<p><b>ה,ח</b>&nbsp;&nbsp;[ה] סָפֵק וְהַיָּבָם שֶׁבָּאוּ לַחְלֹק בְּנִכְסֵי אֲבִי הַיָּבָם--הֲרֵי הַיָּבָם יוֹרֵשׁ וַדַּאי, וְזֶה הַסָּפֵק אִם הוּא בֶּן הַמֵּת, יֵשׁ לוֹ חֲצִי הַמָּמוֹן וּלְזֶה הַיָּבָם חֶצְיוֹ, וְאִם הוּא בֶּן הַיָּבָם, אֵין לוֹ כְּלוּם; לְפִיכָּךְ יִירַשׁ הַיָּבָם, וְיִדָּחֶה הַסָּפֵק.</p>

<p><b>ה,ט</b>&nbsp;&nbsp;הִנִּיחַ הַיָּבָם שְׁנֵי בָּנִים וַדָּאִיִּין, וְאַחַר כָּךְ מֵת אֲבִי הַיָּבָם--הֲרֵי הַסָּפֵק אוֹמֵר אֲנִי בֶּן הַמֵּת, וְיֵשׁ לִי מֶחְצָה וְלִשְׁנֵיכֶם מֶחְצָה, וְהַשְּׁנַיִם אוֹמְרִים לוֹ אַתָּה אָחִינוּ וּבֶן הַיָּבָם אַתָּה, וְאֵין לָךְ אֵלָא שְׁלִישׁ בְּנִכְסֵי הַזָּקֵן:&nbsp; הַחֵצִי שֶׁמּוֹדֶה לָהֶם בּוֹ נוֹטְלִין, וְהַשְּׁלִישׁ שֶׁמּוֹדִין הֶן בּוֹ לוֹ נוֹטְלוֹ; וְהַשְּׁתוּת הַנִּשְׁאָר חוֹלְקִין אוֹתוֹ בְּשׁוֹוֶה, הוּא נוֹטֵל חֶצְיוֹ וּשְׁנֵיהֶם חֶצְיוֹ.</p>

<p><b>ה,י</b>&nbsp;&nbsp;מֵת הַסָּפֵק--הֲרֵי הַיָּבָם אוֹמֵר שֶׁמֶּא בְּנִי הוּא, וַאֲנִי אִירָשֶׁנּוּ, וַאֲבִי הַיָּבָם אוֹמֵר, שֶׁמֶּא בֶּן בְּנִי הַמֵּת הוּא וַאֲנִי אִירָשֶׁנּוּ--חוֹלְקִין בְּשׁוֹוֶה.</p>

<p><b>ה,יא</b>&nbsp;&nbsp;מֵת הַיָּבָם--הֲרֵי הַסָּפֵק אוֹמֵר בְּנוֹ אֲנִי, וְאִירָשֶׁנּוּ, וַאֲבִי הַיָּבָם אוֹמֵר שֶׁמֶּא בֶּן בְּנִי הָאַחֵר אַתָּה וְזֶה אֲחִי אָבִיךָ הוּא, וַאֲנִי אִירָשֶׁנּוּ--חוֹלְקִין בְּשׁוֹוֶה.</p>

<p><b>ה,יב</b>&nbsp;&nbsp;[ו] מִי שֶׁנָּפַל הַבַּיִת עָלָיו וְעַל אִשְׁתּוֹ, וְאֵין יָדוּעַ אִם הָאִשָּׁה מֵתָה תְּחִלָּה, וְנִמְצְאוּ יוֹרְשֵׁי הַבַּעַל יוֹרְשִׁין כָּל נְכָסֶיהָ, אוֹ הַבַּעַל מֵת תְּחִלָּה, וְנִמְצְאוּ יוֹרְשֵׁי הָאִשָּׁה יוֹרְשִׁין כָּל נְכָסֶיהָ--כֵּיצַד דִּינָם:&nbsp; מַעְמִידִין נִכְסֵי מְלוֹג בְּחֶזְקַת יוֹרְשֵׁי הָאִשָּׁה, וְהַכְּתֻבָּה עִיקָר וְתוֹסֶפֶת בְּחֶזְקַת יוֹרְשֵׁי הַבַּעַל; וְחוֹלְקִין בְּנִכְסֵי צֹאן בַּרְזֶל, יוֹרְשֵׁי הָאִשָּׁה נוֹטְלִין חֶצְיָן וְיוֹרְשֵׁי הַבַּעַל חֶצְיָן.</p>

<p><b>ה,יג</b>&nbsp;&nbsp;אֲבָל אִם נָפַל הַבַּיִת עָלָיו וְעַל אִמּוֹ--מַעְמִידִין אֶת נִכְסֵי הָאֵם בְּחֶזְקַת יוֹרְשֵׁי הָאֵם, שְׁהֶם יוֹרְשִׁין וַדָּאִיִּין; אֲבָל יוֹרְשֵׁי הַבֵּן סָפֵק הֶם--שְׁאִם מֵת הַבֵּן תְּחִלָּה, אֵין לְאֶחָיו מֵאָבִיו בְּנִכְסֵי אִמּוֹ כְּלוּם כְּמוֹ שֶׁבֵּאַרְנוּ.</p>

<p><b>ה,יד</b>&nbsp;&nbsp;[ז] נָפַל הַבַּיִת עָלָיו וְעַל בֶּן בִּתּוֹ--אִם הָאָב מֵת תְּחִלָּה--בֶּן בִּתּוֹ יִירָשֶׁנּוּ, וְנִמְצְאוּ הַנְּכָסִים שֶׁלְּיוֹרְשֵׁי הַבֵּן; וְאִם בֶּן בִּתּוֹ מֵת תְּחִלָּה--אֵין הַבֵּן יוֹרֵשׁ אֶת אִמּוֹ בַּקֶּבֶר כְּמוֹ שֶׁבֵּאַרְנוּ, וְנִמְצְאוּ הַנְּכָסִים שֶׁלְּיוֹרְשֵׁי הָאָב.&nbsp; לְפִיכָּךְ יְחַלְּקוּ יוֹרְשֵׁי הָאָב, עִם יוֹרְשֵׁי בֶּן הַבַּת.&nbsp; וְכֵן אִם נִשְׁבָּה הָאָב, וּמֵת בֶּן בִּתּוֹ בַּמְּדִינָה, אוֹ שֶׁנִּשְׁבָּה הַבֵּן, וּמֵת אֲבִי אִמּוֹ בַּמְּדִינָה--יְחַלְּקוּ יוֹרְשֵׁי הָאָב, עִם יוֹרְשֵׁי בֶּן הַבַּת.</p>

<p><b>ה,טו</b>&nbsp;&nbsp;[ח] נָפַל הַבַּיִת עָלָיו וְעַל אָבִיו אוֹ שְׁאָר מוֹרִישָׁיו, וְהָיְתָה עָלָיו כְּתֻבַּת אִשָּׁה וּבַעֲלֵי חוֹב--יוֹרְשֵׁי הָאָב אוֹמְרִין הַבֵּן מֵת תְּחִלָּה, וְלֹא הִנִּיחַ כְּלוּם וְאָבַד הַחוֹב, וּבַעֲלֵי חוֹבוֹת אוֹמְרִים הָאָב מֵת תְּחִלָּה, וְזָכָה הַבֵּן בִּירֻשָּׁתוֹ וְיֵשׁ לָנוּ לִגְבּוֹת מֵחֶלְקוֹ--הֲרֵי הַנְּכָסִים בְּחֶזְקַת הַיּוֹרְשִׁין; וְעַל הָאִשָּׁה וּבַעֲלֵי חוֹבוֹת לְהָבִיא רְאָיָה, אוֹ יֵלְכוּ לָהֶם בְּלֹא כְּלוּם.</p>

<p><b>ה,טז</b>&nbsp;&nbsp;[ט] דִּין אֵלּוּ שֶׁמֵּתוּ תַּחַת הַמַּפֹּלֶת, אוֹ שֶׁטָּבְעוּ בַּיָּם, אוֹ שֶׁנָּפְלוּ לָאֵשׁ, אוֹ שֶׁמֵּתוּ בְּיוֹם אֶחָד, וְזֶה בִּמְדִינָה זוֹ וְהָאַחֵר בִּמְדִינָה אַחֶרֶת--דִּין אֶחָד הוּא:&nbsp; שֶׁבְּכָל אֵלּוּ וְכַיּוֹצֶא בָּהֶן, אֵין יוֹדְעִין מִי הוּא שֶׁמֵּת תְּחִלָּה.
<br>&nbsp;</p>

<h2>הִלְכּוֹת נְחָלוֹת פֵּרֶק ו</h2>

<p><b>ו,א</b>&nbsp;&nbsp;אֵין אָדָם יָכוֹל לְהוֹרִישׁ מִי שְׁאֵינוּ רָאוּי לְיָרְשׁוֹ, וְלֹא לַעְקֹר הַיְּרֻשָּׁה מִן הַיּוֹרֵשׁ, אַף עַל פִּי שֶׁזֶּה מָמוֹן הוּא:&nbsp; לְפִי שֶׁנֶּאֱמָר בְּפָרָשַׁת נְחָלוֹת "וְהָיְתָה לִבְנֵי יִשְׂרָאֵל, לְחֻקַּת מִשְׁפָּט" (במדבר כז,יא)--לוֹמַר שֶׁחֻקָּה זוֹ לֹא תִשְׁתַּנֶּה, וְאֵין הַתְּנָאי מוֹעִיל בָּהּ; בֵּין שֶׁצִּוָּה וְהוּא בָּרִיא בֵּין שֶׁצִּוָּה וְהוּא שְׁכִיב מְרַע, בֵּין עַל פֵּה בֵּין בִּכְתָב--אֵינוּ מוֹעִיל.</p>

<p><b>ו,ב</b>&nbsp;&nbsp;לְפִיכָּךְ הָאוֹמֵר אִישׁ פְּלוֹנִי בְּנִי בְּכוֹרִי, לֹא יִטֹּל פִּי שְׁנַיִם, אִישׁ פְּלוֹנִי בְּנִי, לֹא יִירַשׁ עִם אֶחָיו--לֹא אָמַר כְּלוּם; אִישׁ פְּלוֹנִי יִירָשֵׁנִי, בִּמְקוֹם שֶׁיֵּשׁ לוֹ בַּת, בִּתִּי תִּירָשֵׁנִי, בִּמְקוֹם שֶׁיֵּשׁ לוֹ בֵּן--לֹא אָמַר כְּלוּם.&nbsp; וְכֵן כָּל כַּיּוֹצֶא בְּזֶה.</p>

<p><b>ו,ג</b>&nbsp;&nbsp;אֲבָל אִם הָיוּ לוֹ יוֹרְשִׁין רַבִּים, כְּגוֹן בָּנִים רַבִּים אוֹ בָּנוֹת אוֹ אַחִים, וְאָמַר כִּשְׁהוּא שְׁכִיב מְרַע, פְּלוֹנִי אָחִי יִירָשֵׁנִי מִכְּלָל אַחַי, אוֹ בִּתִּי פְּלוֹנִית תִּירָשֵׁנִי מִכְּלָל בְּנוֹתַי--דְּבָרָיו קַיָּמִין, בֵּין שֶׁאָמַר עַל פֶּה בֵּין שֶׁאָמַר בִּכְתָב.</p>

<p><b>ו,ד</b>&nbsp;&nbsp;אֲבָל אִם אָמַר פְּלוֹנִי בְּנִי יִירָשֵׁנִי לְבַדּוֹ--אִם אָמַר עַל פֶּה, דְּבָרָיו קַיָּמִין; אֲבָל אִם כָּתַב כָּל נְכָסָיו לִבְנוֹ--לֹא עָשָׂהוּ אֵלָא אַפְטְרוּפוֹס, כְּמוֹ שֶׁבֵּאַרְנוּ.</p>

<p><b>ו,ה</b>&nbsp;&nbsp;[ג] אָמַר פְּלוֹנִי בְּנִי יִירַשׁ חֲצִי נְכָסַי, וּשְׁאָר בָּנַי הַחֵצִי--דְּבָרָיו קַיָּמִין.&nbsp; אֲבָל אִם אָמַר עַל הַבְּכוֹר יִירַשׁ כַּפָּשׁוּט, אוֹ שֶׁאָמַר לֹא יִירַשׁ פִּי שְׁנַיִם עִם אֶחָיו--לֹא אָמַר כְּלוּם, שֶׁנֶּאֱמָר "לֹא יוּכַל, לְבַכֵּר אֶת-בֶּן-הָאֲהוּבָה .&nbsp;.&nbsp;. כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,טז-יז).&nbsp; [ד] וְאִם הָיָה בָּרִיא--אֵינוּ יָכוֹל לְהוֹסִיף וְלֹא לִגְרֹעַ, לֹא לַבְּכוֹר וְלֹא לְאֶחָד מִשְּׁאָר הַיּוֹרְשִׁין.</p>

<p><b>ו,ו</b>&nbsp;&nbsp;[ה] בַּמֶּה דְּבָרִים אֲמוּרִים, בְּשֶׁאָמַר בִּלְשׁוֹן יְרֻשָּׁה; אֲבָל אִם נָתַן מַתָּנָה, דְּבָרָיו קַיָּמִין.&nbsp; לְפִיכָּךְ הַמְּחַלֵּק נְכָסָיו עַל פִּיו לְבָנָיו כִּשְׁהוּא שְׁכִיב מְרַע, רִבָּה לְאֶחָד וּמִעַט לְאֶחָד, וְהִשְׁוָה לָהֶן אֶת הַבְּכוֹר--דְּבָרָיו קַיָּמִין; וְאִם אָמַר מִשּׁוֹם יְרֻשָּׁה, לֹא אָמַר כְּלוּם.</p>

<p><b>ו,ז</b>&nbsp;&nbsp;[ו] כָּתַב בֵּין בַּתְּחִלָּה בֵּין בָּאֶמְצָע בֵּין בַּסּוֹף, מִשּׁוֹם מַתָּנָה--אַף עַל פִּי שֶׁהִזְכִּיר לְשׁוֹן יְרֻשָּׁה, דְּבָרָיו קַיָּמִין.&nbsp; כֵּיצַד:&nbsp; אָמַר תִּנָּתֵן שָׂדֶה פְּלוֹנִית לִפְלוֹנִי בְּנִי וְיִירָשֶׁנָּה, אוֹ שֶׁאָמַר יִירַשׁ שָׂדֶה פְּלוֹנִית וְתִנָּתֵן לוֹ, אוֹ שֶׁאָמַר יִירָשֶׁנָּה וְתִנָּתֵן לוֹ וְיִירָשֶׁנָּה--הוֹאִיל וְיֵשׁ שָׁם לְשׁוֹן מַתָּנָה--אַף עַל פִּי שֶׁהִזְכִּיר לְשׁוֹן יְרֻשָּׁה בַּתְּחִלָּה וּבַסּוֹף, דְּבָרָיו קַיָּמִין.</p>

<p><b>ו,ח</b>&nbsp;&nbsp;וְכֵן אִם הָיוּ שָׁלוֹשׁ שָׂדוֹת לִשְׁלוֹשָׁה יוֹרְשִׁין, וְאָמַר יִירַשׁ פְּלוֹנִי שָׂדֶה פְּלוֹנִית, וְתִנָּתֵן לִפְלוֹנִי שָׂדֶה פְּלוֹנִית, וְיִירַשׁ פְּלוֹנִי שָׂדֶה פְּלוֹנִית--קָנוּ שְׁלָשְׁתָּן:&nbsp; אַף עַל פִּי שֶׁזֶּה שֶׁאָמַר לוֹ בִּלְשׁוֹן יְרֻשָּׁה, אֵינוּ זֶה שֶׁנָּתַן לוֹ חֶלְקוֹ בְּמַתָּנָה.&nbsp; וְהוּא, שֶׁלֹּא יִשְׁהֶה בֵּין אֲמִירָה לַאֲמִירָה כְּדֵי דִּבּוּר; אֲבָל אִם שָׁהָה, צָרִיךְ שֶׁיְּהֶא לְשׁוֹן הַמַּתָּנָה מְעֹרָב בִּשְׁלָשְׁתָּן.</p>

<p><b>ו,ט</b>&nbsp;&nbsp;[ז] כֵּיצַד יֹאמַר:&nbsp; אִם הָיָה לְשׁוֹן הַמַּתָּנָה בָּאֶמְצָע--פְּלוֹנִי וּפְלוֹנִי וּפְלוֹנִי יִירְשׁוּ שָׂדֶה פְּלוֹנִית וּפְלוֹנִית וּפְלוֹנִית, שֶׁנְּתַתִּים לָהֶן בְּמַתָּנָה וְיִירָשׁוּם.&nbsp; וְאִם הָיָה לְשׁוֹן הַמַּתָּנָה בַּתְּחִלָּה--יֹאמַר תִּנָּתֵן שָׂדֶה פְּלוֹנִית וּפְלוֹנִית וּפְלוֹנִית לִפְלוֹנִי וּפְלוֹנִי וּפְלוֹנִי, וְיִירָשׁוּם.&nbsp; וְאִם הָיָה לְשׁוֹן הַמַּתָּנָה בַּסּוֹף--יֹאמַר יִירַשׁ פְּלוֹנִי וּפְלוֹנִי וּפְלוֹנִי שָׂדֶה פְּלוֹנִית וּפְלוֹנִית וּפְלוֹנִית, שֶׁנְּתַתִּים לָהֶן בְּמַתָּנָה.</p>

<p><b>ו,י</b>&nbsp;&nbsp;[ח] יְרֻשַּׁת הַבַּעַל--אַף עַל פִּי שְׁהִיא מִדִּבְרֵיהֶם, עָשׂוּ חִזּוּק לְדִבְרֵיהֶם כְּשֶׁלַּתּוֹרָה; וְאֵין הַתְּנָאי מוֹעִיל בָּהּ אֵלָא אִם כֵּן הִתְנָה עִמָּהּ כִּשְׁהִיא אֲרוּסָה, כְּמוֹ שֶׁבֵּאַרְנוּ בְּהִלְכּוֹת אִישׁוּת.</p>

<p><b>ו,יא</b>&nbsp;&nbsp;[ט] הַגּוֹי יוֹרֵשׁ אֶת אָבִיו, מִן הַתּוֹרָה; אֲבָל שְׁאָר יְרֻשּׁוֹתֵיהֶן, מַנִּיחִין אוֹתָן לְפִי מִנְהָגָם.&nbsp; [י] וְהַגֵּר אֵינוּ יוֹרֵשׁ אֶת אָבִיו הַגּוֹי, אֵלָא מִדִּבְרֵיהֶם; תִּקְּנוּ לוֹ שֶׁיִּירַשׁ כְּשֶׁהָיָה, שֶׁמֶּא יַחְזֹר לְמִרְדּוֹ.&nbsp; וְיֵרָאֶה לִי שֶׁהַתְּנָאי מוֹעִיל בִּירֻשָּׁה זוֹ, הוֹאִיל וְאֵין הַגּוֹי מְחֻיָּב לַעֲמֹד בְּתַקָּנַת חֲכָמִים.&nbsp; וְאֵין הַגּוֹי יוֹרֵשׁ אֶת אָבִיו הַגֵּר, וְלֹא גֵּר יוֹרֵשׁ אֶת הַגֵּר, לֹא מִדִּבְרֵי תּוֹרָה, וְלֹא מִדִּבְרֵי סוֹפְרִים.</p>

<p><b>ו,יב</b>&nbsp;&nbsp;[יא] כָּל הַנּוֹתֵן נְכָסָיו לַאֲחֵרִים, וְהִנִּיחַ אֶת הַיּוֹרְשִׁין--אַף עַל פִּי שְׁאֵין הַיּוֹרְשִׁין נוֹהֲגִין בּוֹ כַּשּׁוּרָה--אֵין רוּחַ חֲכָמִים נוֹחָה הִמֶּנּוּ, וְזָכוּ הָאֲחֵרִים בְּכָל מַה שֶׁנָּתַן לָהֶן.&nbsp; וּמִדַּת חֲסִידוּת הִיא, שֶׁלֹּא יָעִיד אָדָם חָסִיד בְּצַוָּאָה שֶׁמַּעְבִירִין בָּהּ הַיְּרֻשָּׁה מִן הַיּוֹרֵשׁ, אַפִלּוּ מִבֵּן שְׁאֵינוּ נוֹהֵג כַּשּׁוּרָה, לְאָחִיו שְׁהוּא חָכָם וְנוֹהֵג כַּשּׁוּרָה.</p>

<p><b>ו,יג</b>&nbsp;&nbsp;[יב] יִשְׂרָאֵל שֶׁנִּשְׁתַּמַּד, יוֹרֵשׁ אֶת קְרוֹבָיו הַיִּשְׂרְאֵלִיִּים כְּשֶׁהָיָה.&nbsp; וְאִם רָאוּ בֵּית דִּין לְאַבַּד אֶת מְמוֹנוֹ וּלְקָנְסוֹ שֶׁלֹּא יִירַשׁ, כְּדֵי שֶׁלֹּא לְחַזַּק יְדֵי רְשָׁעִים--הָרְשׁוּת בְּיָדָן.&nbsp; וְאִם יֵשׁ לוֹ בָּנִים בְּיִשְׂרָאֵל, תִּנָּתֵן יְרֻשַּׁת אֲבִיהֶן הַמְּשֻׁמָּד לָהֶן.&nbsp; וְכֵן הַמִּנְהָג תָּמִיד בַּמַּעְרָב.</p>

<p><b>ו,יד</b>&nbsp;&nbsp;[יג] צִוּוּ חֲכָמִים שֶׁלֹּא יְשַׁנֶּה אָדָם בֶּן בֵּין הַבָּנִים בְּחַיָּיו, אַפִלּוּ בְּדָבָר מוּעָט, שֶׁלֹּא יָבוֹאוּ לִידֵי תַּחְרוּת וְקִנְאָה, כַּאֲחֵי יוֹסֵף עִם יוֹסֵף.
<br>&nbsp;</p>

<h2>הִלְכּוֹת נְחָלוֹת פֵּרֶק ז</h2>

<p><b>ז,א</b>&nbsp;&nbsp;אֵין הַיּוֹרְשִׁין נוֹחֲלִין, עַד שֶׁיָּבִיאוּ רְאָיָה בְּרוּרָה שֶׁמֵּת מוֹרִישָׁן.&nbsp; אֲבָל אִם שָׁמְעוּ בּוֹ שֶׁמֵּת, אוֹ שֶׁבָּאוּ גּוֹיִים מְשִׂיחִין לְפִי תֻּמָן--אַף עַל פִּי שֶׁמַּשִּׂיאִין אֶת אִשְׁתּוֹ עַל פִּיהֶם, וְנוֹטֶלֶת כְּתֻבָּתָהּ--אֵין הַיּוֹרְשִׁין נוֹחֲלִין עַל פִּיהֶן.</p>

<p><b>ז,ב</b>&nbsp;&nbsp;הָאִשָּׁה שֶׁבָּאת וְאָמְרָה מֵת בַּעְלִי--אַף עַל פִּי שְׁהִיא נֶאֱמֶנֶת, וְתִנָּשֵׂא וְתִטֹּל כְּתֻבָּתָהּ--אֵין הַיּוֹרְשִׁין נִכְנָסִין לַנַּחֲלָה עַל פִּיהָ.&nbsp; אָמְרָה מֵת בַּעְלִי, וְנִתְיַבְּמָה--הֲרֵי יְבָמָהּ נִכְנָס לַנַּחֲלָה עַל פִּיהָ:&nbsp; שֶׁנֶּאֱמָר "יָקוּם, עַל-שֵׁם אָחִיו הַמֵּת" (דברים כה,ו), וַהֲרֵי קָם.</p>

<p><b>ז,ג</b>&nbsp;&nbsp;מִי שֶׁטָּבַע בְּמַיִם שְׁאֵין לָהֶם סוֹף, וּבָאוּ עֵדִים שֶׁטָּבַע בִּפְנֵיהֶם, וְאָבַד זִכְרוֹ--אַף עַל פִּי שְׁאֵין מַשִּׂיאִין אֶת אִשְׁתּוֹ לְכַתְּחִלָּה, הֲרֵי הַיּוֹרְשִׁין נוֹחֲלִין עַל פִּיהֶם.</p>

<p><b>ז,ד</b>&nbsp;&nbsp;וְכֵן אִם בָּאוּ עֵדִים שֶׁרָאוּהוּ שֶׁנָּפַל לְגֹב אֲרָיוֹת וּנְמֵרִים, אוֹ שֶׁרָאוּהוּ צָלוּב וְהָעוֹף אוֹכֵל בּוֹ, אוֹ שֶׁנִּדְקַר בַּמִּלְחָמָה וּמֵת, אוֹ שֶׁנֶּהְרַג וְלֹא הִכִּירוּ פָּנָיו אֲבָל הָיוּ לוֹ סִימָנִים מֻבְהָקִין בְּגוּפוֹ וְהִכִּירוּ אוֹתָם--בְּכָל אֵלּוּ הַדְּבָרִים וְכַיּוֹצֶא בָּהֶן--אִם אָבַד זִכְרוֹ אַחַר כָּךְ, יוֹרְדִין לַנַּחֲלָה בְּעֵדוּת זוֹ, אַף עַל פִּי שְׁאֵין מַשִּׂיאִין אֶת אִשְׁתּוֹ:&nbsp; שֶׁאֲנִי אוֹמֵר שֶׁלֹּא הִחְמִירוּ בִּדְבָרִים אֵלּוּ, אֵלָא מִפְּנֵי אִסּוּר כָּרֵת.&nbsp; אֲבָל לְעִנְיַן מָמוֹן--אִם הֵעִידוּ הָעֵדִים בִּדְבָרִים שֶׁחֶזְקָתָן לְמִיתָה, וְהֵעִידוּ שֶׁרָאוּ אוֹתָן הַדְּבָרִים וְשֶׁאָבַד זִכְרוֹ אַחַר כָּךְ וְנִשְׁמַע שֶׁמֵּת--הֲרֵי אֵלּוּ נוֹחֲלִין עַל פִּיהֶן.&nbsp; וּכְזֶה מַעֲשִׂים בְּכָל יוֹם בְּכָל בָּתֵּי דִּינִין, וְלֹא שָׁמַעְנוּ בְּמִי שֶׁחוֹלֵק בְּדָבָר זֶה.</p>

<p><b>ז,ה</b>&nbsp;&nbsp;[ד] שָׁבוּי שֶׁנִּשְׁבָּה, וְשָׁמְעוּ בּוֹ שֶׁמֵּת, וְיָרְדוּ יוֹרְשָׁיו לַנַּחֲלָה, וְחָלְקוּ אוֹתָהּ בֵּינֵיהֶם--אֵין מוֹצִיאִין אוֹתָהּ מִיָּדָן.&nbsp; וְכֵן הַבּוֹרֵחַ מֵחֲמַת סַכָּנָה.&nbsp; אֲבָל הַיּוֹצֶא לַדַּעַת, שֶׁשָּׁמְעוּ בּוֹ שֶׁמֵּת, וְיָרְדוּ יוֹרְשָׁיו לִנְכָסָיו, וַחֲלָקוּם--מוֹצִיאִין מִיָּדָן, עַד שֶׁיָּבִיאוּ רְאָיָה שֶׁמֵּת מוֹרִישָׁן.</p>

<p><b>ז,ו</b>&nbsp;&nbsp;[ה] שָׁבוּי שֶׁנִּשְׁבָּה, וּבוֹרֵחַ מֵחֲמַת סַכָּנַת נְפָשׁוֹת--חַיָּבִין בֵּית דִּין לְהִתְעַסַּק בְּנִכְסֵיהֶן.&nbsp; כֵּיצַד עוֹשִׂין:&nbsp; כָּל הַמִּטַּלְטְלִין יִהְיוּ מֻפְקָדִין בְּיַד נֶאֱמָן עַל פִּי בֵּית דִּין, וּמוֹרִידִין לְתוֹךְ הַקַּרְקָעוֹת קְרוֹבִין הָרְאוּיִין לַיְּרֻשָּׁה כְּדֵי לַעֲבֹד אֶת הַקַּרְקָע וּלְהִתְעַסַּק בָּהּ, עַד שֶׁיִּוָּדַע שֶׁמֵּתוּ, אוֹ עַד שֶׁיָּבוֹאוּ.&nbsp; וְלִכְשֶׁיָּבוֹאוּ הַשָּׁבוּי וְהַבּוֹרֵחַ--שָׁמִין לְאֵלּוּ הַקְּרוֹבִים שֶׁהוּרְדוּ מַה שֶׁעָשׂוּ וּמַה שֶׁאָכְלוּ, כְּמִנְהַג כָּל הָאֲרִיסִין שֶׁלְּאוֹתָהּ הַמְּדִינָה.</p>

<p><b>ז,ז</b>&nbsp;&nbsp;וְלָמָּה לֹא יַעְמִידוּ בֵּית דִּין אַפְטְרוּפוֹס לְעוֹלָם עַל הַכֹּל, בֵּין בַּמִּטַּלְטְלִים בֵּין בַּקַּרְקָע, עַד שֶׁיָּבוֹאוּ הַבְּעָלִים, אוֹ עַד שֶׁיִּוָּדַע בַּוַּדַּאי שֶׁמֵּתוּ--לְפִי שְׁאֵין בֵּית דִּין חַיָּבִין לְהַעְמִיד אַפְטְרוּפוֹס, לִגְדוֹלִים שְׁהֶן בְּנֵי דַּעַת.</p>

<p><b>ז,ח</b>&nbsp;&nbsp;[ו] נִשְׁבָּה הַשָּׁבוּי, וּבָרַח הַמְּסֻכָּן, וְהִנִּיחַ קָמָה לִקְצֹר, עֲנָבִים לִבְצֹר, תְּמָרִים לִגְדֹּר, זֵיתִים לִמְסֹק--בֵּית דִּין יוֹרְדִים לִנְכָסָיו וּמַעְמִידִין לָהֶן אַפְטְרוּפוֹס, וְקוֹצֵר וּבוֹצֵר וּמוֹסֵק וְגוֹדֵר וּמוֹכֵר הַפֵּרוֹת; וּמַנִּיחִין דְּמֵיהֶן עִם שְׁאָר הַמִּטַּלְטְלִין בְּבֵית דִּין, וְאַחַר כָּךְ מוֹרִידִין הַקָּרוֹב לִנְכָסָיו:&nbsp; שְׁאִם יֵרֵד תְּחִלָּה--שֶׁמֶּא יִתְלֹשׁ אֵלּוּ הַפֵּרוֹת שְׁהֶן כִּתְלוּשִׁין, וְיֹאכַל אוֹתָן.</p>

<p><b>ז,ט</b>&nbsp;&nbsp;וְהוּא הַדִּין בַּחֲצֵרוֹת וּפֻנְדְּקָיוֹת וַחֲנִיּוֹת הָעֲשׂוּיוֹת לְשָׂכָר, וְאֵינָן צְרִיכִין עֲבוֹדָה וְלֹא טֹרַח, וְאֵין אָדָם נוֹתֵן אוֹתָן בַּאֲרִיסוּת--אֵין מוֹרִידִין לָהֶם יוֹרֵשׁ, שֶׁהֲרֵי גּוֹבֶה הַשָּׂכָר וְאוֹכֵל.</p>

<p><b>ז,י</b>&nbsp;&nbsp;אֵלָא כֵּיצַד עוֹשִׂין:&nbsp; בֵּית דִּין מַעְמִידִין לָהֶן גַּבָּאי, וְיִהְיֶה הַשָּׂכָר מֻנָּח בְּבֵית דִּין, עַד שֶׁתָּבוֹא רְאָיָה שֶׁמֵּת, אוֹ עַד שֶׁיָּבוֹא וְיִטֹּל שֶׁלּוֹ.&nbsp; [ז] וְאֵין מוֹרִידִין הַקָּרוֹב לְעוֹלָם אֵלָא לַשָּׂדוֹת וְגִנּוֹת וּכְרָמִים וְכַיּוֹצֶא בָּהֶן, שֶׁיִּהְיֶה בָּהֶן כְּאָרִיס, כְּדֵי שֶׁלֹּא יפְסְדוּ, וְנִמְצְאוּ בּוּרִים וּנְשַׁמִּים.</p>

<p><b>ז,יא</b>&nbsp;&nbsp;[ח] מִי שֶׁיָּצָא לַדַּעַת וְהִנִּיחַ נְכָסָיו, וְאֵין יָדוּעַ לְהֵיכָן הָלַךְ וְלֹא מַה אֵרַע לוֹ--אֵין מוֹרִידִין קָרוֹב לִנְכָסָיו; וְאִם יָרַד, מְסַלְּקִין אוֹתוֹ.&nbsp; וְאֵין בֵּית דִּין צְרִיכִין לְהִטַּפַּל בּוֹ וּלְהַעְמִיד לוֹ אַפְטְרוּפוֹס, לֹא לַקַּרְקָע וְלֹא לַמִּטַּלְטְלִין, שֶׁהֲרֵי לְדַעְתּוֹ יָצָא וְהִנִּיחַ נְכָסָיו.</p>

<p><b>ז,יב</b>&nbsp;&nbsp;וְכֵיצַד יִהְיֶה דִּין נִכְסֵי זֶה:&nbsp; הַמִּטַּלְטְלִין--בַּיָּד שְׁהֶן תַּחַת יָדוֹ עַד שֶׁיָּבוֹא וְיִתְבַּע, אוֹ עַד שֶׁיָּמוּת וְיִתְבְּעוּ הַיּוֹרְשִׁין.&nbsp; [ט] וְהַקַּרְקָעוֹת--מִי שֶׁהִנִּיחוֹ שָׁכֵן, אֵין לוֹקְחִין מִמֶּנּוּ שָׂכָר, וְשָׂדֶה אוֹ כֶּרֶם שֶׁהָיָה בָּהֶן אָרִיס, יִשָּׁאֲרוּ כְּשֶׁהִנִּיחָן עַד שֶׁיָּבוֹא, וְשָׂדֶה אוֹ כֶּרֶם שֶׁהִנִּיחָם בּוּרִים, יִשָּׁאֲרוּ בּוּרִים:&nbsp; שֶׁהֲרֵי הוּא בִּרְצוֹנוֹ אִבַּד מְמוֹנוֹ; וַאֲבֵדָה לַדַּעַת, אֵין אָנוּ מְצֻוִּין לְהַחְזִירָהּ.</p>

<p><b>ז,יג</b>&nbsp;&nbsp;[י] שָׁמְעוּ בּוֹ שֶׁמֵּת--הֲרֵי בֵּית דִּין מוֹצִיאִין כָּל הַמִּטַּלְטְלִין, וּמַנִּיחִין אוֹתָן אֵצֶל נֶאֱמָן עַל פִּיהֶן, וּמוֹרִידִין הַקָּרוֹב לַשָּׂדוֹת וְלַכְּרָמִים, וְיִהְיֶה בָּהֶן כְּאָרִיס, עַד שֶׁתָּבוֹא רְאָיָה בְּרוּרָה שֶׁמֵּת, אוֹ עַד שֶׁיָּבוֹא.
<br>&nbsp;</p>

<h2>הִלְכּוֹת נְחָלוֹת פֵּרֶק ח</h2>

<p><b>ח,א</b>&nbsp;&nbsp;כְּשֶׁמּוֹרִידִין הַקָּרוֹב לְנִכְסֵי הַשָּׁבוּי אוֹ הַבּוֹרֵחַ, אוֹ לְנִכְסֵי הַיּוֹצֶא לַדַּעַת שֶׁשָּׁמְעוּ בּוֹ שֶׁמֵּת--לֹא יוֹרִידוּ קָטָן, שֶׁמֶּא יַפְסִיד הַנְּכָסִים.&nbsp; וְאֵין מוֹרִידִין קָרוֹב לְנִכְסֵי קָטָן--שֶׁמֶּא יִטְעֹן וְיֹאמַר, זֶה חֶלְקִי הַמַּגִּיעַ לִי בִּירֻשָּׁתִי.&nbsp; וְאַפִלּוּ קָרוֹב מֵחֲמַת קָרוֹב, אֵין מוֹרִידִין.</p>

<p><b>ח,ב</b>&nbsp;&nbsp;כֵּיצַד:&nbsp; הָיוּ שְׁנֵי אַחִים אֶחָד גָּדוֹל וְאֶחָד קָטָן, וְנִשְׁבָּה הַקָּטָן אוֹ בָּרַח--אֵין מוֹרִידִין הַגָּדוֹל לְתוֹךְ שָׂדֵהוּ, מִפְּנֵי שֶׁהַקָּטָן אֵינוּ יָכוֹל לְמַחוֹת, וְשֶׁמֶּא יַחְזִיק זֶה הָאָח, וּלְאַחַר שָׁנִים יֹאמַר, זֶה הוּא חֶלְקִי שֶׁהִגִּיעַ לִי בִּירֻשָּׁתִי, וּמֵחֲמַת יְרֻשָּׁה בָּאתִי.</p>

<p><b>ח,ג</b>&nbsp;&nbsp;וְאַפִלּוּ בֶּן אָחִיו שֶׁלְּזֶה הַקָּטָן הַנִּשְׁבָּה--אֵין מוֹרִידִין אוֹתוֹ לִנְכָסָיו, שֶׁמֶּא יֹאמַר מֵחֲמַת אָבִי יָרַשְׁתִּי חֵלֶק זֶה.</p>

<p><b>ח,ד</b>&nbsp;&nbsp;[ב] לְעוֹלָם אֵין מוֹרִידִין קָרוֹב לְנִכְסֵי קָטָן, אַפִלּוּ קָרוֹב מֵחֲמַת אֲחֵי הָאֵם שְׁאֵינָן רְאוּיִין לִירַשׁ:&nbsp; הַרְחָקָה יְתֵרָה הִיא זוֹ; וְאַפִלּוּ הָיָה בֵּינֵיהֶן שְׁטָר חֲלֻקָּה--בֵּין בַּבָּתִּים בֵּין בַּשָּׂדוֹת, לֹא יֵרֵד.&nbsp; וְאַפִלּוּ אָמַר כִּתְבוּ עָלַי שְׁטָר אֲרִיסוּת, לֹא יֵרֵד--שֶׁמֶּא יֹאבְדוּ הַשְּׁטָרוֹת, וְיַאַרְכוּ הַיָּמִים, וְיִטְעֹן וְיֹאמַר, שֶׁזֶּה חֵלֶק יְרֻשָּׁה בָּא לוֹ מֵחֲמָתוֹ אוֹ מֵחֲמַת מוֹרִישָׁיו.</p>

<p><b>ח,ה</b>&nbsp;&nbsp;מַעֲשֶׂה בְּאִשָּׁה אַחַת שֶׁהָיוּ לָהּ שָׁלוֹשׁ בָּנוֹת, וְנִשְׁבָּת הַזְּקֵנָה הִיא וּבַת אַחַת, וּמֵתָה בַּת שְׁנִיָּה, וְהִנִּיחָה בֵּן קָטָן.&nbsp; וְאָמְרוּ חֲכָמִים, אֵין מוֹרִידִין זוֹ הַבַּת הַנִּשְׁאָרָה לַנְּכָסִים, שֶׁמֶּא מֵתָה הַזְּקֵנָה, וְנִמְצְאוּ שְׁלִישׁ נְכָסִים אֵלּוּ לַקָּטָן, וְאֵין מוֹרִידִין קָרוֹב לְנִכְסֵי קָטָן.</p>

<p><b>ח,ו</b>&nbsp;&nbsp;וְכֵן אֵין מוֹרִידִין לְזֶה הַקָּטָן בַּנְּכָסִים--שֶׁמֶּא עֲדַיִן הַזְּקֵנָה בַּחַיִּים, וְאֵין מוֹרִידִין קָטָן לְנִכְסֵי שָׁבוּי.&nbsp; אֵלָא כֵּיצַד עוֹשִׂין:&nbsp; מִתּוֹךְ שֶׁצָּרִיךְ לְהַעְמִיד אַפְטְרוּפוֹס לַשְּׁלִישׁ שֶׁלַּקָּטָן, מַעְמִידִין אַפְטְרוּפוֹס עַל כָּל נִכְסֵי הַזְּקֵנָה.</p>

<p><b>ח,ז</b>&nbsp;&nbsp;אַחַר זְמָן, שָׁמְעוּ שֶׁמֵּתָה הַזְּקֵנָה.&nbsp; אָמְרוּ חֲכָמִים, תֵּרֵד הַבַּת הַנִּשְׁאָרָה לִשְׁלִישׁ הַנְּכָסִים, שְׁהוּא חֵלֶק יְרֻשָּׁתָהּ, וְיֵרֵד הַקָּטָן לִשְׁלִישׁ, שְׁהוּא חֶלְקוֹ מִנִּכְסֵי הַזְּקֵנָה, וְהַשְּׁלִישׁ שֶׁלַּבַּת הַשְּׁבוּיָה, מַעְמִידִין לוֹ אַפְטְרוּפוֹס מִפְּנֵי חֵלֶק הַקָּטָן:&nbsp; שֶׁמֶּא מֵתָה גַּם הַבַּת הַשְּׁבוּיָה, וְיֵשׁ לְזֶה הַקָּטָן חֲצִי הַשְּׁלִישׁ שֶׁלָּהּ.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת נְחָלוֹת פֵּרֶק ט</h2>

<p><b>ט,א</b>&nbsp;&nbsp;הָאַחִין שֶׁעֲדַיִן לֹא חָלְקוּ יְרֻשַּׁת אֲבִיהֶן, אֵלָא כֻּלָּן מִשְׁתַּמְּשִׁין בְּיַחַד בְּמַה שֶׁהִנִּיחַ לָהֶן אֲבִיהֶן--הֲרֵי הֶן כְּשֻׁתָּפִין לְכָל דָּבָר.&nbsp; וְכֵן בִּשְׁאָר הַיּוֹרְשִׁין, הֲרֵי הֶן שֻׁתָּפִין בְּנִכְסֵי מוֹרִישָׁן; וְכָל שֶׁנָּשָׂא וְנָתַן כָּל אֶחָד מֵהֶן בְּמָמוֹן זֶה, הַשָּׂכָר לָאֶמְצָע.</p>

<p><b>ט,ב</b>&nbsp;&nbsp;הָיוּ הַיּוֹרְשִׁין גְּדוֹלִים וּקְטַנִּים, וְהִשְׁבִּיחוּ הַגְּדוֹלִים אֶת הַנְּכָסִים--הִשְׁבִּיחוּ לָאֶמְצָע.&nbsp; אָמְרוּ רְאוּ מַה שֶׁהִנִּיחַ לָנוּ אַבָּא, וַהֲרֵי אָנוּ עוֹשִׂין וְאוֹכְלִין--הַשְּׁבָח שֶׁלַּמַּשְׁבִּיחַ:&nbsp; וְהוּא שֶׁיִּהְיֶה הַשְּׁבָח, מֵחֲמַת הוֹצָאָה שֶׁהוֹצִיא הַמַּשְׁבִּיחַ; אֲבָל אִם שָׁבְחוּ נְכָסִים מֵחֲמַת עַצְמָן, הַשְּׁבָח לָאֶמְצָע.</p>

<p><b>ט,ג</b>&nbsp;&nbsp;וְכֵן אִם הָיְתָה אִשְׁתּוֹ שֶׁלַּמֵּת, הִיא הַיּוֹרֶשֶׁת בִּכְלַל אַחֲיוֹתֶיהָ אוֹ בִּכְלַל בְּנוֹת דּוֹדֶיהָ, וְהִשְׁבִּיחָה הַנְּכָסִים--הַשְּׁבָח לָאֶמְצָע.&nbsp; וְאִם אָמְרָה רְאוּ מַה שֶׁהִנִּיחַ לִי בַּעְלִי, וַהֲרֵינִי עוֹשָׂה וְאוֹכֶלֶת, וְהִשְׁבִּיחָה הַנְּכָסִים מֵחֲמַת הוֹצָאָה--הֲרֵי הַשְּׁבָח שֶׁלָּהּ.</p>

<p><b>ט,ד</b>&nbsp;&nbsp;מִי שֶׁיָּרַשׁ אֶת אָבִיו, וְהִשְׁבִּיחַ הַנְּכָסִים וְנָטַע וּבָנָה, וְאַחַר כָּךְ נוֹדַע שֶׁיֵּשׁ לוֹ אַחִין בִּמְדִינָה אַחֶרֶת--אִם קְטַנִּים הֶן, הַשְּׁבָח לָאֶמְצָע; וְאִם הָיוּ גְּדוֹלִים--הוֹאִיל וְלֹא יָדַע שֶׁיֵּשׁ לוֹ אַחִין, שָׁמִין לוֹ כְּעָרִיס.&nbsp; וְכֵן אָח שֶׁיָּרַד לְנִכְסֵי קָטָן וְהִשְׁבִּיחַ--אֵין שָׁמִין לוֹ כְּעָרִיס, אֵלָא הַשְּׁבָח לָאֶמְצָע:&nbsp; שֶׁהֲרֵי יָרַד שֶׁלֹּא בִּרְשׁוּת.</p>

<p><b>ט,ה</b>&nbsp;&nbsp;אֶחָד מִן הָאַחִין שֶׁלָּקַח מָעוֹת, וְעָשָׂה בָּהֶן סְחוֹרָה--אִם הָיָה תַּלְמִיד חֲכָמִים גָּדוֹל שְׁאֵינוּ מַנִּיחַ תּוֹרָתוֹ שָׁעָה אַחַת, הֲרֵי הַשָּׂכָר שֶׁלּוֹ:&nbsp; שְׁאֵין זֶה מַנִּיחַ תּוֹרָתוֹ, וּמִתְעַסֵּק לְאֶחָיו.</p>

<p><b>ט,ו</b>&nbsp;&nbsp;אֶחָד מִן הָאַחִין שֶׁמִּנָּהוּ הַמֶּלֶךְ גַּבָּאי אוֹ סוֹפֵר שֶׁמַּכְנִיס וּמוֹצִיא בִּמְמוֹן הַמֶּלֶךְ, וְכָל כַּיּוֹצֶא בְּזֶה מֵעֲבוֹדַת הַמְּלָכִים--אִם מֵחֲמַת הָאַחִין מִנָּהוּ, כְּגוֹן שֶׁהָיָה אֲבִיהֶן יָדוּעַ בְּדָבָר זֶה, וְאָמְרוּ נַעְמִיד בְּנוֹ תַּחְתָּיו, כְּדֵי לַעֲשׂוֹת חֶסֶד עִם הַיְּתוֹמִים--הֲרֵי הַפְּרָס שֶׁיִּטֹּל וְכָל הַשָּׂכָר שֶׁיִּשְׂתַּכַּר בַּעֲבוֹדָה זוֹ, לְכָל הָאַחִין, וְאַפִלּוּ הָיָה נָבוֹן בְּיוֹתֵר, וְרָאוּי לְמַנּוֹתוֹ.&nbsp; וְאִם מֵחֲמַת עַצְמוֹ מִנּוּהוּ, הֲרֵי זֶה לְעַצְמוֹ.</p>

<p><b>ט,ז</b>&nbsp;&nbsp;אֶחָד מִן הָאַחִין שֶׁהָיָה נוֹשֵׂא וְנוֹתֵן בְּתוֹךְ הַבַּיִת, וְקָנָה עֲבָדִים בִּשְׁמוֹ לְבַדּוֹ, וְהִלְוָה לַאֲחֵרִים, וְהָיָה שְׁטָר הַחוֹב בִּשְׁמוֹ לְבַדּוֹ, וְאָמַר מָעוֹת אֵלּוּ שֶׁהִלְוִיתִי אוֹ שֶׁקָּנִיתִי בָּהֶן עֲבָדִים, אֵלּוּ שֶׁלִּי לְבַדִּי הֶן שֶׁנָּפְלוּ לִי מִבֵּית אֲבִי אִמִּי, אוֹ מְצִיאָה מָצָאתִי, אוֹ מַתָּנָה נִתְּנָה לִי--עָלָיו לְהָבִיא רְאָיָה שֶׁנָּפְלָה לוֹ יְרֻשָּׁה אַחֶרֶת, אוֹ מָצָא מְצִיאָה, וְזָכָה בְּמַתָּנָה.</p>

<p><b>ט,ח</b>&nbsp;&nbsp;וְכֵן הָאִשָּׁה שֶׁהָיְתָה נוֹשְׂאָה וְנוֹתֶנֶת בְּתוֹךְ הַבַּיִת, וְהָיוּ אוֹנוֹת שְׁהֶן שִׁטְרֵי מִמְכַּר עֲבָדִים וְשִׁטְרֵי חוֹבוֹת יוֹצְאוֹת עַל שְׁמָהּ, וְאָמְרָה שֶׁלִּי הֶן, שֶׁנָּפְלוּ לִי מִבֵּית אֲבוֹתַי--עָלֶיהָ לְהָבִיא רְאָיָה שֶׁנָּפְלָה לָהּ יְרֻשָּׁה.</p>

<p><b>ט,ט</b>&nbsp;&nbsp;וְכֵן אַלְמָנָה שֶׁהָיְתָה נוֹשְׂאָה וְנוֹתֶנֶת בְּנִכְסֵי יְתוֹמִים, וְהָיוּ אוֹנוֹת וּשְׁטָרוֹת יוֹצְאוֹת עַל שְׁמָהּ, וְאָמְרָה מִיְּרֻשָּׁה נָפְלוּ לִי, אוֹ מְצִיאָה מָצָאתִי, אוֹ מַתָּנָה נִתְּנָה לִי--עָלֶיהָ לְהָבִיא רְאָיָה.&nbsp; וְאִם יֵשׁ לָהּ נְדוּנְיָה, וְאָמְרָה מִנְּדוּנְיָתִי לָקַחְתִּי--נֶאֱמֶנֶת; אֲבָל אִם אֵין לָהּ נְדוּנְיָה, וְלֹא הֵבִיאָה רְאָיָה--הֲרֵי הַכֹּל בְּחֶזְקַת הַיּוֹרְשִׁין.</p>

<p><b>ט,י</b>&nbsp;&nbsp;[ח] בַּמֶּה דְּבָרִים אֲמוּרִים, בְּאַחִים וּבְאַלְמָנָה שְׁאֵין חֲלוּקִין בְּעִיסָתָן.&nbsp; אֲבָל אִם הָיוּ חֲלוּקִין בְּעִיסָתָן--שֶׁמֶּא מֵעִיסָתוֹ קָמַץ, וְעַל הָאַחִין לְהָבִיא רְאָיָה שְׁהֶן מִשֶּׁלָּאֶמְצָע.&nbsp; וְכֵן אִם מֵת זֶה הַנּוֹשֵׂא וְנוֹתֵן בְּתוֹךְ הַבַּיִת--עַל הָאַחִין לְהָבִיא רְאָיָה, וְאַף עַל פִּי שֶׁלֹּא הָיוּ חֲלוּקִין בְּעִיסָתָן.</p>

<p><b>ט,יא</b>&nbsp;&nbsp;[ט] אֶחָד מִן הָאַחִין שֶׁשְּׁטָר חוֹב יוֹצֶא מִתַּחַת יָדוֹ--עָלָיו לְהָבִיא רְאָיָה שֶׁאָבִיו נְתָנוֹ לוֹ בִּכְתִיבָה וּמְסִירָה, אוֹ שֶׁצִּוָּה לוֹ בּוֹ כִּשְׁהוּא שְׁכִיב מְרַע; וְאִם לֹא הֵבִיא רְאָיָה, הֲרֵי הוּא לָאֶמְצָע.&nbsp; [י] בַּמֶּה דְּבָרִים אֲמוּרִים, בְּאַחִין, מִפְּנֵי שֶׁחֶזְקָתָן שׁוֹמְטִין זֶה מִזֶּה.&nbsp; אֲבָל אַחֵר שֶׁטָּעַן שֶׁנָּתַן לוֹ, אוֹ שֶׁקָּנָהוּ מִבְּעָלָיו--גּוֹבֶה בּוֹ, וְאֵינוּ צָרִיךְ לְהָבִיא רְאָיָה.</p>

<p><b>ט,יב</b>&nbsp;&nbsp;[יא] אֶחָד מִן הָאַחִין שֶׁנָּטַל מָאתַיִם זוּז לִלְמֹד תּוֹרָה אוֹ לִלְמֹד אֻמָּנוּת--יְכוּלִין הָאַחִין לוֹמַר לוֹ, אִם אֵין אַתָּה אֶצְלֵנוּ, אֵין לָךְ מְזוֹנוֹת אֵלָא לְפִי בִּרְכַת הַבַּיִת:&nbsp; שְׁאֵין הוֹצָאַת מְזוֹנוֹת הָאֶחָד לְבַדּוֹ, כְּהוֹצָאַת מְזוֹנוֹתָיו בֵּין רַבִּים.</p>

<p><b>ט,יג</b>&nbsp;&nbsp;[יב] מִי שֶׁמֵּת וְהִנִּיחַ בָּנִים גְּדוֹלִים וּקְטַנִּים--אֵין הַגְּדוֹלִים מִתְפַּרְנְסִים פַּרְנָסַת הַקְּטַנִּים, וְלֹא הַקְּטַנִּים נִזּוֹנִים מְזוֹנוֹת הַגְּדוֹלִים, אֵלָא חוֹלְקִים בְּשׁוֹוֶה.&nbsp; נָשְׂאוּ גְּדוֹלִים לְאַחַר מִיתַת אֲבִיהֶן--יִשְּׂאוּ הַקְּטַנִּים כֵּן מִכְּלַל הַנְּכָסִים, וְאַחַר כָּךְ יַחְלֹקוּ.</p>

<p><b>ט,יד</b>&nbsp;&nbsp;נָשְׂאוּ הַגְּדוֹלִים בְּחַיֵּי אֲבִיהֶן, וְאָמְרוּ הַקְּטַנִּים לְאַחַר מִיתַת אֲבִיהֶן, הֲרֵי אָנוּ נוֹשְׂאִין כְּדֶרֶךְ שֶׁנְּשָׂאתֶם אַתֶּם--אֵין שׁוֹמְעִין לָהֶם, אֵלָא מַה שֶׁנָּתַן לָהֶם אֲבִיהֶם נָתַן.</p>

<p><b>ט,טו</b>&nbsp;&nbsp;[יג] הִשִּׂיא הָאָב אֶת בְּנוֹ מִשֶּׁלָּאָב, וְעָשָׂה לוֹ מִשְׁתֶּה וְהָיְתָה הַהוֹצָאָה מִשֶּׁלָּאָב, וְנִשְׁתַּלְּחָה שׁוֹשְׁבִינוּת לְזֶה הַבֵּן בְּחַיֵּי הָאָב--כִּשְׁהִיא חוֹזֶרֶת לְאַחַר מִיתַת הָאָב, חוֹזֶרֶת מִן הָאֶמְצָע.&nbsp; אֲבָל הוֹצִיא הַבֵּן בַּמִּשְׁתֶּה מִשֶּׁלּוֹ--אֵינָהּ חוֹזֶרֶת, אֵלָא מֵחֵלֶק הַבֵּן שֶׁנִּשְׁתַּלְּחָה לוֹ בִּלְבָד.</p>

<p><b>ט,טז</b>&nbsp;&nbsp;[יד] הָאָב שֶׁשָּׁלַח שׁוֹשְׁבִינוּת בְּשֵׁם אֶחָד מִבָּנָיו--כְּשֶׁתַּחְזֹר הַשּׁוֹשְׁבִינוּת לְאוֹתוֹ הַבֵּן, הֲרֵי הִיא שֶׁלּוֹ.&nbsp; אֲבָל אִם שְׁלָחָהּ הָאָב בְּשֵׁם בָּנָיו סְתָם--כְּשֶׁתַּחְזֹר, תַּחְזֹר לָאֶמְצָע.&nbsp; וְאֵין זֶה שֶׁנִּשְׁתַּלְּחָה לוֹ חַיָּב לְהַחְזִירָהּ, עַד שֶׁיִּשְׂמְחוּ עִמּוֹ הַבָּנִים כֻּלָּן, שֶׁהֲרֵי כֻּלָּן שׁוֹשְׁבִינִין, שֶׁבְּשֵׁם כֻּלָּן נִשְׁתַּלְּחָה; לְפִיכָּךְ אִם שָׂמַח עִם מִקְצָתָן--מַחְזִיר חֵלֶק זֶה שֶׁשָּׂמַח עִמּוֹ בִּלְבָד, וַהֲרֵי הוּא לָאֶמְצָע.</p>

<p><b>ט,יז</b>&nbsp;&nbsp;[טו] גְּדוֹל הָאַחִין שֶׁהָיָה לוֹבֵשׁ וּמִתְכַּסֶּה מַלְבּוּשִׁין נָאִים--אִם יֵשׁ לָאַחִים הֲנָאָה מִמֶּנּוּ, כְּדֵי שֶׁיִּהְיוּ דְּבָרָיו נִשְׁמָעִין--הֲרֵי זֶה לוֹבֵשׁ מִתְּפוּסַת הַבַּיִת.
<br>&nbsp;</p>

<h2>הִלְכּוֹת נְחָלוֹת פֵּרֶק י</h2>

<p><b>י,א</b>&nbsp;&nbsp;שְׁנֵי אַחִים שֶׁחָלְקוּ, וּבָא לָהֶן אָח מִמְּדִינַת הַיָּם, וְכֵן שְׁלוֹשָׁה אַחִין שֶׁחָלְקוּ, וּבָא בַּעַל חוֹב וְנָטַל חֶלְקוֹ שֶׁלְּאַחַד מֵהֶן--אַפִלּוּ נָטַל זֶה קַרְקָע וְזֶה כְּסָפִים--בָּטְלָה מַחְלֹקֶת, וְחוֹזְרִין וְחוֹלְקִין הַשְּׁאָר בְּשׁוֹוֶה.</p>

<p><b>י,ב</b>&nbsp;&nbsp;מִי שֶׁצִּוָּה בְּשָׁעַת מִיתָתוֹ שֶׁיִּתְּנוּ לִפְלוֹנִי דֶּקֶל אוֹ שָׂדֶה מִנְּכָסָיו, וְחָלְקוּ הָאַחִין וְלֹא נָתְנוּ לוֹ כְּלוּם--הֲרֵי הַמַּחְלֹקֶת בְּטֵלָה.&nbsp; וְכֵיצַד עוֹשִׂין--נוֹתְנִין מַה שֶׁצִּוָּה מוֹרִישָׁן, וְאַחַר כָּךְ חוֹזְרִין וְחוֹלְקִין כַּתְּחִלָּה.</p>

<p><b>י,ג</b>&nbsp;&nbsp;הָאַחִין שֶׁחָלְקוּ, שָׁמִין מַה שֶׁעֲלֵיהֶן.&nbsp; אֲבָל מַה שֶׁעַל בְּנֵיהֶן וּבְנוֹתֵיהֶן, שֶׁקָּנוּ לָהֶן מִתְּפוּסַת הַבַּיִת--אֵין שָׁמִין; וְכֵן מַה שֶׁעַל נְשׁוֹתֵיהֶן, שֶׁכְּבָר זָכוּ בָּהֶן לְעַצְמָן.&nbsp; בַּמֶּה דְּבָרִים אֲמוּרִים, בְּבִגְדֵי חֹל.&nbsp; אֲבָל בְּבִגְדֵי שַׁבָּת וּמוֹעֵד, שָׁמִין מַה שֶׁעֲלֵיהֶן.</p>

<p><b>י,ד</b>&nbsp;&nbsp;מִי שֶׁהִנִּיחַ יְתוֹמִים, מִקְצָתָן גְּדוֹלִים וּמִקְצָתָן קְטַנִּים, וְרָצוּ לַחְלֹק בְּנִכְסֵי אֲבִיהֶן, כְּדֵי שֶׁיִּטְּלוּ הַגְּדוֹלִים חֶלְקָן--מַעְמִידִין בֵּית דִּין אַפְטְרוּפוֹס לַקְּטַנִּים, וּבוֹרֵר לָהֶן הַחֵלֶק הַיָּפֶה.&nbsp; וְאִם הִגְדִּילוּ--אֵינָן יְכוּלִין לְמַחוֹת, שֶׁהֲרֵי עַל פִּי בֵּית דִּין חָלְקוּ לָהֶם.&nbsp; וְאִם טָעוּ בֵּית דִּין בַּשּׁוּמָה, וּפָחֲתוּ שְׁתוּת--יְכוּלִין לְמַחוֹת, וְחוֹזְרִין וְחוֹלְקִין חֲלֻקָּה אַחֶרֶת אַחַר שֶׁהִגְדִּילוּ.</p>

<p><b>י,ה</b>&nbsp;&nbsp;מִי שֶׁמֵּת וְהִנִּיחַ יוֹרְשִׁין גְּדוֹלִים וּקְטַנִּים--צָרִיךְ לְמַנּוֹת אַפְטְרוּפוֹס שֶׁיִּהְיֶה מִתְעַסֵּק בְּחֵלֶק הַקָּטָן, עַד שֶׁיַּגְדִּיל.&nbsp; וְאִם לֹא מִנָּה--חַיָּבִין בֵּית דִּין לְהַעְמִיד לָהֶן אַפְטְרוּפוֹס, עַד שֶׁיַּגְדִּילוּ:&nbsp; שֶׁבֵּית דִּין הוּא אֲבִיהֶן שֶׁלַּיְּתוֹמִים.</p>

<p><b>י,ו</b>&nbsp;&nbsp;צִוָּה הַמּוֹרִישׁ וְאָמַר, יִנָּתֵן חֵלֶק הַקָּטָן לַקָּטָן, וּמַה שֶׁיִּרְצֶה יַעֲשֶׂה בּוֹ--הָרְשׁוּת בְּיָדוֹ.&nbsp; וְכֵן אִם מִנָּה הַמּוֹרִישׁ אַפְטְרוּפוֹס עַל הַקְּטַנִּים, קָטָן אוֹ אִשָּׁה אוֹ עֶבֶד--הָרְשׁוּת בְּיָדוֹ.</p>

<p><b>י,ז</b>&nbsp;&nbsp;אֲבָל אֵין בֵּית דִּין מְמַנִּין אַפְטְרוּפוֹס לֹא אִשָּׁה, וְלֹא עֶבֶד, וְלֹא קָטָן; וְלֹא עַם הָאָרֶץ, שְׁהוּא בְּחֶזְקַת חָשׁוּד עַל עֲבֵרוֹת.&nbsp; אֵלָא בּוֹדְקִין עַל אָדָם נֶאֱמָן, וְאִישׁ חַיִל, וְיוֹדֵעַ לְהַפַּךְ בִּזְכוּת הַיְּתוֹמִים, וְטוֹעֵן טְעָנוֹתָם, וְיֵשׁ לוֹ כּוֹחַ בְּעִסְקֵי הָעוֹלָם, כְּדֵי לִשְׁמֹר נִכְסֵיהֶן וּלְהַרְוִיחַ שְׁבָחָן; וּמַעְמִידִין אוֹתוֹ עַל הַקְּטַנִּים, בֵּין שֶׁהָיָה רָחוֹק בֵּין שֶׁהָיָה קָרוֹב לַקָּטָן, אֵלָא שְׁאִם הָיָה קָרוֹב, לֹא יֵרֵד לַקַּרְקָעוֹת.</p>

<p><b>י,ח</b>&nbsp;&nbsp;[ז] בֵּית דִּין שֶׁהִעְמִידוּ אַפְטְרוּפוֹס, וְשָׁמְעוּ עָלָיו שְׁהוּא אוֹכֵל וְשׁוֹתֶה וּמוֹצִיא הוֹצָאוֹת יָתֵר מִדָּבָר שְׁהוּא אָמוּד בּוֹ--יֵשׁ לָהֶן לָחוּשׁ לוֹ, שֶׁמֶּא מִנִּכְסֵי יְתוֹמִים הוּא אוֹכֵל; וּמְסַלְּקִין אוֹתוֹ, וּמַעְמִידִין אַחֵר.</p>

<p><b>י,ט</b>&nbsp;&nbsp;אֲבָל אִם מִנָּהוּ אֲבִי יְתוֹמִים--אֵין מְסַלְּקִין אוֹתוֹ, שֶׁמֶּא מְצִיאָה מָצָא:&nbsp; אֵלָא אִם בָּאוּ עֵדִים שְׁהוּא מַפְסִיד נִכְסֵי יְתוֹמִים, מְסַלְּקִין אוֹתוֹ.&nbsp; וּכְבָר הִסְכִּימוּ הַגְּאוֹנִים שֶׁמַּשְׁבִּיעִין אוֹתוֹ, הוֹאִיל וּמַפְסִיד.</p>

<p><b>י,י</b>&nbsp;&nbsp;וְהוּא הַדִּין לְאַפְטְרוּפוֹס שֶׁמִּנָּהוּ אֲבִי יְתוֹמִים, וְהָיְתָה שְׁמוּעָתוֹ טוֹבָה, וְהָיָה יָשָׁר וְרוֹדֵף מִצְווֹת, וְחָזַר לִהְיוֹת זוֹלֵל וְסוֹבֵא וְהוֹלֵךְ בְּדַרְכֵּי הַחֲשָׁד, אוֹ שֶׁפָּרַץ בַּנְּדָרִים, וּבַאֲבַק גָּזֵל--בֵּית דִּין חַיָּבִים לְסַלַּק אוֹתוֹ וּלְהַשְׁבִּיעוֹ, וּלְמַנּוֹת לָהֶן אַפְטְרוּפוֹס כָּשֵׁר.&nbsp; וְכָל הַדְּבָרִים הָאֵלּוּ, כְּפִי מַה שֶׁיֵּרָאֶה לַדַּיָּן, שֶׁכָּל בֵּית דִּין וּבֵית דִּין, הוּא אֲבִיהֶן שֶׁלַּיְּתוֹמִים.</p>

<p><b>י,יא</b>&nbsp;&nbsp;[ח] קָטָן שֶׁהִגְדִּיל, אַפִלּוּ הָיָה אוֹכֵל וְשׁוֹתֶה יוֹתֵר מִדַּי וּמַפְסִיד וְהוֹלֵךְ בְּדֶרֶךְ רָעָה--אֵין בֵּית דִּין מוֹנְעִין מִמֶּנּוּ מְמוֹנוֹ, וְאֵין מַעְמִידִין לוֹ אַפְטְרוּפוֹס, אֵלָא אִם כֵּן צִוָּה אָבִיו אוֹ מוֹרִישׁוֹ, שֶׁלֹּא יִתְּנוּ לוֹ אֵלָא אִם כֵּן הָיָה כָּשֵׁר וּמַצְלִיחַ, אוֹ שֶׁלֹּא יִתְּנוּ לוֹ, עַד זְמָן פְּלוֹנִי.&nbsp; וְהַשּׁוֹטֶה וְהַחֵרֵשׁ--הֲרֵי הֶן כִּקְטַנִּים, וּמַעְמִידִין לָהֶן אַפְטְרוּפוֹס.
<br>&nbsp;</p>

<h2>הִלְכּוֹת נְחָלוֹת פֵּרֶק יא</h2>

<p><b>יא,א</b>&nbsp;&nbsp;מָעוֹת שֶׁלַּיְּתוֹמִים שֶׁהִנִּיחַ לָהֶן אֲבִיהֶן--אֵינָן צְרִיכִין אַפְטְרוּפוֹס, אֵלָא כֵּיצַד עוֹשִׂין בָּהֶן:&nbsp; בּוֹדְקִין עַל מִי שֶׁיֵּשׁ לוֹ נְכָסִים שֶׁיֵּשׁ לָהֶם אַחְרָיוּת, וְיִהְיוּ עִדִּית, וְיִהְיֶה אִישׁ נֶאֱמָן וְשׁוֹמֵעַ דִּינֵי תּוֹרָה, וּמֵעוֹלָם לֹא קִבַּל עָלָיו נִדּוּי; וְנוֹתְנִין לוֹ הַמָּעוֹת בְּבֵית דִּין, קָרוֹב לְשָׂכָר וְרָחוֹק לְהֶפְסֵד, וְנִמְצְאוּ הַיְּתוֹמִים נִהְנִין מִשְּׂכַר הַמָּעוֹת.</p>

<p><b>יא,ב</b>&nbsp;&nbsp;וְכֵן אִם אֵין לוֹ קַרְקָע, וְנָתַן לָהֶן מַשְׁכּוֹן זָהָב מִשּׁוֹבָר שְׁאֵין בּוֹ סִימָן--נוֹטְלִין בֵּית דִּין הַמַּשְׁכּוֹן, וְנוֹתְנִין לוֹ הַמָּעוֹת קָרוֹב לְשָׂכָר וְרָחוֹק לְהֶפְסֵד.&nbsp; וְלָמָּה לֹא יִקְּחוּ מַשְׁכּוֹן כֵּלִים שֶׁלְּזָהָב אוֹ חֲלִי שֶׁלְּזָהָב--שֶׁמֶּא שֶׁלַּאֲחֵרִים הוּא, וְיִתְּנוּ סִימָן, וְיִטְּלוּהוּ אַחַר מוֹתוֹ, אִם יָדַע הַדַּיָּן שְׁאֵין זֶה אָמוּד.</p>

<p><b>יא,ג</b>&nbsp;&nbsp;וְכַמָּה יִפְסְקוּ בַּשָּׂכָר:&nbsp; כְּפִי מַה שֶׁיִּרְאוּ הַדַּיָּנִין--אוֹ שְׁלִישׁ הַשָּׂכָר, אוֹ חֶצְיוֹ; אַפִלּוּ רְבִיעַ הַשָּׂכָר לַיְּתוֹמִים--אִם רָאוּ שֶׁזּוֹ תַּקָּנָה לָהֶם, עוֹשִׂין.</p>

<p><b>יא,ד</b>&nbsp;&nbsp;לֹא מָצְאוּ אָדָם שֶׁיִּתְּנוּ לוֹ הַמָּעוֹת, רָחוֹק לְהֶפְסֵד וְקָרוֹב לְשָׂכָר--הֲרֵי אֵלּוּ מוֹצִיאִין מֵהֶן מְזוֹנוֹת מְעַט מְעַט, עַד שֶׁיִּקְנוּ לָהֶן בְּמָעוֹת קַרְקָע, וְיִמְסְרוּ אוֹתָהּ בְּיַד אַפְטְרוּפוֹס שֶׁיַּעְמִידוּ לָהֶן.</p>

<p><b>יא,ה</b>&nbsp;&nbsp;[ב] כָּל הַמִּטַּלְטְלִין שֶׁלַּיְּתוֹמִים--שָׁמִין אוֹתָן, וּמוֹכְרִין אוֹתָן מִיָּד בְּבֵית דִּין.&nbsp; וְאִם הָיָה הַשּׁוּק קָרוֹב לַמְּדִינָה--מוֹלִיכִין אוֹתָן לַשּׁוּק וּמוֹכְרִין אוֹתָן, וְיִצְטָרְפוּ דְּמֵיהֶן עִם הַמָּעוֹת שֶׁלַּיְּתוֹמִים.</p>

<p><b>יא,ו</b>&nbsp;&nbsp;[ג] מִי שֶׁהָיָה בְּיָדוֹ שֵׁכָר שֶׁלַּיְּתוֹמִים--אִם יַנִּיחוֹ כָּאן עַד שֶׁיִּמָּכֵר, שֶׁמֶּא יַחְמִיץ, וְאִם יוֹלִיכוֹ לַשּׁוּק, שֶׁמֶּא יֵארְעוֹ אֹנֶס בַּדֶּרֶךְ--הֲרֵי זֶה עוֹשֶׂה בּוֹ כְּדֶרֶךְ שְׁהוּא עוֹשֶׂה בְּשֶׁלּוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>יא,ז</b>&nbsp;&nbsp;[ד] כְּשֶׁמַּעְמִידִין בֵּית דִּין הָאַפְטְרוּפוֹס, מוֹסְרִין לוֹ כָּל נִכְסֵי הַקָּטָן, הַקַּרְקָעוֹת וְהַמִּטַּלְטְלִין שֶׁלֹּא נִמְכְּרוּ; וְהוּא מוֹצִיא וּמַכְנִיס, וּבוֹנֶה וְסוֹתֵר, וְשׂוֹכֵר וְנוֹטֵעַ וְזוֹרֵעַ, וְעוֹשֶׂה כְּפִי מַה שֶׁיִּרְאֶה שֶׁזֶּה טוֹב לַיְּתוֹמִים.&nbsp; וּמַאֲכִילָן וּמַשְׁקָן וְנוֹתֵן לָהֶן כָּל הוֹצָאָתָן, כְּפִי הַמָּמוֹן וּכְפִי הָרָאוּי לָהֶן; וְלֹא יַרְוִיחַ לָהֶן יָתֵר מִדַּי, וְלֹא יְצַמְצַם עֲלֵיהֶם יָתֵר מִדַּי.</p>

<p><b>יא,ח</b>&nbsp;&nbsp;[ה] כְּשֶׁיִּגְדְּלוּ הַיְּתוֹמִים, נוֹתֵן לָהֶם מְמוֹן מוֹרִישָׁן; וְאֵינוּ צָרִיךְ לַעֲשׂוֹת חֶשְׁבּוֹנוֹת מַה הִכְנִיס וּמַה הוֹצִיא, אֵלָא אוֹמֵר לָהֶן זֶה הַנִּשְׁאָר, וְנִשְׁבָּע בִּנְקִיטַת חֵפֶץ, שֶׁלֹּא גְזָלָן כְּלוּם.</p>

<p><b>יא,ט</b>&nbsp;&nbsp;בַּמֶּה דְּבָרִים אֲמוּרִים, בְּשֶׁמִּנּוּהוּ בֵּית דִּין.&nbsp; אֲבָל אַפְטְרוּפוֹס שֶׁמִּנָּהוּ אֲבִי יְתוֹמִים, וְכֵן שְׁאָר הַמּוֹרִישִׁין--אֵינוּ נִשְׁבָּע עַל טְעָנַת הַסָּפֵק.</p>

<p><b>יא,י</b>&nbsp;&nbsp;יֵשׁ לְאַפְטְרוּפוֹס לִלְבֹּשׁ וּלְהִתְכַּסּוֹת מִנִּכְסֵי יְתוֹמִים, כְּדֵי שֶׁיִּהְיֶה מְכֻבָּד וְיִהְיוּ דְּבָרָיו נִשְׁמָעִין:&nbsp; וְהוּא שֶׁיִּהְיֶה לַיְּתוֹמִים הֲנָאָה בְּנִכְסֵיהֶן, בְּהִיּוֹת דְּבָרָיו נִשְׁמָעִין.</p>

<p><b>יא,יא</b>&nbsp;&nbsp;[ו] יֵשׁ לְאַפְטְרוּפוֹס לִמְכֹּר בְּהֵמָה וַעֲבָדִים וּשְׁפָחוֹת שָׂדוֹת וּכְרָמִים, לְהַאֲכִיל לַיְּתוֹמִים, אֲבָל אֵין מוֹכְרִין, וּמַנִּיחִין הַמָּעוֹת.&nbsp; וְאֵין מוֹכְרִין שָׂדוֹת לִקַּח עֲבָדִים, וְלֹא עֲבָדִים לִקַּח שָׂדוֹת, שֶׁמֶּא לֹא יַצְלִיחוּ; אֲבָל מוֹכְרִין שָׂדֶה לִקַּח שְׁוָרִים לַעֲבוֹדַת שָׂדוֹת אֲחֵרוֹת, שֶׁהַשְּׁוָרִים הֶן עִיקַר כָּל נִכְסֵי שָׂדוֹת.</p>

<p><b>יא,יב</b>&nbsp;&nbsp;[ז] אֵין הָאַפְטְרוּפִין רַשָּׁאִין לִמְכֹּר בָּרָחוֹק וְלִגְאֹל בַּקָּרוֹב, לִמְכֹּר בָּרָעָה וְלִגְאֹל בַּיָּפָה, שֶׁמֶּא לֹא יַצְלִיחַ זֶה שֶׁקָּנוּ.&nbsp; וְאֵין רַשָּׁאִין לָדוּן וְלָחוּב עַל מְנַת לִזְכּוֹת לַיְּתוֹמִים, שֶׁמֶּא לֹא יִזְכּוּ וְנִמְצָא הַחוֹב קַיָּם.</p>

<p><b>יא,יג</b>&nbsp;&nbsp;[ח] אֵין הָאַפְטְרוּפִין רַשָּׁאִין לְהוֹצִיא עֲבָדִים לְחֵרוּת, אַפִלּוּ לִקַּח מִן הָעֶבֶד דָּמָיו שֶׁיֵּצֵא לְחֵרוּת.&nbsp; אֲבָל מוֹכְרִין לַאֲחֵרִים; וְלוֹקְחִין מֵהֶן הַדָּמִים, עַל מְנַת שֶׁיּוֹצִיאוּהוּ לְחֵרוּת, וְאוֹתָן הָאֲחֵרִים, הֶן שֶׁמְּשַׁחְרְרִין.</p>

<p><b>יא,יד</b>&nbsp;&nbsp;[ט] הָאַפְטְרוּפִין תּוֹרְמִין וּמְעַשְּׂרִין נִכְסֵי יְתוֹמִים כְּדֵי לְהַאֲכִילָן, שְׁאֵין מַאֲכִילִין אֶת הַיְּתוֹמִים דָּבָר הָאָסוּר; אֲבָל לֹא יְעַשְּׂרוּ וְלֹא יִתְרֹמוּ, כְּדֵי שֶׁיַּנִּיחוּ הַפֵּרוֹת מְתֻקָּנִין, אֵלָא יִמְכְּרוּ אוֹתָן טֶבֶל, וְהָרוֹצֶה לְתַקַּן יְתַקַּן.</p>

<p><b>יא,טו</b>&nbsp;&nbsp;[י] הָאַפְטְרוּפִין עוֹשִׂין לַקְּטַנִּים סֻכָּה וְלוֹלָב, וְצִיצִית, וְשׁוֹפָר, וְסֵפֶר תּוֹרָה תְּפִלִּין וּמְזוּזָה, וּמְגִלָּה.&nbsp; כְּלָלוֹ שֶׁלַּדָּבָר:&nbsp; כָּל מִצְווֹת עֲשֵׂה שֶׁיֵּשׁ לָהּ קִצְבָּה, בֵּין שְׁהִיא מִדִּבְרֵי תּוֹרָה בֵּין שְׁהִיא מִדִּבְרֵי סוֹפְרִים--עוֹשִׂין לָהֶם, אַף עַל פִּי שְׁאֵינָן חַיָּבִין בְּמִצְוָה מִכָּל הַמִּצְווֹת אֵלָא כְּדֵי לְחַנְּכָן.&nbsp; אֲבָל אֵין פּוֹסְקִין עֲלֵיהֶן צְדָקָה, וְאַפִלּוּ לְפִדְיוֹן שְׁבוּיִים, מִפְּנֵי שֶׁמִּצְווֹת אֵלּוּ, אֵין לָהֶן קִצְבָּה.&nbsp; [יא] וּמִי שֶׁנִּשְׁתַּטָּה אוֹ שֶׁנִּתְחָרַשׁ--בֵּית דִּין פּוֹסְקִין עָלָיו צְדָקָה, אִם הָיָה רָאוּי.</p>

<p><b>יא,טז</b>&nbsp;&nbsp;[יב] אַף עַל פִּי שְׁאֵין הָאַפְטְרוּפוֹס צָרִיךְ לַעֲשׂוֹת חֶשְׁבּוֹן, כְּמוֹ שֶׁבֵּאַרְנוּ, צָרִיךְ לְחַשַּׁב בֵּינוֹ לְבֵין עַצְמוֹ וּלְדַקְדַּק, וּלְהִזָּהֵר הַרְבֵּה מֵאֲבִיהֶן שֶׁלְּאֵלּוּ הַיְּתוֹמִים שְׁהוּא רוֹכֵב עֲרָבוֹת:&nbsp; שֶׁנֶּאֱמָר "סֹלּוּ, לָרֹכֵב בָּעֲרָבוֹת--בְּיָהּ שְׁמוֹ .&nbsp;.&nbsp;. אֲבִי יְתוֹמִים, וְדַיַּן אַלְמָנוֹת--אֱלֹהִים, בִּמְעוֹן קָדְשׁוֹ" (תהילים סח,ה-ו).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר שְׁלוֹשָׁה עָשָׂר, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, חֲמִשָּׁה וְשִׁבְעִים:&nbsp; הִלְכּוֹת שְׂכִירוּת, שְׁלוֹשָׁה עָשָׂר פְּרָקִים; הִלְכּוֹת שְׁאֵלָה וּפִקָּדוֹן, שְׁמוֹנָה פְּרָקִים; הִלְכּוֹת מַלְוֶה וְלוֹוֶה, שִׁבְעָה וְעֶשְׂרִים פְּרָקִים; הִלְכּוֹת טוֹעֵן וְנִטְעָן, שִׁשָּׁה עָשָׂר פְּרָקִים; הִלְכּוֹת נְחָלוֹת, אֶחָד עָשָׂר פְּרָקִים.</p>
</div>
</body></html>
