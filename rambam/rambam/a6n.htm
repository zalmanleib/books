<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר טהרה - הלכות טומאת אוכלין</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת טֻמְאַת אֹכָלִין</h1>

<p>מִצְוַת עֲשֵׂה אַחַת, וְהִיא דִּין טֻמְאַת מַשְׁקִין וְאֹכָלִין וְהֶכְשֵׁרָן.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק א</h2>

<p><b>א,א</b>&nbsp;&nbsp;כָּל אֹכֶל הַמְּיֻחָד לְמַאֲכַל אָדָם, כְּגוֹן לֶחֶם וּבָשָׂר וַעֲנָבִים וְזֵיתִים וְכַיּוֹצֶא בָּהֶן--מְקַבֵּל טֻמְאָה; וְכָל שְׁאֵינוּ מְיֻחָד לְמַאֲכַל אָדָם--הֲרֵי זֶה טָהוֹר וְאֵינוּ מְקַבֵּל טֻמְאָה, אֵלָא אִם כֵּן חִשַּׁב עָלָיו וְיֵחֲדוֹ לְמַאֲכַל אָדָם.&nbsp; וְזֶה וְזֶה אֵינוּ מְקַבֵּל טֻמְאָה, עַד שֶׁיִּבָּלֵל תְּחִלָּה בְּאֶחָד מִשִּׁבְעָה מַשְׁקִין; וְזֶה הוּא הַנִּקְרָא הֶכְשֵׁר, שֶׁנֶּאֱמָר "וְכִי יֻתַּן-מַיִם עַל-זֶרַע" (ויקרא יא,לח).</p>

<p><b>א,ב</b>&nbsp;&nbsp;וְאֵלּוּ הֶן הַשִּׁבְעָה מַשְׁקִין שֶׁמַּכְשִׁירִין אֶת הָאֹכָלִין לַטֻּמְאָה--הַמַּיִם, וְהַטַּל, וְהַשֶּׁמֶן, וְהַיַּיִן, וְהֶחָלָב, וְהַדָּם, וְהַדְּבַשׁ.&nbsp; וְאֵינָן מַכְשִׁירִין עַד שֶׁיִּפְּלוּ עַל הָאֹכָלִין, בִּרְצוֹן הַבְּעָלִים; וְלֹא יִהְיוּ סְרוּחִין, שֶׁהַמַּשְׁקֶה הַסָּרוּחַ אֵינוּ מַכְשִׁיר.&nbsp; וְכֵיוָן שֶׁהֻכְשַׁר הָאֹכֶל--אַף עַל פִּי שֶׁיָּבַשׁ וַהֲרֵי הוּא נָגוּב, הֲרֵי זֶה מְקַבֵּל טֻמְאָה.</p>

<p><b>א,ג</b>&nbsp;&nbsp;אֹכֶל שֶׁהָיָה בָּלוּל בְּמֵי פֵּרוֹת כְּגוֹן מֵי תּוּתִים וְרִמּוֹנִים--אַף עַל פִּי שְׁהוּא בָּלוּל, וְנָגַע בּוֹ הַזָּב אוֹ בְּשַׂר הַמֵּת--הֲרֵי הוּא טָהוֹר, מִפְּנֵי שֶׁלֹּא הֻכְשַׁר בְּאֶחָד מִשִּׁבְעַת הַמַּשְׁקִין.</p>

<p><b>א,ד</b>&nbsp;&nbsp;אֵין שָׁם מַשְׁקֶה שֶׁמְּקַבֵּל טֻמְאָה, אֵלָא שִׁבְעַת הַמַּשְׁקִין שֶׁמָּנִינוּ בִּלְבָד; אֲבָל שְׁאָר מֵי פֵּרוֹת--כְּדֶרֶךְ שְׁאֵין מַכְשִׁירִין, כָּךְ אֵין מְקַבְּלִין טֻמְאָה כְּלָל.&nbsp; [ה] זֵיתִים וַעֲנָבִים שֶׁלֹּא הֵבִיאוּ שְׁלִישׁ--מַשְׁקִין הַיּוֹצְאִין מֵהֶן אֵינָן מַכְשִׁירִין, וְלֹא מְקַבְּלִין טֻמְאָה; אֵלָא הֲרֵי הֶן כִּשְׁאָר מֵי פֵּרוֹת, שְׁהֶן טְהוֹרִין לְעוֹלָם.</p>

<p><b>א,ה</b>&nbsp;&nbsp;[ו] אֵלּוּ דְּבָרִים שְׁאֵינָן מְקַבְּלִין טֻמְאָה, וְאַף עַל פִּי שֶׁבְּנֵי אָדָם אוֹכְלִין אוֹתָן, לְפִי שְׁאֵינָן נֶאֱכָלִין לַהֲנָאַת גּוּפָן, אֵלָא מִפְּנֵי שֶׁנּוֹתְנִין טַעַם בַּמַּאֲכָלוֹת אוֹ מִפְּנֵי הָרֵיחַ אוֹ הַמַּרְאֶה; וְאֵלּוּ הֶן--הַקֹּשְׁטְ וְהַחֲמָס וְרָאשֵׁי בְּשָׂמִים וְהַתִּיָּה וְהַחִלְתִּית וְהַפַּלְפְּלִין וְחַלּוֹת חָרִיעַ, וְכֵן כָּל כַּיּוֹצֶא בָּהֶן.</p>

<p><b>א,ו</b>&nbsp;&nbsp;[ז] הַשֶּׁבֶת--סְתָמוֹ לַאֲכִילַת גּוּפוֹ, כִּשְׁאָר יַרְקוֹת שָׂדֶה; וְאִם חִשַּׁב עָלָיו לַקְּדֵרָה, אֵינוּ מִטַּמֵּא טֻמְאַת אֹכָלִין.&nbsp; וְהַשֶּׁבֶת--מִשֶּׁנָּתְנָה טַעַם בַּקְּדֵרָה--הֲרֵי הִיא כְּזֵבֶל, וְאֵינָהּ מִטַּמְּאָה טֻמְאַת אֹכָלִין.&nbsp; [ח] הַתְּמָרִים וְהַגְּרֹגְּרוֹת שֶׁנְּתָנָן לַקְּדֵרָה כִּתְבָלִין--עֲדַיִן הֶן מִטַּמְּאִין טֻמְאַת אֹכָלִין, עַד שֶׁיִּפָּסְדוּ מִלֶּאֱכֹל אָדָם.</p>

<p><b>א,ז</b>&nbsp;&nbsp;[ט] הַכַּרְשִׁינִין--אִם יֵחֲדָן לְמַאֲכַל אָדָם, מִטַּמְּאִין טֻמְאַת אֹכָלִין.&nbsp; [י] הַקּוּר, הֲרֵי הוּא כְּעֵץ לְכָל דָּבָר; וְאִם שְׁלָקוֹ וְטִגְּנוֹ, מִטַּמֵּא טֻמְאַת אֹכָלִין.&nbsp; [יא] הַחַרְצַנִּין וְהַזּוֹגִין--אַף עַל פִּי שֶׁכְּנָסָן לְאֹכָלִין, אֵין מִטַּמְּאִין.</p>

<p><b>א,ח</b>&nbsp;&nbsp;[יב] זֵיתִים וַעֲנָבִים--הַקָּשִׁים שֶׁנִּפְרָצִין וְיוֹצְאִין מִתַּחַת הַקּוֹרָה בְּשָׁעַת הַדְּרִיכָה, אֵינָן מְקַבְּלִין טֻמְאָה.&nbsp; וְעַד כַּמָּה, עַד אַרְבַּעַת קַבִּין לְכָל כּוֹר; הָיָה הַנִּפְרָץ יָתֵר מִזֶּה, מְקַבְּלִין טֻמְאָה.&nbsp; וְאִם כְּנָסָן לְאֹכָלִין--אַף עַל פִּי שְׁהֶן פָּחוּת מֵאַרְבַּעַת קַבִּין, מְקַבְּלִין טֻמְאָה.</p>

<p><b>א,ט</b>&nbsp;&nbsp;[יג] הַכַּפְנָיוֹת וְהַפַּגִּין וְהַבֹּסֶר וְהַקֶּצַח--הֲרֵי הֶן כְּאֹכָלִין, וּמְקַבְּלִין טֻמְאָה.&nbsp; [יד] לוֹלַבֵּי זְרָדִים, וְהַחַרּוּבִין, וְשֶׁלָּעֲדָל, וְעַלֵּי הַלּוּף הַשּׁוֹטֶה--אֵינָן מְקַבְּלִין טֻמְאָה, עַד שֶׁיִּמְתְּקוּ.&nbsp; [טו] הַחַרְדָּל וְהַתֻּרְמוֹסִין וּשְׁאָר כָּל הַנִּכְבָּשִׁין--מִטַּמְּאִין טֻמְאַת אֹכָלִין, בֵּין מִשֶּׁהִמְתִּיקוּ בֵּין עַד שֶׁלֹּא הִמְתִּיקוּ.</p>

<p><b>א,י</b>&nbsp;&nbsp;[טז] זֵיתִים שֶׁכְּבָשָׁן בָּעַלִּין שֶׁלָּהֶן--אֵין הָעַלִּין מְקַבְּלִין טֻמְאָה, שֶׁלֹּא כְּבָשָׁן לְאָכְלָן אֵלָא לְמַרְאֶה.&nbsp; [יז] כִּישׁוּת שֶׁלַּקִּישׁוּת, וְהַנֵּץ שֶׁלָּהּ--אֵינוּ מְקַבֵּל טֻמְאָה, מִפְּנֵי שְׁאֵינוּ אֹכֶל.</p>

<p><b>א,יא</b>&nbsp;&nbsp;[יח] דְּבַשׁ בְּכַוַּרְתּוֹ, מִטַּמֵּא טֻמְאַת אֹכָלִין שֶׁלֹּא בְּמַחְשָׁבָה; רָדָה הַדְּבַשׁ--מִשֶּׁיְּרַסַּק הַחַלּוֹת, מִטַּמֵּא מִשּׁוֹם מַשְׁקֶה.&nbsp; דְּבַשׁ הַזָּב מִכַּוַּרְתּוֹ, מִטַּמֵּא טֻמְאַת מַשְׁקִין; חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין.</p>

<p><b>א,יב</b>&nbsp;&nbsp;[יט] הַשֶּׁמֶן שֶׁקָּרַשׁ--אֵינוּ אֹכֶל, וְלֹא מַשְׁקֶה; חִשַּׁב עָלָיו כִּשְׁהוּא קָרוּשׁ, בֵּין לְאֹכָלִין בֵּין לְמַשְׁקִין--בָּטְלָה דַּעְתּוֹ.&nbsp; וְכֵן הַדָּם שֶׁקָּרַשׁ--אֵינוּ אֹכֶל, וְלֹא מַשְׁקֶה.&nbsp; חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין; חִשַּׁב עָלָיו לְמַשְׁקִין, בָּטְלָה דַּעְתּוֹ.</p>

<p><b>א,יג</b>&nbsp;&nbsp;[כ] חָלָב שֶׁקָּרַשׁ--אֵינוּ לֹא אֹכֶל, וְלֹא מַשְׁקֶה.&nbsp; חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין; לְמַשְׁקִין, בָּטְלָה דַּעְתּוֹ.&nbsp; [כא] דְּבַשׁ תְּמָרִים--לֹא אֹכֶל, וְלֹא מַשְׁקֶה.&nbsp; חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין; לְמַשְׁקִין, בָּטְלָה דַּעְתּוֹ.&nbsp; וּשְׁאָר כָּל מֵימֵי פֵּרוֹת כֻּלָּן--לֹא אֹכֶל, וְלֹא מַשְׁקֶה; חִשַּׁב עֲלֵיהֶן, בֵּין לְאֹכָלִין בֵּין לְמַשְׁקִין--בָּטְלָה דַּעְתּוֹ.</p>

<p><b>א,יד</b>&nbsp;&nbsp;[כב] הַשֶּׁלֶג--אֵינוּ אֹכֶל, וְלֹא מַשְׁקֶה.&nbsp; חִשַּׁב עָלָיו לְאֹכָלִין, בָּטְלָה דַּעְתּוֹ; חִשַּׁב עָלָיו לְמַשְׁקֶה, מִטַּמֵּא טֻמְאַת מַשְׁקִין.&nbsp; נִטְמָא מִקְצָתוֹ, לֹא נִטְמָא כֻּלּוֹ; הִעְבִירוֹ עַל גַּבֵּי כְּלִי חֶרֶס הַטָּמֵא, נִטְמָא כֻּלּוֹ.</p>

<p><b>א,טו</b>&nbsp;&nbsp;[כג] הֶחָלָב שֶׁבַּכַּחַל שֶׁחִשַּׁב עָלָיו--בָּטְלָה דַּעְתּוֹ, וַהֲרֵי הוּא טָהוֹר; חִשַּׁב עַל הֶחָלָב שֶׁבַּקֵּבָה, הֲרֵי זֶה מִטַּמֵּא טֻמְאַת אֹכָלִין.</p>

<p><b>א,טז</b>&nbsp;&nbsp;[כד] עֲנָבִים שֶׁדְּרָכָן--מִשֶּׁיַּהֲלֹךְ בָּהֶן הַדּוֹרֵךְ שְׁתִי וְעֵרֶב, מִטַּמְּאִין טֻמְאַת מַשְׁקִין; נִשְׁתַּיְּרוּ בָּהֶן גַּרְגְּרִין שְׁלֵמִים, אוֹתָן גַּרְגְּרִין מִטַּמְּאִין טֻמְאַת אֹכָלִין.&nbsp; וְכֵן הַזֵּיתִים--מִשֶּׁיִּטָּעֲנוּ, מִטַּמְּאִין טֻמְאַת מַשְׁקִין; נִשְׁאֲרוּ בָּהֶן גַּרְגְּרִין שְׁלֵמִים, מִטַּמְּאִין טֻמְאַת אֹכָלִין.</p>

<p><b>א,יז</b>&nbsp;&nbsp;[כה] הֶעָרְלָה, וְכִלְאֵי הַכֶּרֶם, וְשׁוֹר הַנִּסְקָל שֶׁנִּשְׁחַט, וְעֶגְלָה עֲרוּפָה בֵּין שֶׁנִּשְׁחֲטָה בֵּין שֶׁנֶּעֶרְפָה, וְצִפֳּרֵי מְצֹרָע, וּפֶטֶר חֲמוֹר, וּבָשָׂר בְּחָלָב, וּבְשַׂר פָּרָה אֲדֻמָּה, וְהַפִּגּוּל, וְהַנּוֹתָר--אַף עַל פִּי שֶׁכָּל אֵלּוּ אֲסוּרִין בַּהֲנָיָה, כֻּלָּן מִטַּמְּאוֹת טֻמְאַת אֹכָלִין.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ב</h2>

<p><b>ב,א</b>&nbsp;&nbsp;כָּל הָאֹכָלִין הַגְּדֵלִין מִן הַקַּרְקָע--אֵינָן מְקַבְּלִין טֻמְאָה, עַד שֶׁיֵּעָקְרוּ; אֲבָל כָּל זְמָן שְׁהֶן מְחֻבָּרִין, אַפִלּוּ בְּשֹׁרֶשׁ קָטָן שֶׁיְּכוּלִין לִחְיוֹת מִמֶּנּוּ--אֵינָן מְקַבְּלִין טֻמְאָה.&nbsp; [ב] יֵחוּר שֶׁלִּתְאֵנָה שֶׁנִּפְשַׁח וּמְעֻרֶּה בַּקְּלִפָּה שְׁאֵינוּ יָכוֹל לִחְיוֹת מִמֶּנָּה, כָּל הָאֹכָלִין שֶׁבּוֹ מִטַּמְּאִין; וְיֵשׁ בַּדָּבָר סְפֵק אִם יִהְיֶה שְׁאָר הָאִילָן כְּמוֹ יָד לְזֶה הַיֵּחוּר שֶׁנִּשְׁבַּר, אוֹ לֹא.</p>

<p><b>ב,ב</b>&nbsp;&nbsp;[ג] יְרָקוֹת שֶׁיָּבְשׁוּ בְּאִבֵּיהֶן, כְּגוֹן כַּרּוּב וְדַלַּעַת שֶׁיָּבְשׁוּ בְּאִבֵּיהֶן--אֵינָן מִטַּמְּאִין טֻמְאַת אֹכָלִין; לִקְּטָן לְיַבְּשָׁן--הֲרֵי הֶן אֹכָלִין כְּשֶׁהָיוּ, עַד שֶׁיִּיבְשׁוּ וְיֵעָשׂוּ כְּעֵץ.&nbsp; [ד] אִילָן שֶׁנִּפְשַׁח, וּבוֹ פֵּרוֹת--הֲרֵי הֶן כִּתְלוּשִׁין; וְכֵן אִם יָבַשׁ הָאִילָן, וּבוֹ פֵּרוֹת--הֲרֵי הֶן כִּתְלוּשִׁין.&nbsp; [ה] תְּאֵנִים שֶׁיָּבְשׁוּ בְּאִבֵּיהֶן, מִטַּמְּאוֹת טֻמְאַת אֹכָלִין בִּמְקוֹמָן.</p>

<p><b>ב,ג</b>&nbsp;&nbsp;[ו] כָּל הָאֹכָלִין שְׁהֶן מִבַּעֲלֵי חַיִּים--אֵינָן מְקַבְּלִין טֻמְאָה, עַד שֶׁיָּמוּתוּ.&nbsp; שָׁחַט בְּהֵמָה חַיָּה וָעוֹף--אַף עַל פִּי שֶׁעֲדַיִן הֶן מְפַרְכְּסִין, מְקַבְּלִין טֻמְאָה; וְדָגִים מֵאֵימָתַי מְקַבְּלִין טֻמְאָה, מִשֶּׁיָּמוּתוּ.&nbsp; נֻלַּד בָּהֶן טְרֵפָה, וְנִטְמְאוּ כִּשְׁהֶן מִתְנַדְנְדִין--הֲרֵי יֵשׁ בַּדָּבָר סְפֵק אִם הֶן חֲשׁוּבִין כַּמֵּתִים, הוֹאִיל וְנִטְרְפוּ, אוֹ אֵינָן מְקַבְּלִין טֻמְאָה, עַד שֶׁיִּדְמוּ כָּאֶבֶן וְלֹא יִתְנַדְנְדוּ.</p>

<p><b>ב,ד</b>&nbsp;&nbsp;הָאֵבֶר אוֹ הַבָּשָׂר הַמְּדֻלְדָלִין בִּבְהֵמָה אוֹ חַיָּה שְׁאֵינָן יְכוּלִין לִחְיוֹת--אִם הֻכְשְׁרוּ--מְקַבְּלִין טֻמְאָה בִּמְקוֹמָן, מִפְּנֵי שְׁהֶן חֲשׁוּבִין כְּאֹכֶל שֶׁפֵּרַשׁ.&nbsp; נִשְׁחֲטָה הַבְּהֵמָה, הֻכְשְׁרוּ בַּשְּׁחִיטָה:&nbsp; שֶׁהַבְּהֵמָה כֻּלָּהּ כְּמוֹ יָד לְאֵבֶר זֶה, וְיָד שֶׁהֻכְשַׁר הֻכְשַׁר הָאֹכֶל כֻּלּוֹ כְּמוֹ שֶׁיִּתְבָּאַר.&nbsp; וְיֵשׁ בְּדָבָר זֶה סְפֵק אִם תִּהְיֶה הַבְּהֵמָה בְּחַיֶּיהָ כְּמוֹ יָד, לְאֵבֶר אוֹ בָּשָׂר הַמְּדֻלְדָלִין בָּהּ.</p>

<p><b>ב,ה</b>&nbsp;&nbsp;[ז] הַשּׁוֹחֵט בְּהֵמָה חַיָּה וָעוֹף, הֻכְשַׁר כָּל הַבָּשָׂר בַּדָּם שֶׁיָּצָא בַּשְּׁחִיטָה; לְפִיכָּךְ אִם לֹא יָצָא מֵהֶן דָּם בַּשְּׁחִיטָה, הֲרֵי כָּל בְּשָׂרָן צָרִיךְ הֶכְשֵׁר כְּמוֹ כָּל הָאֹכָלִין שֶׁלֹּא הֻכְשְׁרוּ.</p>

<p><b>ב,ו</b>&nbsp;&nbsp;[ח] אֹכָלִין שֶׁהֻכְשְׁרוּ כִּשְׁהֶן מְחֻבָּרִין לַקַּרְקָע, אוֹ שֶׁהֻכְשְׁרוּ בַּמַּיִם שֶׁבַּקַּרְקָע--אֵינוּ הֶכְשֵׁר:&nbsp; עַד שֶׁיֻּכְשְׁרוּ אַחַר שֶׁנֶּעֶקְרוּ, בְּמַיִם הַתְּלוּשִׁין מִן הַקַּרְקָע אוֹ בִּשְׁאָר מַשְׁקִין--שֶׁנֶּאֱמָר "בְּכָל-כְּלִי" (ויקרא יא,לד), אֵינוּ מַכְשִׁיר עַד שֶׁיִּתָּלֵשׁ מִן הַקַּרְקָע כְּעֵין הַמַּיִם שֶׁבַּכֵּלִים.&nbsp; שָׁאַב הַמַּיִם בִּכְלִי, וּנְתָנָן בַּקַּרְקָע--אֵינָן מַכְשִׁירִין.</p>

<p><b>ב,ז</b>&nbsp;&nbsp;[ט] קִישׁוּת שֶׁנְּטָעָהּ בַּעֲצִיץ, וְהִגְדִּילָה--אַף עַל פִּי שֶׁיָּצַאת חוּץ לָעֲצִיץ, אֵינָהּ מְקַבֶּלֶת טֻמְאָה.&nbsp; וַעֲצִיץ שְׁהוּא נָקוּב כְּדֵי שֹׁרֶשׁ קָטָן--הֲרֵי הוּא כָּאָרֶץ, וְהַנָּטוּעַ בּוֹ אֵינוּ מְקַבֵּל טֻמְאָה; וְכֵן אִם הָיוּ בּוֹ מַיִם, אֵינָן מַכְשִׁירִין.</p>

<p><b>ב,ח</b>&nbsp;&nbsp;[י] עֲצִיץ שְׁאֵינוּ נָקוּב, הֲרֵי הַנָּטוּעַ בּוֹ מְקַבֵּל טֻמְאָה; וְאִם הָיוּ מַיִם בְּתוֹכוֹ, מַכְשִׁירִין.&nbsp; [יא] כְּלֵי גְּלָלִים וּכְלֵי אֲדָמָה שֶׁהַשָּׁרָשִׁים יְכוּלִין לִבְקֹעַ בָּהֶן וְלָצֵאת, אֵינָן מַכְשִׁירִין אֶת הַזְּרָעִים; וְאַף עַל פִּי שְׁאֵינָן נְקוּבִין, הֲרֵי הֶן כִּנְקוּבִין.</p>

<p><b>ב,ט</b>&nbsp;&nbsp;[יב] עֲצִיץ שֶׁמִּלְּאָהוּ עָפָר עַד שְׂפָתוֹ--אֵינוּ חָשׁוּב כְּלִי, אֵלָא הֲרֵי הוּא כְּטַבְלָה שְׁאֵין לָהּ שָׂפָה, שְׁאֵינוּ כְּלִי קִבּוּל.&nbsp; [יג] מַשְׁקִין טְמֵאִין שֶׁנָּפְלוּ עַל הָאֹכָלִין--נִטְמְאוּ, אַף עַל פִּי שֶׁנָּפְלוּ שֶׁלֹּא בִּרְצוֹן הַבְּעָלִים, שֶׁהֲרֵי הַטֻּמְאָה וְהַהֶכְשֵׁר, בָּאִין כְּאַחַת:&nbsp; וְהוּא, שֶׁלֹּא יִהְיוּ בַּקַּרְקָע.</p>

<p><b>ב,י</b>&nbsp;&nbsp;[יד] כָּל אֹכֶל שֶׁנִּפְסַד וְנִסְרַח, וַהֲרֵי אֵינוּ רָאוּי לְמַאֲכַל אָדָם--אֵינוּ מְקַבֵּל טֻמְאָה.&nbsp; וְכֵן מַשְׁקֶה שֶׁנִּסְרַח וְנִפְסַד, וְאֵינוּ רָאוּי לִשְׁתִיַּת הָאָדָם--אֵינוּ מְקַבֵּל טֻמְאָה, כְּדֶרֶךְ שְׁאֵינוּ מַכְשִׁיר:&nbsp; שֶׁנֶּאֱמָר "אֲשֶׁר יִשָּׁתֶה" (ויקרא יא,לד).</p>

<p><b>ב,יא</b>&nbsp;&nbsp;[טו] הָעוֹר שֶׁשְּׁלָקוֹ, וְהַשִּׁלְיָה שֶׁחִשַּׁב עָלֶיהָ לַאֲכִילָה--מִטַּמְּאִין טֻמְאַת אֹכָלִין בִּפְנֵי עַצְמָן.&nbsp; [טז] עוֹר חֲמוֹר שֶׁשְּׁלָקוֹ--הֲרֵי זֶה סְפֵק אִם מִטַּמֵּא טֻמְאַת אֹכָלִין, מִפְּנֵי שֶׁשְּׁלָקוֹ, אוֹ אֵינוּ מִטַּמֵּא, מִפְּנֵי שְׁהוּא מָאוּס הַרְבֵּה.</p>

<p><b>ב,יב</b>&nbsp;&nbsp;[יז] חִטִּים שֶׁבְּגֶלְלֵי הַבָּקָר וּשְׂעוֹרִים שֶׁבְּגֶלְלֵי הַבְּהֵמָה שֶׁלִּקְּטָן, אֵינָן מְקַבְּלִין טֻמְאָה; וְאִם חִשַּׁב עֲלֵיהֶן לַאֲכִילָה, מִטַּמְּאוֹת טֻמְאַת אֹכָלִין.</p>

<p><b>ב,יג</b>&nbsp;&nbsp;[יח] כָּל אֹכֶל שֶׁנִּטְמָא, וְאַחַר שֶׁנִּטְמָא נִפְסַד וְנִסְרַח--אִם נִפְסַל מִלֶּאֱכֹל הַכֶּלֶב, אוֹ שֶׁיָּבַשׁ כַּחֶרֶס--הֲרֵי זֶה טָהוֹר; נִפְסַל מִלֶּאֱכֹל אָדָם, וַעֲדַיִן הוּא רָאוּי לַכֶּלֶב--הֲרֵי זֶה טָמֵא כְּשֶׁהָיָה.&nbsp; וְכָל הָאֹכָלִין שֶׁנִּטְמְאוּ, אֵין לָהֶן טַהְרָה בַּמִּקְוָה.</p>

<p><b>ב,יד</b>&nbsp;&nbsp;[יט] זְרָעִים טְמֵאִים שֶׁזְּרָעָן--הֲרֵי הַצּוֹמֵחַ מֵהֶן טָהוֹר, וְאַפִלּוּ בְּדָבָר שְׁאֵין זַרְעוֹ כּוֹלֶה:&nbsp; וְהוּא, שֶׁהִשְׁרִישׁוּ; אֲבָל קֹדֶם הַשְׁרָשָׁה--הֲרֵי הֶן בְּטֻמְאָתָן, אַפִלּוּ בְּדָבָר שֶׁזַּרְעוֹ כּוֹלֶה.</p>

<p><b>ב,טו</b>&nbsp;&nbsp;[כ] אֹכָלִין שְׁהֶן מְחֻבָּרִין לְכֵלִים, בָּטְלוּ מִתּוֹרַת אֹכֶל; וְאִם נִטְמָא הַכְּלִי, הֲרֵי הֶן מִטַּמְּאִין כְּטֻמְאַת הַכְּלִי--הוֹאִיל וְהֶן מְשַׁמְּשִׁין תַּשְׁמִישׁ עֵץ, הֲרֵי הֶן כָּעֵץ.</p>

<p><b>ב,טז</b>&nbsp;&nbsp;[כא] כָּל מַשְׁקֶה שֶׁנִּטְמָא, וְאַחַר שֶׁנִּטְמָא נִפְסַד וְנִסְרַח--הֲרֵי זֶה בְּטֻמְאָתוֹ לְעוֹלָם:&nbsp; שְׁאֵין הַמַּשְׁקֶה יוֹצֶא יְדֵי הַכֶּלֶב לְעוֹלָם.&nbsp; וְאֵין לַמַּשְׁקֶה שֶׁנִּטְמָא טַהְרָה, חוּץ מִן הַמַּיִם בִּלְבָד:&nbsp; שְׁאִם הִטְבִּיל מַיִם בַּמִּקְוָה--כֵּיוָן שֶׁצָּף מֵי הַמִּקְוָה עֲלֵיהֶן, טָהֲרוּ; וּמַטְבִּילִין חַמִּין בְּצוֹנֵן, וְצוֹנֵן בְּחַמִּין, וְרָעִים בְּיָפִים, וְיָפִים בְּרָעִים.</p>

<p><b>ב,יז</b>&nbsp;&nbsp;[כב] מַקֵּל שְׁהִיא מְלֵאָה מַשְׁקִין, וְהִטְבִּיל מִקְצָתָהּ בַּמִּקְוָה--לֹא טָהֲרוּ הַמַּיִם שֶׁעַל מִקְצָתָהּ:&nbsp; עַד שֶׁיַּטְבִּיל אֶת כֻּלָּהּ.</p>

<p><b>ב,יח</b>&nbsp;&nbsp;[כג] שֶׁלֶג שֶׁנִּטְמָא, וְהִשִּׁיק מִקְצָתוֹ לְמֵי מִקְוָה--הוֹאִיל וְטָהַר מִקְצָתוֹ, טָהַר כֻּלּוֹ.</p>

<p><b>ב,יט</b>&nbsp;&nbsp;[כד] הַתֶּמֶד הַטָּמֵא, בֵּין שֶׁנִּטְמָא אַחַר שֶׁתְּמָדוֹ בֵּין שֶׁתְּמָדוֹ בְּמַיִם טְמֵאִים--עַד שֶׁלֹּא הִחְמִיץ--מַשִּׁיקוֹ בַּמִּקְוָה וְיִטְהַר, שֶׁהֲרֵי הוּא כַּמַּיִם; מִשֶּׁהִחְמִיץ--הֲרֵי הוּא כְּיַיִן, וְאֵין לוֹ טַהְרָה בַּמִּקְוָה.</p>

<p><b>ב,כ</b>&nbsp;&nbsp;[כה] קְדֵרָה שֶׁהָיְתָה מְלֵאָה מַשְׁקִין כְּגוֹן דְּבַשׁ וְיַיִן וְכַיּוֹצֶא בָּהֶן, וּנְתוּנָה בְּתוֹךְ הַמִּקְוָה, וּפָשַׁט הָרִאשׁוֹן לַטֻּמְאָה אֶת יָדוֹ וְנָגַע בָּהּ--הֲרֵי זֶה מְטַמֵּא אֶת הַמַּשְׁקִין, אַף עַל פִּי שְׁהֶן בַּמִּקְוָה; וְנִטְמֵאת הַקְּדֵרָה מֵחֲמַת הַמַּשְׁקִין, אַף עַל פִּי שְׁהִיא בְּתוֹךְ הַמִּקְוָה, שֶׁהֲרֵי הַמַּשְׁקִין שֶׁבָּהּ חוֹצְצִין.</p>

<p><b>ב,כא</b>&nbsp;&nbsp;הָיְתָה מְלֵאָה מַיִם--הַקְּדֵרָה טְהוֹרָה, שְׁאֵין הָרִאשׁוֹן מְטַמֵּא כְּלֵי חֶרֶס לְעוֹלָם; וְאֵין הַמַּיִם שֶׁבְּתוֹכָהּ טְמֵאִים, מִפְּנֵי שְׁהֶן מְעֹרָבִים בְּמֵי מִקְוָה.&nbsp; פָּשַׁט אָב הַטֻּמְאָה אֶת יָדוֹ וְנָגַע בָּהּ--נִטְמֵאת הַקְּדֵרָה, שְׁאֵין הַמִּקְוָה מְטַהֵר כְּלֵי חֶרֶס.</p>

<p><b>ב,כב</b>&nbsp;&nbsp;[כו] מֵי שְׁפִיכוֹת, הֲרֵי הֶן בְּחֶזְקַת טֻמְאָה.&nbsp; יָרְדוּ עֲלֵיהֶן מֵי גְּשָׁמִים--אִם רַבּוּ עֲלֵיהֶן, הֲרֵי הֶן טְהוֹרִים; מֶחְצָה לְמֶחְצָה, הַכֹּל טָמֵא בֵּין בְּכֵלִים בֵּין בְּקַרְקָעוֹת.&nbsp; אֵימָתַי, בִּזְמָן שֶׁקָּדְמוּ מֵי שְׁפִיכוֹת; אֲבָל אִם קָדְמוּ מֵי גְּשָׁמִים, וְיָרְדוּ לָהֶן כָּל שְׁהוּא מִמֵּי שְׁפִיכוֹת--הַכֹּל טָמֵא:&nbsp; שֶׁמַּשְׁקִין טְמֵאִין שֶׁיָּרְדוּ לַטְּהוֹרִים, מְטַמְּאִין בְּכָל שְׁהוּא.</p>

<p><b>ב,כג</b>&nbsp;&nbsp;[כז] הַטּוֹרֵף אֶת גַּגּוֹ וְהַמְּכַבֵּס אֶת כְּסוּתוֹ, וַהֲרֵי הֶן מְנַטְּפִין, וְיָרְדוּ גְּשָׁמִים עֲלֵיהֶן, וְרַבּוּ הַנְּטִיפוֹת--הֲרֵי רַבּוּ מֵי גְּשָׁמִים עֲלֵיהֶן, וְהַנּוֹטְפִין מֵהֶן טְהוֹרִין.</p>

<p><b>ב,כד</b>&nbsp;&nbsp;[כח] הַסָּךְ שֶׁמֶן טָהוֹר, וְנִטְמָא זֶה הָאָדָם, וְטָבַל, וַהֲרֵי הַשֶּׁמֶן עַל בְּשָׂרוֹ--אִם הָיָה כְּדֵי סִיכַת אֵבֶר קָטָן, הֲרֵי הוּא טָהוֹר כְּשֶׁהָיָה מִקֹּדֶם.&nbsp; סָךְ שֶׁמֶן טָמֵא, וְטָבַל--לֹא טָהַר הַשֶּׁמֶן שֶׁעָלָיו:&nbsp; אֵלָא אִם נִשְׁאַר מִמֶּנּוּ מַשְׁקֶה טוֹפֵחַ, הֲרֵי הַשֶּׁמֶן בְּטֻמְאָתוֹ; וְאִם לֹא נִשְׁאַר מִמֶּנּוּ כְּדֵי לְהַטְפִּיחַ, בָּטַל בְּמֵעוּטוֹ.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ג</h2>

<p><b>ג,א</b>&nbsp;&nbsp;כְּבָר בֵּאַרְנוּ שְׁאֵין הָאֹכָלִין מִטַּמְּאִין, עַד שֶׁיֻּכְשְׁרוּ; וְשֶׁכָּל אֹכֶל שְׁאֵינוּ מְיֻחָד לְמַאֲכַל אָדָם, אֵינוּ מְקַבֵּל טֻמְאָה עַד שֶׁיֵּחֲדוֹ לָאָדָם.&nbsp; [ב] אֹכֶל שְׁהוּא מְיֻחָד לָאָדָם בְּמָקוֹם זֶה, וְאֵינוּ מְיֻחָד לָאָדָם בְּמָקוֹם אַחֵר--בִּמְקוֹם שְׁהוּא מְיֻחָד בּוֹ, אֵינוּ צָרִיךְ מַחְשָׁבָה לְיַחֲדוֹ לָאָדָם; וּבִמְקוֹם שְׁאֵינוּ מְיֻחָד בּוֹ, צָרִיךְ מַחְשָׁבָה לְיַחֲדוֹ לָאָדָם וְאַחַר כָּךְ יְקַבַּל טֻמְאָה.&nbsp; וְכָל אֹכֶל שֶׁסּוֹפוֹ לְטַמֵּא אָדָם וְכֵלִים, אֵינוּ צָרִיךְ הֶכְשֵׁר.</p>

<p><b>ג,ב</b>&nbsp;&nbsp;[ג] יֵשׁ אֹכָלִין שֶׁצְּרִיכִין הֶכְשֵׁר וְאֵינָן צְרִיכִין מַחְשָׁבָה, וְיֵשׁ שֶׁצְּרִיכִין מַחְשָׁבָה וְאֵינָן צְרִיכִין הֶכְשֵׁר, וְיֵשׁ שֶׁצְּרִיכִין מַחְשָׁבָה וְהֶכְשֵׁר, וְיֵשׁ שְׁאֵינָן צְרִיכִין לֹא מַחְשָׁבָה וְלֹא הֶכְשֵׁר.</p>

<p><b>ג,ג</b>&nbsp;&nbsp;כֵּיצַד:&nbsp; כָּל הָאֹכָלִין הַמְּיֻחָדִין לָאָדָם בְּכָל מָקוֹם--צְרִיכִין הֶכְשֵׁר, וְאֵין צְרִיכִין מַחְשָׁבָה.&nbsp; דָּגִים טְהוֹרִים וַחֲגָבִים טְהוֹרִים בְּכָל מָקוֹם, וְדָגִים טְמֵאִים וַחֲגָבִים טְמֵאִים בַּכְּפָרִים--הֲרֵי הֶן מְיֻחָדִין לָאָדָם, וּצְרִיכִין הֶכְשֵׁר וְאֵין צְרִיכִין מַחְשָׁבָה; וְכֵן חֵלֶב בְּהֵמָה טְהוֹרָה שֶׁמֵּתָה--צָרִיךְ הֶכְשֵׁר וְאֵינוּ צָרִיךְ מַחְשָׁבָה, בְּכָל מָקוֹם.</p>

<p><b>ג,ד</b>&nbsp;&nbsp;וְאֵלּוּ צְרִיכִין מַחְשָׁבָה, וְהֶכְשֵׁר:&nbsp; בְּשַׂר הַפּוֹרֵשׁ מִן הַחַי--בֵּין מִן הָאָדָם, בֵּין מִן הַבְּהֵמָה, בֵּין מִן הָעוֹף; וְנִבְלַת הָעוֹף הַטָּמֵא; וְחֵלֶב בְּהֵמָה טְהוֹרָה שְׁחוּטָה בַּכְּפָרִים--אַף עַל פִּי שֶׁהֻכְשַׁר בַּשְּׁחִיטָה, צָרִיךְ הֶכְשֵׁר שֵׁנִי אַחַר הַמַּחְשָׁבָה; וּשְׁאָר כָּל יַרְקוֹת הַשָּׂדֶה כְּגוֹן שְׁמַרְקָעִים, וְהַבְּצָלִים הַקָּשִׁים בְּיוֹתֵר, וְהַפַּטְרָיוֹת, וְכֵן חֲגָבִים וְדָגִים קְטַנִּים--צְרִיכִין מַחְשָׁבָה בַּכְּפָרִים.</p>

<p><b>ג,ה</b>&nbsp;&nbsp;עֻלְשִׁין שֶׁזְּרָעָן לַבְּהֵמָה, וְנִמְלַךְ עֲלֵיהֶן לָאָדָם--אֵינָן מְקַבְּלִין טֻמְאָה, עַד שֶׁיְּחַשַּׁב עֲלֵיהֶן אַחַר שֶׁיִּתָּלְשׁוּ:&nbsp; שֶׁמַּחְשֶׁבֶת חִבּוּר אֵינָהּ מַחְשָׁבָה.&nbsp; וְעֻלְשִׁין שֶׁלִּקְּטָן לִבְהֶמְתּוֹ וֶהֱדִיחָן, וְנִמְלַךְ עֲלֵיהֶן לָאָדָם--צְרִיכוֹת הֶכְשֵׁר שֵׁנִי אַחַר הַמַּחְשָׁבָה; וְכֵן כָּל כַּיּוֹצֶא בָּהֶן.</p>

<p><b>ג,ו</b>&nbsp;&nbsp;הָאֲלַל--אִם חִשַּׁב עָלָיו לַאֲכִילָה, מְקַבֵּל טֻמְאַת אֹכָלִין; וְאִם לֹא חִשַּׁב עָלָיו, הֲרֵי הוּא כָּעֵץ וְאֵינוּ מְקַבֵּל טֻמְאָה.&nbsp; וְכֵן הָעֲצָמוֹת הַמְּחֻבָּרִין בַּבָּשָׂר, וְהַגִּידִים, וְהַמְּקוֹמוֹת הָרַכִּים מִן הַקְּרָנַיִם וּמִן הַטְּלַפַּיִם, וְהַכְּנָפַיִם וְהַנּוֹצָה, וְהַמְּקוֹמוֹת הָרַכִּים מִן הַצִּפָּרְנַיִם וּמִן הַחַרְטוֹם הַמֻּבְלָעִין בַּבָּשָׂר--צְרִיכִין מַחְשָׁבָה וְהֶכְשֵׁר.</p>

<p><b>ג,ז</b>&nbsp;&nbsp;וְאֵלּוּ שְׁאֵין צְרִיכִין לֹא מַחְשָׁבָה, וְלֹא הֶכְשֵׁר:&nbsp; נִבְלַת בְּהֵמָה טְהוֹרָה בְּכָל מָקוֹם, וְנִבְלַת הָעוֹף הַטָּהוֹר, וְחֵלֶב בְּהֵמָה טְמֵאָה בַּכְּרָכִים--אֵין אֶחָד מֵאֵלּוּ צָרִיךְ מַחְשָׁבָה, לְפִי שְׁהֶן מְיֻחָדִין לְמַאֲכַל אָדָם; וְאֵינָן צְרִיכִין הֶכְשֵׁר, מִפְּנֵי שֶׁסּוֹפָן לְטַמֵּא אָדָם וְכֵלִים בְּכַזַּיִת, וְכָל הַמְּטַמֵּא טֻמְאָה חֲמוּרָה, אֵינוּ צָרִיךְ הֶכְשֵׁר.</p>

<p><b>ג,ח</b>&nbsp;&nbsp;וְאֵלּוּ צְרִיכִין מַחְשָׁבָה, וְאֵין צְרִיכִין הֶכְשֵׁר--נִבְלַת הָעוֹף הַטָּהוֹר בַּכְּפָרִים, וְנִבְלַת בְּהֵמָה טְמֵאָה בְּכָל מָקוֹם:&nbsp; וְהוּא, שֶׁחִשַּׁב עַל פָּחוּת מִכַּזַּיִת; אֲבָל כַּזַּיִת, אָב טֻמְאָה הוּא.</p>

<p><b>ג,ט</b>&nbsp;&nbsp;[ד] יִשְׂרָאֵל שֶׁשָּׁחַט בְּהֵמָה טְמֵאָה לַנָּכְרִי, וְשָׁחַט בָּהּ שְׁנַיִם--הֲרֵי זוֹ מִטַּמְּאָה טֻמְאַת אֹכָלִין כָּל זְמָן שְׁהִיא מְפַרְכֶּסֶת; וְאֵינָהּ צְרִיכָה מַחְשָׁבָה--שֶׁהֲרֵי יִשְׂרָאֵל שְׁחָטָהּ לַאֲכִילַת הַגּוֹי, וְאֵין לָךְ מַחְשָׁבָה גְּדוֹלָה מִזּוֹ; וְאֵינָהּ צְרִיכָה הֶכְשֵׁר, לְפִי שֶׁסּוֹפָהּ לְטַמֵּא טֻמְאָה חֲמוּרָה.</p>

<p><b>ג,י</b>&nbsp;&nbsp;שָׁחַט בָּהּ אֶחָד, אוֹ שֶׁנְּחָרָהּ--אֵינָהּ מִטַּמְּאָה טֻמְאַת אֹכָלִין.&nbsp; וְכֵן גּוֹי שֶׁשָּׁחַט בְּהֵמָה טְהוֹרָה לְיִשְׂרָאֵל, וְשָׁחַט בָּהּ שְׁנַיִם אוֹ רֹב שְׁנַיִם--מִטַּמְּאָה טֻמְאַת אֹכָלִין כָּל זְמָן שְׁהִיא מְפַרְכֶּסֶת, וְאֵינָהּ צְרִיכָה הֶכְשֵׁר; שָׁחַט בָּהּ אֶחָד, אוֹ נְחָרָהּ--אֵינָהּ מִטַּמְּאָה טֻמְאַת אֹכָלִין, וַהֲרֵי הִיא כִּשְׁאָר הַנְּבֵלוֹת.</p>

<p><b>ג,יא</b>&nbsp;&nbsp;[ה] הַחוֹתֵךְ בָּשָׂר מֵאֵבֶר מִן הַחַי שֶׁלִּבְהֵמָה, וְאַחַר כָּךְ חִשַּׁב עָלָיו--צָרִיךְ הֶכְשֵׁר.&nbsp; חִשַּׁב עָלָיו, וְאַחַר כָּךְ חֲתָכוֹ--אֵינוּ צָרִיךְ הֶכְשֵׁר:&nbsp; מִפְּנֵי שֶׁמְּטַמֵּא טֻמְאָה חֲמוּרָה כַּנְּבֵלָה, וְכָל הַמְּטַמֵּא טֻמְאָה חֲמוּרָה אֵינוּ צָרִיךְ הֶכְשֵׁר.</p>

<p><b>ג,יב</b>&nbsp;&nbsp;[ו] פָּחוּת מִכַּזַּיִת מִנִּבְלַת בְּהֵמָה טְמֵאָה שֶׁחִשַּׁב עָלָיו, וְהִשְׁלִים עָלָיו כַּבֵּיצָה מֵאֹכָלִין אֲחֵרִים--אֵין הַכֹּל צָרִיךְ הֶכְשֵׁר:&nbsp; הוֹאִיל וּפָחוּת מִכַּזַּיִת שֶׁבִּכְלַל הַבֵּיצָה, אִם הִשְׁלִימוֹ לְכַזַּיִת, מְטַמֵּא טֻמְאָה חֲמוּרָה.</p>

<p><b>ג,יג</b>&nbsp;&nbsp;וְכֵן כַּזַּיִת מִנִּבְלַת בְּהֵמָה טְמֵאָה שֶׁחִשַּׁב עָלֶיהָ, וְחִפָּה אוֹתָהּ בְּבָצֵק עַד שֶׁהִשְׁלִים לְכַבֵּיצָה--הוֹאִיל וְאֵינוּ מְטַמֵּא בַּמַּגָּע מִפְּנֵי הַבָּצֵק, הֲרֵי זֶה צָרִיךְ מַחְשָׁבָה.&nbsp; וְאֵין הַבָּצֵק הַזֶּה צָרִיךְ הֶכְשֵׁר, הוֹאִיל וְכָל הַשֵּׁעוּר הַזֶּה מְטַמֵּא בַּמַּשָּׂא מִפְּנֵי כַּזַּיִת נְבֵלָה שֶׁבְּתוֹכוֹ:&nbsp; אַף עַל פִּי שְׁאֵינוּ מְטַמֵּא בַּמַּגָּע, הֲרֵי סוֹפוֹ לְטַמֵּא טֻמְאָה חֲמוּרָה; לְפִיכָּךְ אֵין צָרִיךְ הֶכְשֵׁר.</p>

<p><b>ג,יד</b>&nbsp;&nbsp;[ז] פָּחוּת מִכַּזַּיִת מִבְּשַׂר הַמֵּת, שֶׁהִשְׁלִים עָלָיו כַּבֵּיצָה מִשְּׁאָר אֹכָלִין--הַכֹּל צָרִיךְ מַחְשָׁבָה, שֶׁהֲרֵי בָּטַל הַכֹּל אֵצֶל כָּל אָדָם; וְאֵין הַכֹּל צָרִיךְ הֶכְשֵׁר, מִפְּנֵי בְּשַׂר הַמֵּת שֶׁבִּכְלָלוֹ.&nbsp; [ח] כַּזַּיִת מִן הַמֵּת, שֶׁחִפָּהוּ בְּבָצֵק--הַכֹּל מְטַמֵּא טֻמְאָה חֲמוּרָה.</p>

<p><b>ג,טו</b>&nbsp;&nbsp;[ט] הַחוֹתֵךְ בָּשָׂר מֵאָדָם חַי לְהַאֲכִילוֹ לַכֶּלֶב--אִם חִשַּׁב עָלָיו לְמַאֲכַל אָדָם, הֲרֵי זֶה צָרִיךְ מַחְשָׁבָה וְאֵינוּ צָרִיךְ הֶכְשֵׁר.</p>

<p><b>ג,טז</b>&nbsp;&nbsp;[י] גּוֹזָל שֶׁנָּפַל לַגַּת, וּמֵת--אַף עַל פִּי שֶׁהַגַּת בַּמְּדִינָה--הֲרֵי נִמְאַס בַּגַּת, וּלְפִיכָּךְ צָרִיךְ מַחְשָׁבָה.&nbsp; חִשַּׁב עָלָיו כְּשֶׁהֶעֱלָהוּ לְהַאֲכִילוֹ לַנָּכְרִי--הֲרֵי זֶה מִטַּמֵּא, שֶׁהֲרֵי חִשַּׁב עָלָיו לְמַאֲכַל אָדָם; חִשַּׁב עָלָיו לְהַאֲכִילוֹ לַכֶּלֶב, אֵינוּ מִטַּמֵּא טֻמְאַת אֹכָלִין.</p>

<p><b>ג,יז</b>&nbsp;&nbsp;הָיָה זֶה שֶׁחִשַּׁב עָלָיו לְהַאֲכִילוֹ לָאָדָם חֵרֵשׁ שׁוֹטֶה וְקָטָן, הֲרֵי זֶה טָהוֹר; הֶעֱלָהוּ כְּדֵי לְהַאֲכִילוֹ לָאָדָם, הֲרֵי זֶה טָמֵא--שֶׁיֵּשׁ לָהֶן מַעֲשֶׂה, וְאֵין לָהֶן מַחְשָׁבָה.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ד</h2>

<p><b>ד,א</b>&nbsp;&nbsp;כַּמָּה שֵׁעוּר אֹכָלִין לַטֻּמְאָה--לְטֻמְאַת עַצְמָן, כָּל שְׁהֶן:&nbsp; אַפִלּוּ שֻׁמְשֹׁם אוֹ חַרְדָּל, מִטַּמֵּא--שֶׁנֶּאֱמָר "מִכָּל-הָאֹכֶל אֲשֶׁר יֵאָכֵל" (ויקרא יא,לד), כָּל שְׁהוּא.&nbsp; וְאֵין אֹכֶל טָמֵא מְטַמֵּא אֹכֶל אַחֵר אוֹ מַשְׁקִין אוֹ יָדַיִם--עַד שֶׁיִּהְיֶה בּוֹ כַּבֵּיצָה, בְּלֹא קְלִפָּתָהּ.&nbsp; וְכֵן הָאוֹכֵל אֹכָלִין טְמֵאִים--אֵינוּ נִפְסָל עַד שֶׁיֹּאכַל כַּבֵּיצָה וּמֶחְצָה, וְזֶה הוּא חֲצִי פְּרָס.</p>

<p><b>ד,ב</b>&nbsp;&nbsp;הַמַּשְׁקִין מִטַּמְּאִין כָּל שְׁהֶן, וּמְטַמְּאִין בְּכָל שְׁהֶן:&nbsp; אַפִלּוּ טִפַּת מַשְׁקִין טְמֵאִין כַּחַרְדָּל שֶׁנָּגְעָה בְּאֹכָלִין, אוֹ בְּכֵלִים, אוֹ בְּמַשְׁקִין אֲחֵרִים--נִטְמְאוּ.&nbsp; וְאַף עַל פִּי כֵן, אֵין הַשּׁוֹתֶה מַשְׁקִין טְמֵאִין נִפְסָל, עַד שֶׁיִּשְׁתֶּה רְבִיעִית כְּמוֹ שֶׁבֵּאַרְנוּ.</p>

<p><b>ד,ג</b>&nbsp;&nbsp;כָּל הַמַּשְׁקִין מִצְטָרְפִין לִפְסֹל אֶת הַגְּוִיָּה, לִרְבִיעִית.&nbsp; וְכָל הָאֹכָלִין מִצְטָרְפִין לְכַבֵּיצָה, לְטַמֵּא טֻמְאַת אֹכָלִין, וּלְכַחֲצִי פְּרָס, לִפְסֹל אֶת הַגְּוִיָּה:&nbsp; אַפִלּוּ חִטָּה עִם קֶמַח עִם בָּצֵק, עִם תְּאֵנָה וּבָשָׂר וְכַיּוֹצֶא בְּאֵלּוּ--הַכֹּל מִצְטָרֵף.</p>

<p><b>ד,ד</b>&nbsp;&nbsp;הָעוֹר הַמְּחֻבָּר בַּבָּשָׂר, וְהַמָּרָק וְהַתְּבָלִין וְהָאֲלַל, אַף עַל פִּי שֶׁמִּקְצָתוֹ חִשַּׁב עָלָיו וּמִקְצָתוֹ לֹא חִשַּׁב עָלָיו, מִקְצָתוֹ פְּלָטַתּוּ חַיָּה וּמִקְצָתוֹ פְּלָטַתּוּ סַכִּין, וְהָעֲצָמוֹת הַמְּחֻבָּרִין בַּבָּשָׂר, וְהַגִּידִים וְהַמְּקוֹמוֹת הָרַכִּים מִן הַקְּרָנַיִם וְהַטְּלַפַּיִם, וְהַכְּנָפַיִם וְהַנּוֹצָה, וְהַמְּקוֹמוֹת הָרַכִּים מִן הַצִּפָּרְנַיִם וּמִן הַחַרְטוֹם הַמֻּבְלָעִין בַּבָּשָׂר--כָּל אֶחָד מֵאֵלּוּ מִטַּמְּאִין וּמְטַמְּאִין וּמִצְטָרְפִין לְכַבֵּיצָה, אוֹ לְכַחֲצִי פְּרָס.</p>

<p><b>ד,ה</b>&nbsp;&nbsp;כַּבֵּיצָה אֹכָלִין טְמֵאִים שֶׁהִנִּיחָן בַּחַמָּה, וְנִתְמַעֲטוּ--אֵינָן מְטַמְּאִין; וְכֵן כַּזַּיִת מִן הַמֵּת אוֹ מִן הַנְּבֵלָה וְכַעֲדָשָׁה מִן הַשֶּׁרֶץ שֶׁהִנִּיחָן בַּחַמָּה, וְנִתְמַעֲטוּ--טְהוֹרִין.&nbsp; [ו] כַּזַּיִת חֵלֶב וְדָם וְנוֹתָר וּפִגּוּל שֶׁהִנִּיחָן בַּחַמָּה, וְנִתְמַעֲטוּ--אֵין חַיָּבִין עֲלֵיהֶן כָּרֵת.&nbsp; הִנִּיחָן בַּגְּשָׁמִים, וְנִתְפְּחוּ--חָזְרוּ לִכְמוֹת שֶׁהָיוּ:&nbsp; בֵּין לְטֻמְאָה חֲמוּרָה, בֵּין לְטֻמְאָה קַלָּה, בֵּין לְאִסּוּר.</p>

<p><b>ד,ו</b>&nbsp;&nbsp;[ז] עַלֵּי בְּצָלִים וּבְנֵי בְּצָלִים שְׁהֶן חֲלוּלִין--אִם יֵשׁ בָּהֶם רִיר, מִשְׁתַּעֲרִין כְּמוֹת שְׁהֶן; וְאִם הָיוּ חֲלוּלִין וְרֵיקָנִין, מְמַעֵךְ אֶת חֲלָלָן.&nbsp; [ח] פַּת סֻפְגְּנִין, מִשְׁתַּעֶרֶת כְּמוֹת שְׁהִיא; וְאִם יֵשׁ בָּהּ חָלָל, מְמַעֵךְ אֶת חֲלָלָהּ.</p>

<p><b>ד,ז</b>&nbsp;&nbsp;[ט] בְּשַׂר הָעֵגֶל שֶׁנִּתְפַּח, וּבְשַׂר זְקֵנָה שֶׁנִּתְמַעַט--מִשְׁתַּעֲרִין כְּמוֹת שְׁהֶן.&nbsp; [י] הָאֱגוֹז וְהַתְּמָרָה וְהַשָּׁקֵד הַמִּתְקַרְקְשִׁין, מִשְׁתַּעֲרִין כְּמוֹת שְׁהֶן.</p>

<p><b>ד,ח</b>&nbsp;&nbsp;[יא] כָּל שֶׁטֻּמְאָתוֹ וְשֵׁעוּרוֹ שׁוֹוִין, מִצְטָרְפִין זֶה עִם זֶה; הָיוּ טֻמְאָתָן שׁוֹוִין אֲבָל לֹא שֵׁעוּרָן, אוֹ שֵׁעוּרָן אֲבָל לֹא טֻמְאָתָן--אֵין מִצְטָרְפִין, וְאַפִלּוּ לְטַמֵּא כַּקַּל שֶׁבִּשְׁנֵיהֶן.</p>

<p><b>ד,ט</b>&nbsp;&nbsp;כֵּיצַד טֻמְאָתוֹ וְלֹא שֵׁעוּרוֹ, כְּגוֹן בְּשַׂר הַמֵּת וְרָקָב שֶׁלּוֹ; שֵׁעוּרוֹ וְלֹא טֻמְאָתוֹ, כְּגוֹן בְּשַׂר הַמֵּת וּבְשַׂר הַנְּבֵלָה.&nbsp; וְאֵין צָרִיךְ לוֹמַר שְׁאִם לֹא הָיוּ שׁוֹוִין לֹא בְּשֵׁעוּר וְלֹא בְּטֻמְאָה, כְּגוֹן בְּשַׂר הַנְּבֵלָה וּבְשַׂר הַשֶּׁרֶץ--שְׁאֵין מִצְטָרְפִין.</p>

<p><b>ד,י</b>&nbsp;&nbsp;[יב] אֹכָלִין טְמֵאִים--שֵׁעוּרָן שׁוֹוֶה, שֶׁכָּל אֹכֶל טָמֵא אֵינוּ מְטַמֵּא אֵלָא בְּכַבֵּיצָה; וְטֻמְאָתָן שׁוֹוָה, שֶׁכָּל אֹכֶל טָמֵא אֵינוּ מְטַמֵּא אֵלָא בַּמַּגָּע, וְאֵינוּ מְטַמֵּא אָדָם, וְלֹא כֵּלִים.&nbsp; לְפִיכָּךְ מִצְטָרְפִין לְטַמֵּא כַּקַּל שֶׁבִּשְׁנֵיהֶן.</p>

<p><b>ד,יא</b>&nbsp;&nbsp;כֵּיצַד:&nbsp; כַּחֲצִי בֵּיצָה אֹכֶל רִאשׁוֹן וְכַחֲצִי בֵּיצָה אֹכֶל שֵׁנִי, שֶׁבְּלָלָן זֶה בְּזֶה--הֲרֵי זֶה שֵׁנִי; וְאִם נָגַע בַּתְּרוּמָה, פְּסָלָהּ.&nbsp; כַּחֲצִי בֵּיצָה אֹכֶל שֵׁנִי וְכַחֲצִי בֵּיצָה אֹכֶל שְׁלִישִׁי, שֶׁבְּלָלָן--הֲרֵי זֶה שְׁלִישִׁי.&nbsp; וְכֵן כָּל כַּיּוֹצֶא בְּזֶה.&nbsp; אַפִלּוּ חֲצִי בֵּיצָה אֹכֶל רִאשׁוֹן וַחֲצִי בֵּיצָה אֹכֶל רְבִיעִי שֶׁלַּקֹּדֶשׁ, שֶׁבְּלָלָן זֶה בְּזֶה--הֲרֵי הַכֹּל רְבִיעִי.</p>

<p><b>ד,יב</b>&nbsp;&nbsp;[יג] כַּבֵּיצָה אֹכֶל רִאשׁוֹן וְכַבֵּיצָה אֹכֶל שֵׁנִי, שֶׁבְּלָלָן זֶה בְּזֶה--הַכֹּל רִאשׁוֹן; חֲלָקָן, כָּל אֶחָד מֵהֶן שֵׁנִי.&nbsp; נָפַל זֶה לְעַצְמוֹ וְזֶה לְעַצְמוֹ עַל כִּכָּר שֶׁלַּתְּרוּמָה, פְּסָלוּהוּ; נָפְלוּ שְׁנֵיהֶן כְּאַחַת, עָשׂוּהוּ שֵׁנִי.</p>

<p><b>ד,יג</b>&nbsp;&nbsp;[יד] כַּבֵּיצָה אֹכֶל שֵׁנִי וְכַבֵּיצָה אֹכֶל שְׁלִישִׁי, שֶׁבְּלָלָן זֶה בְּזֶה--הֲרֵי הַכֹּל שֵׁנִי; חֲלָקָן, כָּל אֶחָד מֵהֶן שְׁלִישִׁי.&nbsp; נָפַל זֶה לְעַצְמוֹ וְזֶה לְעַצְמוֹ עַל כִּכָּר שֶׁלַּתְּרוּמָה, לֹא פְסָלוּהוּ; נָפְלוּ שְׁנֵיהֶן כְּאַחַת--פְּסָלוּהוּ, מִפְּנֵי שֶׁעָשׂוּהוּ שְׁלִישִׁי.</p>

<p><b>ד,יד</b>&nbsp;&nbsp;[טו] כַּבֵּיצָה אֹכֶל רִאשׁוֹן וְכַבֵּיצָה אֹכֶל שְׁלִישִׁי, שֶׁבְּלָלָן זֶה בְּזֶה--רִאשׁוֹן; חֲלָקָן, זֶה שְׁנֵי וְזֶה שֵׁנִי--שֶׁהַשְּׁלִישִׁי שֶׁנָּגַע בָּרִאשׁוֹן, נַעֲשָׂה שֵׁנִי.&nbsp; [טז] כִּשְׁתֵּי בֵּיצִים אֹכֶל רִאשׁוֹן, וְכִשְׁתֵּי בֵּיצִים אֹכֶל שֵׁנִי שֶׁבְּלָלָן--הַכֹּל רִאשׁוֹן.&nbsp; חֲלָקָן לִשְׁנַיִם, כָּל אֶחָד מֵהֶן רִאשׁוֹן; חֲלָקָן שְׁלוֹשָׁה חֲלָקִים אוֹ אַרְבָּעָה, כָּל אֶחָד מֵהֶן שֵׁנִי.</p>

<p><b>ד,טו</b>&nbsp;&nbsp;וְכֵן כִּשְׁתֵּי בֵּיצִים אֹכֶל שֵׁנִי, וְכִשְׁתֵּי בֵּיצִים אֹכֶל שְׁלִישִׁי שֶׁבְּלָלָן--הַכֹּל שֵׁנִי.&nbsp; חֲלָקָן לִשְׁנַיִם, כָּל אֶחָד מֵהֶן שֵׁנִי; לִשְׁלוֹשָׁה וּלְאַרְבָּעָה, הֲרֵי כָּל אֶחָד מֵהֶן שְׁלִישִׁי.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ה</h2>

<p><b>ה,א</b>&nbsp;&nbsp;יְדוֹת הָאֹכָלִין, הֶן הָעֵצִים הָרַכִּין הַסְּמוּכִין לָאֹכֶל שֶׁהָאֹכֶל נִתְלָה בָּהֶן מִן הָאִילָן, כְּמוֹ עֻקְצֵי תְּאֵנִים וְהָאֲגַסִּים וּקְצַת הָאֶשְׁכּוֹל; וְכֵן הַגַּרְעִנִּים, וְכַיּוֹצֶא בָּהֶן מִדְּבָרִים שֶׁהָאֹכֶל צָרִיךְ לָהֶן.&nbsp; וְשׁוֹמְרֵי הָאֹכָלִין, הֶן הַקְּלִפָּה שֶׁעַל הָאֹכֶל שְׁהִיא שׁוֹמֶרֶת אוֹתוֹ; וְכֵן כָּל כַּיּוֹצֶא בְּזֶה.</p>

<p><b>ה,ב</b>&nbsp;&nbsp;כָּל שְׁהוּא יָד, וְאֵינוּ שׁוֹמֵר--מִטַּמֵּא וּמְטַמֵּא, וְלֹא מִצְטָרֵף; וְכָל שְׁהוּא שׁוֹמֵר--אַף עַל פִּי שְׁאֵינוּ יָד, מְטַמֵּא וּמִטַּמֵּא וּמִצְטָרֵף; וְכָל שְׁאֵינוּ לֹא שׁוֹמֵר וְלֹא יָד--אֵינוּ מִטַּמֵּא וְלֹא מְטַמֵּא, וְאֵין צָרִיךְ לוֹמַר שְׁאֵינוּ מִצְטָרֵף.</p>

<p><b>ה,ג</b>&nbsp;&nbsp;כֵּיצַד מִטַּמֵּא וּמְטַמֵּא, וְאֵינוּ מִצְטָרֵף:&nbsp; שְׁאִם נָגְעָה טֻמְאָה בַּיָּד, נִטְמָא הָאֹכֶל הַתָּלוּי בּוֹ; וְאִם נָגְעָה טֻמְאָה בָּאֹכֶל, נִטְמֵאת הַיָּד.&nbsp; וְאֵין הַיָּד מִצְטָרֶפֶת עִם הָאֹכֶל, לְהַשְׁלִימוֹ לְכַבֵּיצָה אוֹ לַחֲצִי פְּרָס; אֲבָל אִם הָיָה שׁוֹמֵר, הֲרֵי זֶה מִצְטָרֵף לְכַבֵּיצָה וּלְחֲצִי פְּרָס.</p>

<p><b>ה,ד</b>&nbsp;&nbsp;[ג] כְּשֵׁם שֶׁיָּד לַטֻּמְאָה, כָּךְ יֵשׁ יָד לַהֶכְשֵׁר--שְׁאִם הֻכְשַׁר הַיָּד, הֻכְשַׁר כָּל הָאֹכֶל הַתָּלוּי בּוֹ; וְיֵשׁ יָד לְפָחוּת מִכַּזַּיִת, וְיֵשׁ שׁוֹמֵר לְפָחוּת מִכַּפּוֹל.&nbsp; וְשׁוֹמֵר שֶׁחֲלָקוֹ, אֵינוּ מִצְטָרֵף עִם הָאֹכֶל.</p>

<p><b>ה,ה</b>&nbsp;&nbsp;[ד] וּמְנַיִן לְשׁוֹמְרֵי אֹכָלִין שְׁהֶן מִטַּמְּאִין עִם הָאֹכָלִין כִּשְׁהֶן מְחֻבָּרִין בָּהֶן, שֶׁנֶּאֱמָר "עַל-כָּל-זֶרַע זֵרוּעַ אֲשֶׁר יִזָּרֵעַ" (ויקרא יא,לז):&nbsp; כְּדֶרֶךְ שֶׁבְּנֵי אָדָם מוֹצִיאִין לִזְרִיעָה, חִטִּים בִּשְׂעוֹרֵיהֶן, וּשְׂעוֹרִים בִּקְלִפֵּיהֶן, וַעֲדָשִׁים בִּקְלִפֵּיהֶן; וְהוּא הַדִּין לִשְׁאָר הַשּׁוֹמְרִין.</p>

<p><b>ה,ו</b>&nbsp;&nbsp;[ה] וּמְנַיִן לִידוֹת הָאֹכָלִין שְׁהֶן מִטַּמְּאוֹת וּמְטַמְּאוֹת כִּשְׁהֶן מְחֻבָּרִין עִם הָאֹכֶל, שֶׁנֶּאֱמָר "טָמֵא הוּא, לָכֶם" (ויקרא יא,לח)--לְכָל שֶׁבְּצָרְכֵּיכֶם.&nbsp; [ו] הַבּוֹצֵר לַגַּת, אֵין לוֹ יָדוֹת--שֶׁהֲרֵי אֵין לוֹ צֹרֶךְ בַּיָּד, מִפְּנֵי שֶׁמּוֹצֵץ אֶת הַמַּשְׁקֶה.&nbsp; [ז] הַקּוֹצֵר לְסִכּוּךְ, אֵין לוֹ יָדוֹת--שֶׁהֲרֵי אֵינוּ צָרִיךְ לַיָּד.</p>

<p><b>ה,ז</b>&nbsp;&nbsp;[ח] כָּל יְדוֹת הָאֹכָלִין שֶׁבְּסָסָן בַּגֹּרֶן, טְהוֹרִין.&nbsp; [ט] פְּסִיגָה שֶׁלְּאֶשְׁכּוֹל שֶׁרִקְּנָהּ, טְהוֹרָה; וְאִם נִשְׁתַּיַּר בָּהּ גַּרְגֶּר אֶחָד--הֲרֵי זוֹ יָד לְאוֹתוֹ גַּרְגֶּר, וּמְקַבֶּלֶת טֻמְאָה.&nbsp; וְכֵן שַׁרְבִיט תְּמָרָה שֶׁרִקְּנוֹ, טָהוֹר; שִׁיַּר בּוֹ תְּמָרָה אַחַת, טָמֵא.&nbsp; וְכֵן שַׁרְבִיט קָטְנָיוֹת שֶׁרִקְּנוֹ, טָהוֹר; שִׁיַּר בּוֹ גַּרְגֶּר אֶחָד, מְקַבֵּל טֻמְאָה.</p>

<p><b>ה,ח</b>&nbsp;&nbsp;[י] לְעוֹלָם אֵין שׁוֹמֵר, עַל גַּבֵּי שׁוֹמֵר; אֵלָא שׁוֹמֵר אֶחָד בִּלְבָד הַסָּמוּךְ לָאֹכֶל, הוּא הַנֶּחְשָׁב עִמּוֹ.&nbsp; [יא] שָׁלוֹשׁ קְלִפּוֹת בַּבָּצֵל:&nbsp; פְּנִימִית--בֵּין שְׁלֵמָה בֵּין קְדוּרָה, מִצְטָרֶפֶת; אֶמְצָעִית--שְׁלֵמָה מִצְטָרֶפֶת, קְדוּרָה אֵין מִצְטָרֶפֶת; הַחִיצוֹנָה--בֵּין כָּךְ וּבֵין כָּךְ, טְהוֹרָה.</p>

<p><b>ה,ט</b>&nbsp;&nbsp;[יב] כָּל הַקְּלִפִּין מִטַּמְּאוֹת וּמְטַמְּאוֹת וּמִצְטָרְפוֹת, מִפְּנֵי שְׁהֶן שׁוֹמֵר.&nbsp; קְלִפֵּי פּוֹלִין וּקְלִפֵּי תֻּרְמוֹסִין--זְרָקָן, אֵינָן מִטַּמְּאוֹת; כְּנָסָן לְאֹכָלִין, מִטַּמְּאִין:&nbsp; וְאִם נִשְׁאַר בָּהֶן אֹכֶל--בֵּין כָּךְ וּבֵין כָּךְ, מִטַּמְּאִין.&nbsp; קְלִפֵּי מְלָפְפוֹן--אַף עַל פִּי שְׁאֵין בָּהֶן מִתּוֹךְ הַמְּלָפְפוֹן, מִטַּמְּאוֹת טֻמְאַת אֹכָלִין.</p>

<p><b>ה,י</b>&nbsp;&nbsp;הַשְּׂעוֹרִים--בִּזְמָן שְׁהֶן יְבֵשִׁין, קְלִפָּתָן מִצְטָרֶפֶת עִמָּהֶן; וּבִזְמָן שְׁהֶן לַחִין, אֵין מִצְטָרֶפֶת.&nbsp; אֲבָל הַחִטָּה--בֵּין לַחָה בֵּין יְבֵשָׁה, קְלִפָּתָהּ מִצְטָרֶפֶת.</p>

<p><b>ה,יא</b>&nbsp;&nbsp;[יג] כָּל הַגַּרְעִנִּין--מִטַּמְּאוֹת וּמְטַמְּאוֹת וְלֹא מִצְטָרְפוֹת, חוּץ מִגַּרְעִנַּת הָרֹטֶב; אֲבָל שֶׁלִּתְמָרָה יְבֵשָׁה, אֵין מִצְטָרֵף.&nbsp; [יד] הַחוֹתָל שֶׁעַל הַגַּרְעִנָּה שֶׁלָּרֹטֶב, אֵין מִצְטָרֵף; וְשֶׁעַל גַּרְעִנַּת הַיְּבֵשָׁה, מִצְטָרֵף--מִפְּנֵי שְׁהוּא דָּבוּק בָּאֹכֶל, נֶחְשָׁב כָּאֹכֶל.</p>

<p><b>ה,יב</b>&nbsp;&nbsp;[טו] גַּרְעִנָּה שֶׁלָּרֹטֶב שֶׁיָּצַאת מִקְצָתָהּ--כָּל שֶׁכְּנֶגֶד הָאֹכֶל מִצְטָרֵף, וְהַיּוֹצֶא אֵינוּ מִצְטָרֵף.&nbsp; וְכֵן עֶצֶם שֶׁיֵּשׁ עָלָיו בָּשָׂר, כָּל שֶׁכְּנֶגֶד הַבָּשָׂר מִצְטָרֵף.&nbsp; הָיָה עָלָיו הַבָּשָׂר מִצַּד אֶחָד, אֵין מִצְטָרֵף מִמֶּנּוּ אֵלָא הָעֶצֶם שֶׁתַּחַת הַבָּשָׂר עַד חֲלַל הָעֶצֶם; וְאִם לֹא הָיָה לָעֶצֶם חָלָל, רוֹאִין אוֹתוֹ כְּאִלּוּ הוּא כְּעֹבִי הָאֵזוֹב, וּשְׁאָר הָעֶצֶם אֵין מִצְטָרֵף, שֶׁהָעֲצָמוֹת לַבָּשָׂר כְּמוֹ שׁוֹמֵר הֶן חֲשׁוּבִין.&nbsp; [טז] קֻלְיָה שֶׁהָיָה עָלֶיהָ בָּשָׂר, אַפִלּוּ כַּפּוֹל--גּוֹרֵר אֶת כֻּלָּהּ לַטֻּמְאָה.</p>

<p><b>ה,יג</b>&nbsp;&nbsp;[יז] גַּרְעִנֵּי זֵיתִים וְגַרְעִנֵּי תְּמָרָה--אַף עַל פִּי שֶׁשְּׁלָקָן לְאֹכָלִין, אֵין מִטַּמְּאִין.&nbsp; [יח] גַּרְעִנֵּי חַרּוּבִין--אַף עַל פִּי שֶׁכְּנָסָן לְאֹכָלִין, אֵין מִטַּמְּאִין; שְׁלָקָן לְאֹכָלִין, מִטַּמְּאִין.</p>

<p><b>ה,יד</b>&nbsp;&nbsp;[יט] אֵלּוּ מִטַּמְּאִין וּמְטַמְּאִין וּמִצְטָרְפִין--שָׁרְשֵׁי הַשּׁוּם וְהַבְּצָלִים וְהַקַּפְלוֹטוֹת בִּזְמָן שְׁהֶן לַחִין, וְהַפִּטְמָה שֶׁלָּהֶן בֵּין לַחָה בֵּין יְבֵשָׁה, וְהָעַמּוּד שְׁהוּא מְכֻוָּן כְּנֶגֶד הָאֹכֶל, וְשָׁרְשֵׁי הַחִזְרִין וְהַנְּפוֹס; וְשָׁרְשֵׁי צְנוֹן גָּדוֹל מִצְטָרֵף, וְהַסִּיב שֶׁלּוֹ אֵינוּ מִצְטָרֵף; וְשָׁרְשֵׁי הַמִּתְנָה וְהַפֵּיגָם, וְשָׁרְשֵׁי יַרְקוֹת שָׂדֶה וְיַרְקוֹת גִּנָּה שֶׁעִיקָרָן לִשְׁתָלִים, וְהַשִּׁדְרָה שֶׁלְּשִׁבֹּלֶת וְהַלְּבוּשׁ שֶׁלָּהּ, וְעֻקְצֵי תְּאֵנִים וּגְרֹגְּרוֹת, וְהַכְּלִיסִין וְהַחַרּוּבִין.</p>

<p><b>ה,טו</b>&nbsp;&nbsp;[כ] וְאֵלּוּ מִטַּמְּאִין וּמְטַמְּאִין וְלֹא מִצְטָרְפִין--שָׁרְשֵׁי הַשּׁוּם וְהַבְּצָלִים וְהַקַּפְלוֹטוֹת בִּזְמָן שְׁהֶן יְבֵשִׁין, וְהָעַמּוּד שְׁאֵינוּ מְכֻוָּן כְּנֶגֶד הָאֹכֶל, וּמְלָעִין שֶׁלְּשִׁבֳּלִים וְהֶן הַשְּׂעָרוֹת הַשְּׁחוֹרוֹת שֶׁבְּרֹאשׁ הַשִּׁבֹּלֶת שְׁהֶן דּוֹמִין כְּמוֹ מַסָּר, וְעֻקְצֵי הָאֲגַסִּין וְהַקְּרֻסְטְמֵלִין וְהַפְּרִישִׁין וְהָעַזְרוּרִין, וְעֹקֶץ דַּלַּעַת טֶפַח הַסָּמוּךְ לָאֹכֶל, וְעֹקֶץ קֻנְדָּס טֶפַח.</p>

<p><b>ה,טז</b>&nbsp;&nbsp;וְכֵן יַד הַפַּרְכִּיל טֶפַח מִכָּאן וְטֶפַח מִכָּאן, וְהַפַּרְכִּיל הוּא הַשָּׂרִיג שֶׁהָאֶשְׁכּוֹלוֹת תְּלוּיִין בּוֹ, וְיַד הָאֶשְׁכּוֹל כָּל שְׁהוּא, וּזְנַב הָאֶשְׁכּוֹל שֶׁרִקְּנוֹ, וְיַד הַמַּכְבֵּד שֶׁלִּתְמָרָה אַרְבָּעָה טְפָחִים, וְהַמַּכְבֵּד הוּא הָעֵץ הָאָדֹם שֶׁהַשַּׁרְבִיטִין תְּלוּיִין בּוֹ וְהַתְּמָרִין דְּבוּקוֹת בַּשַּׁרְבִיטִין, וְקָנֶה שֶׁלְּשִׁבֹּלֶת שְׁלוֹשָׁה טְפָחִים; וְיַד כָּל הַנִּקְצָרִין שְׁלוֹשָׁה טְפָחִים, וּשְׁאֵין דַּרְכָּן לְהִקָּצֵר יְדֵיהֶן וְשָׁרְשֵׁיהֶן כָּל שְׁהֶן:&nbsp; כָּל אֵלּוּ מִטַּמְּאִין וּמְטַמְּאִין וְלֹא מִצְטָרְפִין, מִפְּנֵי שְׁהֶן יְדוֹת אֹכָלִין.</p>

<p><b>ה,יז</b>&nbsp;&nbsp;[כא] וְאֵלּוּ לֹא מִטַּמְּאִין וְלֹא מְטַמְּאִין וְלֹא מִצְטָרְפִין--שְׁאָר כָּל הָעֻקְצִים, וְשָׁרְשֵׁי קֻלְסֵי הַכַּרּוּב, וְחִלְפוֹת תְּרָדִין וְחִלְפוֹת הַלֶּפֶת, וְהֶן הָעִיקָרִין שֶׁנִּשְׁאֲרוּ בַּקַּרְקָע כְּשֶׁלִּקְּטוּ הַכַּרּוּב וְהַלֶּפֶת וְחָזְרוּ וְהִחְלִיפוּ, וְכָל הַשָּׁרָשִׁין שֶׁדַּרְכָּן לְהִגָּזֵז שֶׁנֶּעֶקְרוּ עִם הָאֹכֶל.</p>

<p><b>ה,יח</b>&nbsp;&nbsp;הַפִּטְמָה שֶׁלְּרִמּוֹן מִצְטָרֶפֶת, וְהַנֵּץ שֶׁלּוֹ אֵינוּ מִצְטָרֵף.&nbsp; [כב] הָרִמּוֹן וְהָאֲבַטִּיחַ שֶׁנִּמּוֹק מִקְצָתוֹ, אֵין הַנִּשְׁאָר חִבּוּר לְאוֹתוֹ שֶׁנִּמּוֹק; וְאֵין הַנִּשְׁאָר מִן הַקְּלִפָּה מִצְטָרֵף, שֶׁהֲרֵי אֵין שְׁמִירָתוֹ מוֹעֶלֶת כְּלוּם.&nbsp; וְכֵן אִם הָיָה שָׁלֵם מִכָּאן וּמִכָּאן, וְנִמּוֹק מִן הָאֶמְצָע--אֵין הַצְּדָדִין חִבּוּר זֶה לְזֶה, וְאֵין קְלִפָּתוֹ מִצְטָרֶפֶת.&nbsp; עַלֵּי יְרָקוֹת יְרֻקִּין, מִצְטָרְפִין; וּלְבָנִים אֵין מִצְטָרְפִין, שֶׁהֲרֵי אֵינָן כְּלוּם.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ו</h2>

<p><b>ו,א</b>&nbsp;&nbsp;הָאֱגוֹזִים וְהַשְּׁקֵדִים שֶׁנִּסְדְּקָה קְלִפָּתָן--עֲדַיִן הוּא חִבּוּר לָאֹכֶל, עַד שֶׁיְּרַצַּץ אֶת הַקְּלִפָּה.&nbsp; [ב] בֵּיצָה מְגֻלְגֶּלֶת--מִשֶּׁיִּקֹּב בָּהּ מָקוֹם לְגָמְעָהּ מִמֶּנּוּ, אֵין שְׁאָר קְלִפָּתָהּ חִבּוּר.&nbsp; וּשְׁלוּקָה, קְלִפָּתָהּ חִבּוּר עַד שֶׁיְּרַצַּץ אֶת הַקְּלִפָּה; וְאִם נִתַּבְּלָה בִּקְלִפָּתָהּ--אַף עַל פִּי שֶׁרִצְּצָהּ, כֻּלָּהּ חִבּוּר.</p>

<p><b>ו,ב</b>&nbsp;&nbsp;[ג] עֶצֶם שֶׁיֵּשׁ בּוֹ מוֹחַ, חִבּוּר עַד שֶׁיְּרַצַּץ.&nbsp; צֶמֶר שֶׁבְּרָאשֵׁי הַכְּבָשִׂים וְשֵׂעָר שֶׁבִּזְקַן הַתְּיָשִׁים--אַף עַל פִּי שֶׁחֲרָכָן בָּאוּר--הֲרֵי הֶן חִבּוּר, עַד שֶׁיַּתְחִיל לִתְלֹשׁ.</p>

<p><b>ו,ג</b>&nbsp;&nbsp;[ד] כַּנְפֵי חֲגָבִים וְקַשְׂקַשֵּׂי דָּגִים--אַף עַל פִּי שֶׁהִעְבִיר סַכִּין עֲלֵיהֶן, חִבּוּר עַד שֶׁיַּתְחִיל לְקַלַּף.</p>

<p><b>ו,ד</b>&nbsp;&nbsp;הָרִמּוֹן שֶׁפְּרָדוֹ, חִבּוּר עַד שֶׁיַּקִּישׁ עָלָיו בַּקָּנֶה.&nbsp; [ה] הַשַּׁרְבִיטִין שֶׁלַּתְּמָרִים, אֵינָן חִבּוּר זֶה לְזֶה.&nbsp; [ו] מְלָפְפוֹן שֶׁחֲתָכוֹ וּנְתָנוֹ עַל הַשֻּׁלְחָן, חִבּוּר עַד שֶׁיַּתְחִיל לְפָרַק; הִתְחִיל לְפָרַק--חֲתִכָּה וְכָל הָעוֹלֶה עִמָּהּ חִבּוּר, וְהַשְּׁאָר אֵינוּ חִבּוּר.&nbsp; פִּיקָה הַתַּחְתּוֹנָה--חִבּוּר לְעַצְמָהּ, וְאֵינָהּ חִבּוּר לַחֲתִכּוֹת.</p>

<p><b>ו,ה</b>&nbsp;&nbsp;הָיוּ שְׁנַיִם אוֹ שְׁלוֹשָׁה מְלָפְפוֹנוֹת, וְחָתַךְ כָּל אֶחָד מֵהֶן וְהִנִּיחָן עַל הַשֻּׁלְחָן, וְהִתְחִיל בְּאֶחָד מֵהֶן--זֶה שֶׁהִתְחִיל בּוֹ חִבּוּר, וְהַשְּׁאָר אֵינוּ חִבּוּר; אַפִלּוּ אָמַר חֶצְיוֹ אֲנִי אוֹכֵל שַׁחְרִית וְחֶצְיוֹ עַרְבִּית--זֶה הַחֵצִי שֶׁהִתְחִיל בּוֹ חִבּוּר, וְהַשְּׁאָר אֵינוּ חִבּוּר.</p>

<p><b>ו,ו</b>&nbsp;&nbsp;[ז] הַמְּחַתֵּךְ יְרָקוֹת וְכַיּוֹצֶא בָּהֶן לְבַשַּׁל--אַף עַל פִּי שֶׁלֹּא מֵרַק וְהִבְדִּיל, אֵינוּ חִבּוּר:&nbsp; אֵלָא אִם נִטְמָא זֶה--לֹא נִטְמָא זֶה, אַף עַל פִּי שְׁהוּא מְעֻרֶּה בּוֹ.&nbsp; חִתַּךְ לִכְבֹּשׁ אוֹ לִשְׁלֹק אוֹ לְהַנִּיחַ עַל הַשֻּׁלְחָן--הֲרֵי זֶה חִבּוּר, וְאַפִלּוּ הִתְחִיל לְפָרַק מַה שֶׁחִתַּךְ.</p>

<p><b>ו,ז</b>&nbsp;&nbsp;[ח] כָּל אֹכֶל שֶׁעֲדַיִן לֹא פֵרְקוֹ, חִבּוּר; וְאִם נִטְמָא מִקְצָתוֹ, נִטְמָא כֻּלּוֹ.</p>

<p><b>ו,ח</b>&nbsp;&nbsp;[ט] אֹכֶל שֶׁנִּפְרַס וּמְעֻרֶּה בְּמִקְצָת, וְנָגַע טָמֵא בְּאֶחָד מֵהֶן--אִם אָחַז בְּזֶה שֶׁנָּגַע בּוֹ וְהַשֵּׁנִי עוֹלֶה עִמּוֹ, הֲרֵי זֶה חִבּוּר; וְאִם כְּשֶׁאוֹחֵז בְּזֶה הַטָּמֵא וּמַגְבִּיהוֹ, יִשָּׁמֵט הָאַחֵר וְיִפֹּל--אֵינוּ חִבּוּר, אֵלָא הֲרֵי זֶה הָאַחֵר כְּנוֹגֵעַ בָּרִאשׁוֹן שֶׁנִּטְמָא.</p>

<p><b>ו,ט</b>&nbsp;&nbsp;[י] כָּל הָאֹכָלִין שֶׁהָיוּ עַלִּין אוֹ קְלָחִין מְחֻבָּרִין בָּהֶן--אֶת שֶׁדַּרְכּוֹ לְהֵאָחֵז בָּעַלֶּה אוֹחֲזִין אוֹתוֹ בָּעַלֶּה, בַּקֶּלַח אוֹחֲזִין אוֹתוֹ בַּקֶּלַח:&nbsp; אִם נִתְלָה עִמּוֹ--הֲרֵי זֶה חִבּוּר בִּטְבוּל יוֹם, וְאֵין צָרִיךְ לוֹמַר בִּשְׁאָר טֻמְאוֹת.&nbsp; וְכֵן אִם הָיָה לוֹ יָד, אוֹחֲזִין אוֹתוֹ בַּיָּד שֶׁלּוֹ; הָיָה לוֹ יָד וְעַלֶּה, אוֹחֲזִין אוֹתוֹ בְּאֵיזֶה מֵהֶן שֶׁיִּרְצֶה.&nbsp; לֹא הָיָה לוֹ יָד וְלֹא עַלֶּה--בְּזֶה אָמְרוּ אִם אוֹחֵז בַּטָּמֵא וְהַשֵּׁנִי עוֹלֶה עִמּוֹ, חִבּוּר; וְאִם לָאו, אֵינוּ חִבּוּר.</p>

<p><b>ו,י</b>&nbsp;&nbsp;[יא] הָאֱגוֹזִים שֶׁקִּבְּצָן בְּעֻקְצֵיהֶן כִּשְׁהֶן רַכִּין, וַאֲמָנָן כֻּלָּן כְּמוֹ חֶבֶל, וְכֵן הַבְּצָלִים שֶׁחִבְּרָן כַּדֶּרֶךְ הַזֹּאת--הֲרֵי אֵלּוּ חִבּוּר.&nbsp; הִתְחִיל לְפָרַק בָּאֱגוֹזִים וּלְפַקַּל בַּבְּצָלִים, אֵין הַשְּׁאָר חִבּוּר:&nbsp; אַפִלּוּ הָיוּ לְפָנָיו מֵאָה כּוֹר--אֵין כֻּלָּן חִבּוּר, שֶׁהֲרֵי הוֹכִיחַ שֶׁדַּעְתּוֹ לְפָרַק הַכֹּל.</p>

<p><b>ו,יא</b>&nbsp;&nbsp;[יב] קְלִיעָה שֶׁלְּשׁוּם שֶׁנָּפְלוּ מַשְׁקִין עַל אֶחָד מֵהֶן--הוּא טָמֵא, וַחֲבֵרוֹ טָהוֹר:&nbsp; שְׁאֵין חִבּוּרֵי אָדָם חִבּוּר לְכָל דָּבָר.&nbsp; וְכֵן אֶתְרוֹג שֶׁנִּפְרַס, וּתְחָבוֹ בְּכוֹשׁ אוֹ בְּקֵיסָם--אֵינוּ חִבּוּר.&nbsp; [יג] עִיסָה שֶׁלָּשָׁהּ בְּמֵי פֵּרוֹת--הֲרֵי זוֹ אֵינָהּ חִבּוּר, שְׁאֵין לָךְ דָּבָר שֶׁמְּחַבֵּר אֶת הָאֹכָלִין אֵלָא שִׁבְעָה מַשְׁקִין בִּלְבָד.</p>

<p><b>ו,יב</b>&nbsp;&nbsp;[יד] הַמְּמַעֵךְ אֹכָלִין זֶה בְּזֶה וְקִבְּצָן, כְּגוֹן הַדְּבֵלָה וְהַתְּמָרִים וְהַצִּמּוּקִין שֶׁקִּבְּצָן וַעֲשָׂאָן גּוּף אֶחָד--אֵינָן חִבּוּר; לְפִיכָּךְ עִגּוּל שֶׁלִּדְבֵלָה שֶׁנָּפְלוּ מַשְׁקִין טְמֵאִין עַל מִקְצָתוֹ--הֲרֵי זֶה נוֹטֵל מִמֶּנּוּ מְקוֹם הַמַּשְׁקֶה בִּלְבָד, וְהַשְּׁאָר טָהוֹר.</p>

<p><b>ו,יג</b>&nbsp;&nbsp;[טו] הַתְּמָרִים וְהַגְּרֹגְּרוֹת שֶׁשְּׁלָקָן וְנַעֲשׂוּ אֹם, הֲרֵי אֵלּוּ חִבּוּר.&nbsp; [טז] הַזֵּיתִים שֶׁעֲטָנָן וְנַעֲשׂוּ גּוּשׁ אֶחָד--הֲרֵי זֶה חִבּוּר, מִפְּנֵי שֶׁמִּתְּחִלָּה לֹא נְתָנָן לַמַּעְטֵן אֵלָא עַל מְנַת שֶׁיִּינְקוּ זֶה מִזֶּה; לְפִיכָּךְ שֶׁרֶץ שֶׁנִּמְצָא עַל אֹם שֶׁלְּזֵיתִים, וְהֶן זֵיתִים שֶׁנַּעֲשׂוּ כֻּלָּן גּוּף אֶחָד--אַפִלּוּ נָגַע בְּכַשְּׂעוֹרָה--הַכֹּל טָמֵא, שֶׁהַכֹּל גּוּף אֶחָד.</p>

<p><b>ו,יד</b>&nbsp;&nbsp;הָיְתָה לוֹ אֹם שֶׁלְּזֵיתִים וַעֲתִיד לְהָפְכָהּ--כֵּיוָן שֶׁתָּקַע בָּהּ אֶת הַיָּתֵד, אַף עַל פִּי שֶׁיֵּשׁ בָּהּ גּוּשִׁים הַרְבֵּה, אֵינָן חִבּוּר; וְאִם מִשֶּׁהֲפָכָהּ נַעֲשׂוּ אֹם, אֵינָן חִבּוּר.</p>

<p><b>ו,טו</b>&nbsp;&nbsp;[יז] אֹכֶל פָּרוּד שְׁהוּא כֻּלּוֹ מְכֻנָּס וְדָבֵק זֶה בְּזֶה--אַף עַל פִּי שְׁאֵינוּ חִבּוּר לְהִטַּמֵּא, וְאֵינוּ כְּגוּף אֶחָד כְּמוֹ שֶׁבֵּאַרְנוּ--הֲרֵי הוּא מִצְטָרֵף לְכַבֵּיצָה, לְטַמֵּא אֹכָלִים אֲחֵרִים; וְאִם לֹא כְּנָסוֹ, אֵלָא הֲרֵי הוּא מְפֹרָד כְּמַעֲשֵׂה קְדֵרָה וְהַקָּטְנָיוֹת--אֵינוּ מִצְטָרֵף:&nbsp; עַד שֶׁיְּקַבְּצֵם, וְיַעֲשֶׂה אוֹתָן גּוּשׁ אֶחָד.</p>

<p><b>ו,טז</b>&nbsp;&nbsp;הָיוּ גּוּשִׁים הַרְבֵּה זֶה בְּצַד זֶה, וְנָגַע אָב הַטֻּמְאָה בְּאֶחָד מֵהֶן--הֲרֵי הוּא רִאשׁוֹן, וְהַגּוּשׁ שֶׁבְּצִדּוֹ שֵׁנִי, וְהַגּוּשׁ שֶׁבְּצַד הַשֵּׁנִי שְׁלִישִׁי, וְשֶׁבְּצַד הַשְּׁלִישִׁי רְבִיעִי.</p>

<p><b>ו,יז</b>&nbsp;&nbsp;כִּכָּר שֶׁלִּתְרוּמָה שֶׁהָיְתָה רִאשׁוֹן לַטֻּמְאָה, וְהִשִּׁיךְ לָהּ אֲחֵרוֹת--כֻּלָּן רִאשׁוֹן; פֵּרְשָׁה--הִיא רִאשׁוֹן, וְכֻלָּן שְׁנִיּוֹת.&nbsp; הָיְתָה שְׁנִיָּה, וְהִשִּׁיךְ לָהּ אֲחֵרוֹת--כֻּלָּן שְׁנִיּוֹת; פֵּרְשָׁה--הִיא שְׁנִיָּה, וְכֻלָּן שְׁלִישִׁיּוֹת.&nbsp; הָיְתָה שְׁלִישִׁית, וְהִשִּׁיךְ לָהּ אֲחֵרוֹת--הִיא שְׁלִישִׁית, וְכֻלָּן טְהוֹרוֹת:&nbsp; בֵּין שֶׁפֵּרְשׁוּ, בֵּין שֶׁלֹּא פֵרְשׁוּ.</p>

<p><b>ו,יח</b>&nbsp;&nbsp;כִּכָּרוֹת שֶׁלִּתְרוּמָה נוֹשְׁכוֹת זוֹ בְּזוֹ--נִטְמֵאת אַחַת מֵהֶן בְּשֶׁרֶץ--כֻּלָּן רִאשׁוֹן, וְאַף עַל פִּי שֶׁפֵּרְשׁוּ אַחַר מִכָּאן; נִטְמֵאת אַחַת מֵהֶן בְּמַשְׁקִין טְמֵאִין--כֻּלָּן שְׁנִיּוֹת, וְאַף עַל פִּי שֶׁפֵּרְשׁוּ אַחַר מִכָּאן; נִטְמֵאת אַחַת מֵהֶן בְּיָדַיִם--כֻּלָּן שְׁלִישִׁיּוֹת, וְאַף עַל פִּי שֶׁפֵּרְשׁוּ:&nbsp; מִפְּנֵי שֶׁהָיוּ גּוּף אֶחָד בְּשָׁעַת טֻמְאָתָן.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ז</h2>

<p><b>ז,א</b>&nbsp;&nbsp;הַנִּצּוֹק אֵינוּ חִבּוּר, לֹא לַטֻּמְאָה וְלֹא לַטַּהְרָה.&nbsp; כֵּיצַד:&nbsp; הָיָה מְעַרֶּה מַשְׁקִין טְהוֹרִין לְתוֹךְ כְּלִי טָמֵא, וְאַפִלּוּ עַל גַּבֵּי הַשֶּׁרֶץ--הֲרֵי הָעַמּוּד הַנִּצּוֹק טָהוֹר; וְאִם קָלַט מִן הַמַּשְׁקִין הַנִּגָּרִין מִן הָאַוֵּיר, הֲרֵי זֶה שֶׁקָּלַט טָהוֹר.&nbsp; וְאֵין צָרִיךְ לוֹמַר שֶׁהַמַּשְׁקִין שֶׁמְּעַרֶּה מֵהֶן טְהוֹרִין.</p>

<p><b>ז,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁעִרָּה מִצּוֹנֵן לְצוֹנֵן, אוֹ מֵחַם לְחַם, אוֹ מֵחַם לְצוֹנֵן.&nbsp; אֲבָל הַמְּעַרֶּה מַשְׁקִין טְהוֹרִין צוֹנֵן לְתוֹךְ מַשְׁקִין טְמֵאִין חַמִּין--הֲרֵי הַנִּצּוֹק חִבּוּר וְנִטְמָא, וְנִטְמְאוּ הַמַּשְׁקִין הַצּוֹנֵן כֻּלָּן שְׁהוּא מְעַרֶּה מֵהֶן; וְנִטְמָא הַכְּלִי שֶׁמְּעַרֶּה מִמֶּנּוּ מֵחֲמַת הַמַּשְׁקִין שֶׁבְּתוֹכוֹ, שֶׁהֲרֵי נִטְמְאוּ.</p>

<p><b>ז,ג</b>&nbsp;&nbsp;וּמִפְּנֵי מַה אָמְרוּ הַמְּעַרֶּה מֵצּוֹנֵן לְחַמִּין חִבּוּר:&nbsp; לְפִי שֶׁעֲנַן הַחַמִּין עוֹלֶה כְּתִימְרוֹת עָשָׁן, וּמִתְעָרֵב בַּנִּצּוֹק וּבַמַּיִם שֶׁבַּכְּלִי הָעֶלְיוֹן, וּמְטַמֵּא הַכֹּל--שֶׁהֶעָנָן הָעוֹלֶה מִן הַחַמִּין, מַשְׁקִין הוּא חָשׁוּב.</p>

<p><b>ז,ד</b>&nbsp;&nbsp;[ג] לְפִיכָּךְ הָאִשָּׁה שֶׁהָיוּ יָדֶיהָ טְהוֹרוֹת, וְהֵגִיסָה בִּקְדֵרָה טְמֵאָה, וְהֵזִיעוּ יָדֶיהָ מֵהֶבֶל הַקְּדֵרָה--נִטְמְאוּ יָדֶיהָ, כְּאִלּוּ נָגְעָה בַּמַּשְׁקֶה שֶׁבַּקְּדֵרָה; וְכֵן אִם הָיוּ יָדֶיהָ טְמֵאוֹת, וְהֵגִיסָה בַּקְּדֵרָה, וְהֵזִיעוּ יָדֶיהָ--נִטְמָא כָּל מַה שֶׁבַּקְּדֵרָה, כְּאִלּוּ נָגְעָה בַּמַּשְׁקֶה שֶׁבַּקְּדֵרָה.</p>

<p><b>ז,ה</b>&nbsp;&nbsp;[ד] דְּבַשׁ הַזִּיפִים וּדְבַשׁ הַצַּפַּחַת--הַנִּצּוֹק שֶׁלָּהֶן חִבּוּר, וְאַפִלּוּ הָיָה מְעַרֶּה מִצּוֹנֵן לְצוֹנֵן, מִפְּנֵי שֶׁיֵּשׁ לָהֶן רִיר, וַהֲרֵי הֶן נִמְשָׁכִין כַּדֶּבֶק.&nbsp; לְפִיכָּךְ כָּל הָאֹכָלִין--אֵין הַנִּצּוֹק שֶׁלָּהֶן חִבּוּר, וְאַפִלּוּ הָיוּ עָבִים הַרְבֵּה, כְּגוֹן הַגָּרִיסִין וְהַחֵלֶב הַמֻּתָּךְ וְכַיּוֹצֶא בָּהֶן, לְפִי שְׁאֵין לָהֶן רִיר; וְכֵן שְׁאָר כָּל הַמַּשְׁקִין--אֵין הַנִּצּוֹק שֶׁלָּהֶן חִבּוּר, אֵלָא אִם כֵּן עִרָּה מִצּוֹנֵן לְחַם כְּמוֹ שֶׁבֵּאַרְנוּ.</p>

<p><b>ז,ו</b>&nbsp;&nbsp;[ה] הַנִּצּוֹק אֵינוּ חִבּוּר לַטַּהְרָה.&nbsp; כֵּיצַד:&nbsp; שְׁאִם עִרָּה מַיִם טְמֵאִים מִכְּלִי אֶבֶן וְכַיּוֹצֶא בָּהֶן לְתוֹךְ הַמִּקְוָה--אֵין אוֹמְרִין מִשֶּׁהִגִּיעַ קְצַת הַנִּצּוֹק לַמִּקְוָה, טָהֲרוּ הַמַּיִם; אֵלָא הֲרֵי הֶן בְּטֻמְאָתָן עַד שֶׁיַּשִּׁיק הַמִּקְוָה לְכֻלָּן מִצַּד אֶחָד, כְּמוֹ שֶׁבֵּאַרְנוּ.</p>

<p><b>ז,ז</b>&nbsp;&nbsp;וְכֵן הַקְּטַפְרֵס שֶׁיֵּשׁ עָלָיו מַשְׁקֶה טוֹפֵחַ--אֵינוּ מְחַבְּרָן לִשְׁאָר הַמַּשְׁקִין שֶׁבַּמִּדְרוֹן, לֹא לַטֻּמְאָה וְלֹא לַטַּהְרָה; אֲבָל הַמַּשְׁקִין שֶׁבָּאַשְׁבֹּרֶן, כֻּלָּן חִבּוּר לַטֻּמְאָה וְלַטַּהְרָה.</p>

<p><b>ז,ח</b>&nbsp;&nbsp;[ו] עֲרֵבָה שְׁהִיא קְטַפְרֵס וְעָלֶיהָ מַשְׁקֶה טוֹפֵחַ, וְשָׁלוֹשׁ חֲתִכּוֹת אֹכָלִין טְמֵאִים בְּכַבֵּיצָה מֻנָּחִין עָלֶיהָ זוֹ לְמַטָּה מִזּוֹ--אֵינָן מִצְטָרְפוֹת; הָיוּ שְׁתַּיִם, הֲרֵי אֵלּוּ מִצְטָרְפוֹת.&nbsp; וְאִם הָיָה תַּחְתֵּיהֶן מַשְׁקֶה עוֹמֵד, אַפִלּוּ כְּעֵין הַחַרְדָּל--הֲרֵי זֶה מְצָרֵף אֶת כֻּלָּן.</p>

<p><b>ז,ט</b>&nbsp;&nbsp;[ז] כְּבָר בֵּאַרְנוּ שֶׁטְּבוּל יוֹם אֵינוּ מְטַמֵּא חֻלִּין כְּלָל, אֲבָל פּוֹסֵל אֹכָלֵי תְּרוּמָה וּמַשְׁקֵה תְּרוּמָה, וְעוֹשֶׂה הַכֹּל שְׁלִישִׁי; וְכֵן אִם נָגַע בְּאֹכָלֵי קֹדֶשׁ אוֹ מַשְׁקֵה קֹדֶשׁ, פְּסָלָן וְעָשָׂה אוֹתָן רְבִיעִי.</p>

<p><b>ז,י</b>&nbsp;&nbsp;[ח] יֵשׁ דְּבָרִים שְׁאֵינָן חִבּוּר בִּטְבוּל יוֹם, אַף עַל פִּי שְׁהֶן חִבּוּר בְּכָל הַטֻּמְאוֹת, אֵלָא אִם נָגַע בָּהֶן טְבוּל יוֹם, לֹא פָסַל אֵלָא זֶה שֶׁנָּגַע בּוֹ; וְאִלּוּ הָיָה הַנּוֹגֵעַ בִּמְקוֹם טְבוּל יוֹם אָדָם אַחֵר, הָיָה פּוֹסֵל הַכֹּל.</p>

<p><b>ז,יא</b>&nbsp;&nbsp;אַפִלּוּ הָיָה הַנּוֹגֵעַ אָדָם שֶׁאָכַל אֹכָלִין טְמֵאִין אוֹ שָׁתָה מַשְׁקִין טְמֵאִין, שְׁהִיא טֻמְאָה קַלָּה--הֲרֵי זֶה פָּסַל הַכֹּל, שֶׁלֹּא פְסָלוֹ טָבוּל יוֹם; וְאֵין צָרִיךְ לוֹמַר שְׁאִם הָיָה הַנּוֹגֵעַ אָב טֻמְאָה אוֹ רִאשׁוֹן, שְׁהוּא מְטַמֵּא הַכֹּל.&nbsp; וּמִפְּנֵי מַה הֵקִילוּ בִּטְבוּל יוֹם, מִפְּנֵי שֶׁכְּבָר טָהַר וְאֵינוּ מְחֻסָּר אֵלָא הַעְרֵב שֶׁמֶשׁ.</p>

<p><b>ז,יב</b>&nbsp;&nbsp;וְעוֹד הֵקִילוּ בִּטְבוּל יוֹם, שֶׁיֵּשׁ אֹכָלִין שְׁהֶן מְיֻחָדִין לָאָדָם וּמִטַּמְּאִין בְּכָל הַטֻּמְאוֹת, וְהֶן טְהוֹרוֹת בִּטְבוּל יוֹם; וְאֵלּוּ הֶן--הַשְּׂעוֹרָה וְהַכֻּסֶּמֶת, בִּזְמָן שְׁאֵינָן קְלוּפִין.&nbsp; אֲבָל בִּזְמָן שְׁהֶן קְלוּפִין, וְהַחִטָּה אַף עַל פִּי שְׁאֵינָהּ קְלוּפָה, וְהַקֶּצַח, וְהַשֻּׁמְשֹׁם--נִפְסָלִין בִּטְבוּל יוֹם, וְאֵין צָרִיךְ לוֹמַר שְׁהֶן מִטַּמְּאִין בְּכָל הַטֻּמְאוֹת.</p>

<p><b>ז,יג</b>&nbsp;&nbsp;[ט] כָּל יְדוֹת הָאֹכָלִין שְׁהֶן חִבּוּר בְּאָב הַטֻּמְאָה, הֲרֵי הֶן חִבּוּר בִּטְבוּל יוֹם; וְכֵן כָּל אֹכֶל שֶׁנִּפְרַס וּמְעֻרֶּה בְּמִקְצָת שְׁהוּא חִבּוּר בְּאָב הַטֻּמְאָה, כָּךְ הוּא חִבּוּר בִּטְבוּל יוֹם.&nbsp; וְכָל שְׁאֵינוּ חִבּוּר בִּטְבוּל יוֹם, הֲרֵי הוּא חִבּוּר בַּיָּדַיִם; וְגַם זֶה חֹמֶר בְּטֻמְאַת יָדַיִם מִטְּבוּל יוֹם.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ח</h2>

<p><b>ח,א</b>&nbsp;&nbsp;חַלּוֹת אוֹ כִּכָּרִים שֶׁכִּנְּסָן וְהָיוּ נוֹשְׁכוֹת זוֹ בְּזוֹ וְדַעְתּוֹ לְהַפְרִישָׁן, אוֹ שֶׁאָפָה חַלָּה עַל גַּבֵּי חַלָּה בַּתַּנּוּר וַעֲדַיִן לֹא קָרְמוּ פָּנֶיהָ, וְנָגַע טְבוּל יוֹם בְּאַחַת מֵהֶן--לֹא פָסַל אֵלָא הַחַלָּה שֶׁנָּגַע בָּהּ; וְכֵן הַמַּיִם שֶׁהִרְתִּיחוּ וְנַעֲשׂוּ כְּקֻבָּה, וְהַגָּרִיסִין שֶׁהִרְתִּיחוּ רְתִיחָה רִאשׁוֹנָה, וְיַיִן חָדָשׁ וְאֹרֶז שֶׁהִרְתִּיחוּ, וְנָגַע טְבוּל יוֹם בָּרְתִיחָה--אֵינוּ חִבּוּר, וְלֹא פָסַל אֵלָא הָרְתִיחָה בִּלְבָד.&nbsp; וּבִשְׁאָר כָּל הַטֻּמְאוֹת, בֵּין קַלּוֹת בֵּין חֲמוֹרוֹת--הַכֹּל חִבּוּר.</p>

<p><b>ח,ב</b>&nbsp;&nbsp;אֲבָל חַלּוֹת שֶׁהָיוּ נוֹשְׁכוֹת זוֹ בְּזוֹ וְאֵין דַּעְתּוֹ לְהַפְרִישׁ, אוֹ שֶׁאָפָה חַלָּה עַל גַּבֵּי חַלָּה וְנָשְׁכוּ וְקָרְמוּ בַּתַּנּוּר, וּרְתִיחַת הַמַּיִם שְׁאֵינָהּ מְחֻלְחֶלֶת כְּקֻבָּה, וּרְתִיחַת גָּרִיסִין שְׁנִיָּה, וּרְתִיחַת יַיִן יָשָׁן, וּרְתִיחַת הַשֶּׁמֶן בֵּין חָדָשׁ בֵּין יָשָׁן, וּרְתִיחַת עֲדָשִׁים--הֲרֵי אֵלּוּ חִבּוּר בִּטְבוּל יוֹם, וְאֵין צָרִיךְ לוֹמַר בְּכָל הַטֻּמְאוֹת.</p>

<p><b>ח,ג</b>&nbsp;&nbsp;[ב] בָּצֵק שֶׁיָּצָא בְּעֵת אֲפִיָּה, וְנִמְצָא בְּאֶמְצַע הַכִּכָּר כְּמוֹ מַסְמֵר יוֹצֶא, וְכֵן קְצַת הַבָּצֵק שֶׁנִּמְשַׁךְ וְנֶחֱרַךְ בְּעֵת אֲפִיָּה, וְהוּא הַנִּקְרָא חִרְחוּר--אִם הָיוּ פְּחוּתִין מִכְּאֶצְבָּע, וְנָגַע טְבוּל יוֹם בָּהֶן--פָּסַל כָּל הַכִּכָּר; וְכֵן אִם נָגַע בְּגַרְגֶּר מֶלַח קָטָן שֶׁבַּכִּכָּר, פָּסַל כָּל הַכִּכָּר.&nbsp; וְאֵין צָרִיךְ לוֹמַר בְּכָל הַטֻּמְאוֹת.</p>

<p><b>ח,ד</b>&nbsp;&nbsp;אֲבָל צְרוֹר שֶׁבְּכִכָּר אוֹ תֻּרְמוֹס וְגַרְגֶּר מֶלַח גָּדוֹל, וְחִרְחוּר יָתֵר מִכְּאֶצְבָּע, שֶׁנָּגַע בָּהֶן אַפִלּוּ אָב הַטֻּמְאָה--הַכִּכָּר טָהוֹר; וְאֵין צָרִיךְ לוֹמַר בִּטְבוּל יוֹם.</p>

<p><b>ח,ה</b>&nbsp;&nbsp;[ג] רָקִיק שֶׁנֶּחְרַר חֶצְיָהּ וְחֶצְיָהּ קַיָּם, הֲרֵי זֶה אֵינוּ חִבּוּר; נֶחְרַר הָאֶמְצָע וְהַצְּדָדִין קַיָּמִין--אֵינָן חִבּוּר זֶה לְזֶה אַפִלּוּ בְּאָב הַטֻּמְאָה, וְאֵין צָרִיךְ לוֹמַר בִּטְבוּל יוֹם.</p>

<p><b>ח,ו</b>&nbsp;&nbsp;בְּשַׂר קֹדֶשׁ שֶׁקָּרַם עָלָיו הַמָּרָק, וְנָגַע טְבוּל יוֹם בַּקֻּפָּה--הַחֲתִכּוֹת מֻתָּרוֹת; נָגַע בַּחֲתִכָּה, הַחֲתִכָּה וְכָל הָעוֹלִין עִמָּהּ חִבּוּר.&nbsp; וְכֵן בְּתַבְשִׁיל קָטְנָיוֹת שֶׁקָּרַם עַל גַּבֵּי פְּרוּסוֹת.&nbsp; שֶׁמֶן שְׁהוּא צָף עַל גַּבֵּי יַיִן, וְנָגַע טְבוּל יוֹם בַּשֶּׁמֶן--לֹא פָסַל אֵלָא הַשֶּׁמֶן.</p>

<p><b>ח,ז</b>&nbsp;&nbsp;[ד] יָרָק שֶׁלִּתְרוּמָה וּבֵיצָה טְרוּפָה וּנְתוּנָה עַל גַּבָּיו, וְנָגַע טְבוּל יוֹם בַּבֵּיצָה--לֹא פָסַל אֵלָא קֶלַח שֶׁכְּנֶגְדוֹ; וְאִם הָיְתָה כְּמִין כּוֹבַע, אֵינָהּ חִבּוּר.&nbsp; [ה] חוּט שֶׁלְּבֵיצָה שֶׁקָּרַם עַל דָּפְנָהּ שֶׁלִּלְפָס, וְנָגַע בּוֹ טְבוּל יוֹם--מִן הַשָּׂפָה וְלִפְנִים, חִבּוּר; נָגַע מִן הַשָּׂפָה וְלָחוּץ, אֵינוּ חִבּוּר.&nbsp; וְכֵן בְּקָטְנָיוֹת שֶׁקָּרְמוּ עַל שְׂפַת הַקְּדֵרָה.</p>

<p><b>ח,ח</b>&nbsp;&nbsp;[ו] חָבִית שֶׁנִּקְּבָה בֵּין מִשּׁוּלֶיהָ בֵּין מִצִּדֶּיהָ, וְסָתַם טְבוּל יוֹם הַנֶּקֶב בְּיָדוֹ--נִפְסְלָה כֻּלָּהּ.&nbsp; [ז] הַמְּעַרֶּה מִכְּלִי לִכְלִי, וְנָגַע טְבוּל יוֹם בַּקִּלּוּחַ--מְשַׁעֲרִין זֶה שֶׁנָּגַע בּוֹ בְּאֶחָד וּמֵאָה:&nbsp; שֶׁתְּרוּמָה טְמֵאָה שֶׁנִּתְעָרְבָה בְּאֶחָד וּמֵאָה בָּטְלָה בְּמֵעוּטָהּ, כְּמוֹ שֶׁבֵּאַרְנוּ בְּהִלְכּוֹת תְּרוּמוֹת.</p>

<p><b>ח,ט</b>&nbsp;&nbsp;[ח] טְבוּל יוֹם שֶׁהָיָה תּוֹרֵם אֶת הַבּוֹר, וְנָפְלָה מִמֶּנּוּ חָבִית שֶׁלִּתְרוּמָה וְשָׁקְעָה בְּבוֹר שֶׁלְּיַיִן וְנָגַע בַּיַּיִן שֶׁבַּבּוֹר--מִן הַשָּׂפָה וְלָחוּץ, אֵינוּ חִבּוּר; מִן הַשָּׂפָה וְלִפְנִים, חִבּוּר.&nbsp; וְאִם הָיָה הַבּוֹר פִּיטָס--אַפִלּוּ הָיָה כְּלִי גָּדוֹל שֶׁמַּחְזִיק מֵאָה כּוֹר, כֻּלּוֹ חִבּוּר; וְאִם נָגַע בְּמִקְצַת הַיַּיִן, פָּסַל הַתְּרוּמָה שֶׁבֶּחָבִית שֶׁבְּקַרְקַע הַכְּלִי.</p>

<p><b>ח,י</b>&nbsp;&nbsp;[ט] הַסֹּלֶת שֶׁלַּמְּנָחוֹת וְהַלְּבוֹנָה וְהַקְּטֹרֶת וְהַגֶּחָלִים שֶׁנָּגַע טְבוּל יוֹם בְּמִקְצָתָן, פָּסַל אֶת כֻּלָּן.&nbsp; בַּמֶּה דְּבָרִים אֲמוּרִים, בַּגֶּחָלִים שֶׁחוֹתֶה בַּמַּחְתָּה בְּיוֹם הַכִּפּוּרִים, שֶׁהַמַּחְתָּה שֶׁחוֹתֶה בָּהּ נִכְנָס לַהֵיכָל; אֲבָל גֶּחָלִים שֶׁחוֹתֶה בְּכָל יוֹם, כִּשְׁהוּא מְעַרֶּה מִמַּחְתָּה שֶׁלְּכֶסֶף לְשֶׁלְּזָהָב--אִם נִתְפַּזְּרוּ מִן הַגֶּחָלִים--אֵין בָּהֶן קְדֻשָּׁה, אֵלָא מְכַבְּדָן לָאַמָּה.</p>

<p><b>ח,יא</b>&nbsp;&nbsp;[י] מִקְפָּה שֶׁלְּחֻלִּין אוֹ רָקִיק שֶׁלְּחֻלִּין, וְשֶׁמֶן שֶׁלִּתְרוּמָה צָף עַל גַּבֵּיהֶן, וְנָגַע טְבוּל יוֹם בַּשֶּׁמֶן--לֹא פָסַל אֵלָא הַשֶּׁמֶן בִּלְבָד; וְאִם חִבַּץ--כָּל מָקוֹם שֶׁהָלַךְ הַשֶּׁמֶן, פָּסַל.&nbsp; [יא] יָרָק שֶׁלְּחֻלִּין שֶׁבִּשְּׁלוֹ בְּשֶׁמֶן שֶׁלִּתְרוּמָה, וְנָגַע בּוֹ טְבוּל יוֹם--לֹא פָסַל אֵלָא מְקוֹם מַגָּעוֹ.</p>

<p><b>ח,יב</b>&nbsp;&nbsp;הַמִּקְפָּה שֶׁלִּתְרוּמָה, וְהַשּׁוּם וְהַשֶּׁמֶן שֶׁלְּחֻלִּין, שֶׁנָּגַע טְבוּל יוֹם בְּמִקְצָתָן--פָּסַל אֶת כֻּלָּן.&nbsp; [יג] הַמִּקְפָּה שֶׁלְּחֻלִּין, וְהַשּׁוּם וְהַשֶּׁמֶן שֶׁלִּתְרוּמָה, שֶׁנָּגַע טְבוּל יוֹם בְּמִקְצָתָן--לֹא פָסַל אֵלָא מְקוֹם מַגָּעוֹ; אִם הָיָה הַשּׁוּם מְרֻבֶּה, הוֹלְכִין אַחַר הָרֹב.</p>

<p><b>ח,יג</b>&nbsp;&nbsp;אֵימָתַי, בִּזְמָן שְׁהֶן גּוּשׁ בַּקְּעָרָה.&nbsp; אֲבָל אִם הָיָה מְפֻזָּר בַּמְּדוֹכָה, וְנָגַע בְּמִקְצָתוֹ--לֹא פָסַל אֵלָא מְקוֹם מַגָּעוֹ, מִפְּנֵי שְׁהוּא רוֹצֶה בְּפִזּוּרוֹ.&nbsp; וּשְׁאָר כָּל הַנִּדּוֹכִין שֶׁדַּרְכָּן לְדוּכָן בְּמַשְׁקִין, כְּגוֹן הַשּׁוּם בַּשֶּׁמֶן--אִם דָּכָן שֶׁלֹּא בְּמַשְׁקִין, וְקִבְּצָן--אַף עַל פִּי שְׁהֶן גּוּשׁ בַּקְּעָרָה וְנָגַע בָּהֶן, לֹא פָסַל אֵלָא מְקוֹם מַגָּעוֹ:&nbsp; שֶׁהֲרֵי הֶן כְּעִגּוּל שֶׁלִּדְבֵלָה--שְׁאִם נִטְמָא מִקְצָתוֹ, לֹא נִטְמָא כֻּלּוֹ.</p>

<p><b>ח,יד</b>&nbsp;&nbsp;עִיסָה שֶׁקָּרָא שֵׁם חַלָּתָהּ בִּצְפוֹנָהּ אוֹ בִּדְרוֹמָהּ, וְכֵן קִישׁוּת שֶׁקָּרָא שֵׁם תְּרוּמָתָהּ בִּצְפוֹנָהּ אוֹ בִּדְרוֹמָהּ--הֲרֵי זֶה חִבּוּר; וְאִם נָגַע טְבוּל יוֹם בְּמִקְצַת הָעִיסָה, נִפְסְלָה.&nbsp; נִטְּלָה חַלָּתָהּ מִתּוֹכָהּ, וְחָזְרָה לְתוֹכָהּ--אֵינָהּ חִבּוּר.</p>

<p><b>ח,טו</b>&nbsp;&nbsp;עִיסָה שֶׁנִּדְמְעָה אוֹ שֶׁנִּתְחַמְּצָה בִּשְׂאוֹר שֶׁלִּתְרוּמָה, אֵינָהּ נִפְסֶלֶת בִּטְבוּל יוֹם.&nbsp; [טז] עִיסָה שֶׁהֻכְשְׁרָה בְּמַשְׁקִין, וְנִלּוֹשָׁה בְּמֵי פֵּרוֹת, וְנָגַע בָּהּ טְבוּל יוֹם--לֹא פָסַל אֵלָא מְקוֹם מַגָּעוֹ.</p>

<p><b>ח,טז</b>&nbsp;&nbsp;[יז] מַעֲשֵׂר רִאשׁוֹן שֶׁהֻכְשַׁר, וְנָגַע בּוֹ טְבוּל יוֹם אוֹ יָדַיִם מְסֹאָבוֹת--מַפְרִישִׁין מִמֶּנּוּ תְּרוּמַת מַעֲשֵׂר בְּטַהְרָה:&nbsp; מִפְּנֵי שֶׁמַּעֲשֵׂר רִאשׁוֹן כַּחֻלִּין, וּטְבוּל יוֹם וְיָדַיִם מְסֹאָבוֹת אֵינָן פּוֹסְלִין אֶת הַחֻלִּין, שֶׁהַשְּׁלִישִׁי בַּחֻלִּין טָהוֹר, כְּמוֹ שֶׁבֵּאַרְנוּ.</p>

<p><b>ח,יז</b>&nbsp;&nbsp;וְכֵן הָאִשָּׁה שְׁהִיא טְבוּלַת יוֹם, לָשָׁה אֶת הָעִיסָה וְקוֹצָה לָהּ חַלָּה, וּמַפְרְשַׁתָּהּ וּמַנְּחַתָּהּ בִּכְלִי, וְנוֹתֶנֶת הַכְּלִי עִם שְׁאָר הָעִיסָה כְּאַחַת, וּמַקֶּפֶת עַל הַכֹּל כְּדֵי לִתְרֹם מִן הַמֻּקָּף, וְאַחַר כָּךְ קוֹרְאָה לָהּ שֵׁם וְאוֹמֶרֶת הֲרֵי זוֹ חַלָּה; וּמִשֶּׁתִּקְרָא לָהּ שֵׁם--לֹא תִגַּע בָּהּ, שֶׁלֹּא תִפְסֹל אוֹתָהּ.&nbsp; וְכָּךְ הִיא עוֹשָׂה, אִם לָשָׁה בָּעֲרֵבָה שְׁהִיא טְבוּלַת יוֹם.</p>

<p><b>ח,יח</b>&nbsp;&nbsp;לְגִין שְׁהוּא טְבוּל יוֹם שֶׁמִּלְּאָהוּ מֵחָבִית מַעֲשֵׂר שֶׁלֹּא נִטְּלָה תְּרוּמָתוֹ, וְאָמַר הֲרֵי זוֹ תְּרוּמַת מַעֲשֵׂר עַל מַה שֶׁבֶּחָבִית אַחַר שֶׁתֶּחְשַׁךְ--הֲרֵי זוֹ תְּרוּמָה טְהוֹרָה:&nbsp; לְפִי שְׁאֵינָהּ נַעֲשֵׂית תְּרוּמַת מַעֲשֵׂר עַד שֶׁתֶּחְשַׁךְ, כְּפִי תְּנָאוֹ, וְאַחַר שֶׁתֶּחְשַׁךְ, יַעְרִיב שִׁמְשׁוֹ שֶׁלַּלְּגִין וְיִטְהַר.&nbsp; נִשְׁבְּרָה הֶחָבִית קֹדֶם שֶׁתֶּחְשַׁךְ, הַלְּגִין בְּטִבְלוֹ; נִשְׁבַּר הַלְּגִין, הֶחָבִית בְּטִבְלָהּ.</p>

<p><b>ח,יט</b>&nbsp;&nbsp;טְבוּל יוֹם מִטֻּמְאַת מֵת וּמִבְּעִילַת נִדָּה, עוֹשֶׂה בְּבֵית הַבַּד.&nbsp; וְכֵן שְׁאָר הַטְּמֵאִים שֶׁטָּבְלוּ, עוֹשִׂין בַּטְּהָרוֹת:&nbsp; חוּץ מִן הַזָּב וְהַזָּבָה בַּשְּׁבִיעִי שֶׁלָּהֶן--שֶׁאַף עַל פִּי שֶׁטָּבְלוּ, לֹא יַעֲשׂוּ בְּבֵית הַבַּד וְלֹא יִתְעַסְּקוּ בַּטְּהָרוֹת, שֶׁמֶּא יִרְאוּ וְנִמְצְאוּ טְמֵאִים לְמַפְרֵעַ, שֶׁהֲרֵי סוֹתְרִין הַכֹּל כְּמוֹ שֶׁנִּתְבָּאַר.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק ט</h2>

<p><b>ט,א</b>&nbsp;&nbsp;הַשֶּׁמֶן אוֹ הַדְּבַשׁ שֶׁנִּטְמְאוּ, וְאַחַר כָּךְ קָרְשׁוּ, וְאַחַר כָּךְ נִמּוֹחוּ--הֲרֵי הֶן רִאשׁוֹן לַטֻּמְאָה לְעוֹלָם:&nbsp; מִפְּנֵי שְׁהֶן כְּמַשְׁקִין, וְאַף עַל פִּי שֶׁקָּפְאוּ אַחַר שֶׁנִּטְמְאוּ.</p>

<p><b>ט,ב</b>&nbsp;&nbsp;הָרֹטֶב וְהַגָּרִיסִין וְהֶחָלָב שֶׁקָּרְשׁוּ--הֲרֵי הֶן כְּאֹכָלִין, וּצְרִיכִין מַחְשָׁבָה; וְאִם נָגַע בָּהֶן אֹכֶל רִאשׁוֹן אוֹ מַשְׁקִין, נַעֲשׂוּ שְׁנִיִּים.&nbsp; הָיָה בָּהֶן מַשְׁקֶה טוֹפֵחַ--הֲרֵי הֶן כְּמַשְׁקִין, וְהֶן תְּחִלָּה לַטֻּמְאָה.</p>

<p><b>ט,ג</b>&nbsp;&nbsp;נִטְמְאוּ כִּשְׁהֶן מַשְׁקִין, וְקָפְאוּ אַחֲרֵי כֵן וְקָרְשׁוּ--הֲרֵי אֵלּוּ שְׁנִיִּים, כְּמוֹ אֹכֶל שֶׁנִּטְמָא בְּמַשְׁקִין טְמֵאִין.&nbsp; נִטְמְאוּ כִּשְׁהֶן קוֹפְאִין, וְנִמּוֹחוּ וְנַעֲשׂוּ מַשְׁקֶה--אִם הָיוּ כַּבֵּיצָה מְכֻוָּן, הֲרֵי הַמַּשְׁקֶה טָהוֹר.&nbsp; הָיוּ יוֹתֵר מִכַּבֵּיצָה, הַמַּשְׁקֶה טָמֵא:&nbsp; שֶׁכְּשֶׁנִּמּוֹחָה טִפָּה רִאשׁוֹנָה, נִטְמֵאת בְּכַבֵּיצָה אֹכֶל טָמֵא שֶׁנִּמּוֹחָה מִמֶּנּוּ; וְאוֹתָהּ הַטִּפָּה, תְּטַמֵּא כָּל הַמַּשְׁקִין שֶׁנִּמּוֹחוּ אַחֲרֶיהָ.</p>

<p><b>ט,ד</b>&nbsp;&nbsp;וְכֵן טְמֵא מֵת שֶׁסָּחַט זֵיתִים וַעֲנָבִים שֶׁהֻכְשְׁרוּ--אִם הָיוּ כַּבֵּיצָה מְכֻוָּן, הֲרֵי הַמַּשְׁקִין הַיּוֹצְאִין מֵהֶן טְהוֹרִין, וּבִלְבָד שֶׁלֹּא יִגַּע בִּמְקוֹם הַמַּשְׁקֶה:&nbsp; שֶׁהַמַּשְׁקֶה כְּמֻפְקָד בָּאֹכֶל, וּכְאִלּוּ הוּא גּוּף אֶחָד.</p>

<p><b>ט,ה</b>&nbsp;&nbsp;הָיוּ אוֹתָן זֵיתִים וַעֲנָבִים יָתֵר מִכַּבֵּיצָה, הֲרֵי הַמַּשְׁקִין הַיּוֹצְאִין מֵהֶן טְמֵאִין:&nbsp; שֶׁכֵּיוָן שֶׁיָּצַאת טִפָּה רִאשׁוֹנָה, נִטְמֵאת בְּכַבֵּיצָה; וְטִמְּאָה כָּל הַמַּשְׁקִין.&nbsp; וְאִם הָיָה הַסּוֹחֵט זָב וְזָבָה וְכַיּוֹצֶא בָּהֶן--אַפִלּוּ סָחַט גַּרְגֶּר יְחִידִי שֶׁלֹּא הֻכְשַׁר וְלֹא נָגַע בְּמַשְׁקֶה, הַמַּשְׁקֶה טָמֵא:&nbsp; שֶׁכֵּיוָן שֶׁיָּצַאת טִפָּה הָרִאשׁוֹנָה, נִטְמֵאת בַּמַּשָּׂא הַזָּב--שֶׁהַזָּב שֶׁנָּשָׂא אֹכָלִין אוֹ מַשְׁקִין, טִמְּאָן כְּמוֹ שֶׁבֵּאַרְנוּ.&nbsp; וְכֵן זָב שֶׁחָלַב אֶת הָעֵז, הֶחָלָב טָמֵא--שֶׁכֵּיוָן שֶׁיָּצַאת טִפָּה הָרִאשׁוֹנָה, נִטְמֵאת בַּמַּשָּׂא הַזָּב.</p>

<p><b>ט,ו</b>&nbsp;&nbsp;[ג] קְדֵרָה שֶׁהָיְתָה מְלֵאָה כְּבָשִׁין שֶׁלְּחֻלִּין וְיָצָא עַלֶּה חוּץ לַקְּדֵרָה, וְנָגַע אָב הַטֻּמְאָה אוֹ רִאשׁוֹן בָּעַלֶּה שֶׁחוּץ לַקְּדֵרָה בִּמְקוֹם הַנִּגּוּב--אַף עַל פִּי שֶׁיֵּשׁ בּוֹ בָּעַלֶּה כַּבֵּיצָה, הוּא טָמֵא וְהַכֹּל טָהוֹר.&nbsp; חָזַר לַקְּדֵרָה--טִמֵּא אֶת הַמַּשְׁקִין שֶׁבָּהּ, וְנִטְמֵאת הַקְּדֵרָה וְכָל הַכְּבָשִׁין.</p>

<p><b>ט,ז</b>&nbsp;&nbsp;נָגַע בָּעַלֶּה שֶׁחוּץ לַקְּדֵרָה, וְהָיָה בּוֹ מַשְׁקֶה--אִם יֵשׁ בָּעַלֶּה כַּבֵּיצָה, הַכֹּל טָמֵא:&nbsp; שֶׁהָעַלֶּה מְטַמֵּא מַשְׁקֶה שֶׁעָלָיו; וְהַמַּשְׁקֶה מְטַמֵּא כָּל מַשְׁקִין שֶׁבַּקְּדֵרָה, וּמְטַמֵּא הַקְּדֵרָה.</p>

<p><b>ט,ח</b>&nbsp;&nbsp;הָיְתָה הַקְּדֵרָה מְלֵאָה כְּבָשִׁים שֶׁלִּתְרוּמָה, וְנִעַר אוֹתָהּ טְבוּל יוֹם, וְרָאָה מַשְׁקִין עַל יָדוֹ--סְפֵק מִן הַקְּדֵרָה נִתְּזוּ, סְפֵק שֶׁהַקֶּלַח נָגַע בְּיָדוֹ--הַיָּרָק פָּסוּל, וְהַקְּדֵרָה טְהוֹרָה.</p>

<p><b>ט,ט</b>&nbsp;&nbsp;[ד] טָמֵא שֶׁהָיָה אוֹכֵל עֲנָבִים מֻכְשָׁרִים, וְנָפַל מִמֶּנּוּ גַּרְגֶּר יְחִידִי לַגַּת--אִם הָיָה שָׁלֵם וְלֹא נִשְׁמַט מִמֶּנּוּ עֻקְצוֹ, הַגַּת טְהוֹרָה; וְאִם נִטַּל עֻקְצוֹ וְהָיוּ הָעֲנָבִים מוּכָנִים בֶּעָבִיט וְכַיּוֹצֶא בּוֹ לְדָרְכָן, שֶׁהֲרֵי רוֹצֶה בַּמַּשְׁקֶה הַיּוֹצֶא מֵהֶן--נִטְמֵאת הַגַּת בְּטִפַּת מַשְׁקֶה שֶׁבְּרֹאשׁ הַגַּרְגֶּר בִּמְקוֹם הָעֹקֶץ.</p>

<p><b>ט,י</b>&nbsp;&nbsp;נָפְלוּ מִמֶּנּוּ עֲנָבִים, וּדְרָכָן בְּמָקוֹם מֻפְנֶה--אִם הָיוּ כַּבֵּיצָה מְכֻוָּן, הֲרֵי הַמַּשְׁקִין הַיּוֹצְאִין מֵהֶן טְהוֹרִין כְּמוֹ שֶׁבֵּאַרְנוּ; הָיוּ יָתֵר מִכַּבֵּיצָה, הַיּוֹצֶא מֵהֶן טָמֵא, שֶׁכֵּיוָן שֶׁיָּצַאת טִפָּה הָרִאשׁוֹנָה נִטְמֵאת בְּכַבֵּיצָה, וּמְטַמְּאָה אֶת כָּל הַמַּשְׁקֶה הַיּוֹצֶא אַחֲרֶיהָ.</p>

<p><b>ט,יא</b>&nbsp;&nbsp;[ה] גּוּשׁ שֶׁלְּזֵיתִים טְמֵאִין שֶׁהָיָה מְקֻבָּץ וּמְחֻבָּר, וְהִשְׁלִיכוֹ לְתוֹךְ הַתַּנּוּר וְהֻסַּק--אִם הָיָה כַּבֵּיצָה מְכֻוָּן, הַתַּנּוּר טָהוֹר:&nbsp; שְׁאֵין הָאֹכָלִין מְטַמְּאִין כֵּלִים, וְהַמַּשְׁקֶה הַיּוֹצֶא מֵהֶן טָהוֹר כְּמוֹ שֶׁבֵּאַרְנוּ.&nbsp; הָיָה הַגּוּשׁ יָתֵר מִכַּבֵּיצָה, נִטְמָא הַתַּנּוּר, שֶׁכְּשֶׁיָּצַאת טִפָּה אַחַת, נִטְמֵאת בְּכַבֵּיצָה וְטִמְּאָה אֶת הַתַּנּוּר.&nbsp; לְפִיכָּךְ אִם הָיוּ זֵיתִים הַטְּמֵאִין פְּרוּדִין וְאֵינָן גּוּשׁ, וְאַפִלּוּ הֶן סְאָה--הַתַּנּוּר טָהוֹר.</p>

<p><b>ט,יב</b>&nbsp;&nbsp;[ו] עֵצִים שֶׁנִּבְלְעוּ בָּהֶם מַשְׁקִין טְמֵאִין, וְהִסִּיקָן--הַתַּנּוּר טָהוֹר, שֶׁהֲרֵי בָּטְלוּ בָּעֵצִים.&nbsp; וְאַפִלּוּ הוֹצִיא הָעֵצִים שֶׁיִּפְּלוּ עֲלֵיהֶן גְּשָׁמִים וְנָפְלוּ לִרְצוֹנוֹ, וְהִסִּיקָן--הַתַּנּוּר טָהוֹר, וְאֵין הַמַּיִם שֶׁעֲלֵיהֶן מִטַּמְּאִין מִן הַמַּשְׁקִין הַבְּלוּעִין בָּהֶם.&nbsp; וְלֹא יַסִּיקֵם אֵלָא בְּיָדַיִם טְהוֹרוֹת:&nbsp; גְּזֵרָה--שֶׁלֹּא יַסִּיקֵם הַטָּמֵא, וְנִמְצְאוּ הַמַּשְׁקִין שֶׁעֲלֵיהֶן מְטַמְּאִין אֶת הַתַּנּוּר.</p>

<p><b>ט,יג</b>&nbsp;&nbsp;[ז] שֶׁרֶץ שֶׁנִּמְצָא בָּרֵחַיִם שֶׁלְּזֵיתִים, אֵין טָמֵא אֵלָא מְקוֹם מַגָּעוֹ.&nbsp; אִם הָיָה מַשְׁקֶה מְהַלֵּךְ, הַכֹּל טָמֵא:&nbsp; שֶׁכֵּיוָן שֶׁנִּטְמָא מִקְצַת הַמַּשְׁקֶה--נִטְמָא כֻּלּוֹ, וְהַשֶּׁמֶן מְטַמֵּא אֶת כָּל הַזֵּיתִים.</p>

<p><b>ט,יד</b>&nbsp;&nbsp;נִמְצָא עַל גַּבֵּי הָעַלִּין לְמַעְלָה מִן הַזֵּיתִים, יִשָּׁאֲלוּ הַבַּדָּדִין:&nbsp; אִם אָמְרוּ לֹא נָגַעְנוּ, נֶאֱמָנִין.&nbsp; נִמְצָא עַל אֹם שֶׁלְּזֵיתִים, נִטְמָא כָּל הַגּוּשׁ כְּמוֹ שֶׁבֵּאַרְנוּ.</p>

<p><b>ט,טו</b>&nbsp;&nbsp;נִמְצָא עַל גַּבֵּי זֵיתִים פְּרוּדִים, וְהוּא נוֹגֵעַ בְּכַבֵּיצָה--הַכֹּל טָמֵא:&nbsp; שֶׁהָאֹכֶל שְׁהוּא כַּבֵּיצָה מְטַמֵּא הַמַּשְׁקֶה הַמְּעֹרָב בּוֹ, וְהַמַּשְׁקֶה מְטַמֵּא שְׁאָר הַזֵּיתִים.</p>

<p><b>ט,טז</b>&nbsp;&nbsp;הָיוּ פְּרוּדִים עַל גַּבֵּי פְּרוּדִים, וְהַמַּשְׁקֶה מִלְּמַטָּה--אַף עַל פִּי שֶׁנָּגַע בְּכַבֵּיצָה, אֵין טָמֵא אֵלָא מְקוֹם מַגָּעוֹ.&nbsp; [ח] עַם הָאָרֶץ שֶׁהוֹשִׁיט יָדוֹ לַגַּת, וְנָגַע בָּאֶשְׁכּוֹלוֹת--אֶשְׁכּוֹל וְכָל סְבִיבוֹתָיו טְמֵאִין; וְכָל הַגַּת כֻּלָּהּ טְהוֹרָה, מִפְּנֵי שֶׁמַּפְסִיקִין הָאֶשְׁכּוֹלוֹת שֶׁסְּבִיבוֹת זֶה הָאֶשְׁכּוֹל בֵּינוֹ וּבֵין שְׁאָר הַגַּת.</p>

<p><b>ט,יז</b>&nbsp;&nbsp;[ט] הַגֶּפֶת וְהַזּוֹגִין שֶׁנַּעֲשׂוּ בְּטַהְרָה, וְהָלְכוּ עֲלֵיהֶן טְמֵאִין, וְאַחַר כָּךְ יָצְאוּ מֵהֶן מַשְׁקִין--הֲרֵי אֵלּוּ טְהוֹרִין, שֶׁמִּתְּחִלָּה נַעֲשׂוּ בְּטַהְרָה.&nbsp; וְאִם נַעֲשׂוּ מִתְּחִלָּה בְּטֻמְאָה, וְנִמְצוּ מֵהֶן מַשְׁקִין--הֲרֵי אֵלּוּ טְמֵאִין.</p>

<p><b>ט,יח</b>&nbsp;&nbsp;[י] הַבַּדָּדִין שֶׁהָיוּ נִכְנָסִין וְיוֹצְאִין, וּמַשְׁקִין טְמֵאִין בְּתוֹךְ בֵּית הַבַּד--אִם יֵשׁ בֵּין מַשְׁקִין לַזֵּיתִים כְּדֵי שֶׁיְּנַגְּבוּ אֶת רַגְלֵיהֶן בָּאָרֶץ, הֲרֵי הַזֵּיתִים טְהוֹרִין:&nbsp; שֶׁהַנּוֹגֵעַ בְּמַשְׁקִין טְמֵאִין שֶׁלֹּא בְּיָדָיו--טָהוֹר, וְאַפִלּוּ לַקֹּדֶשׁ.</p>

<p><b>ט,יט</b>&nbsp;&nbsp;כִּכְּרוֹת הַקֹּדֶשׁ שֶׁהָיוּ בָּהֶן גּוּמוֹת, וְהָיוּ בְּתוֹךְ הַגּוּמוֹת מַשְׁקִין שֶׁלַּקֹּדֶשׁ, וְנָגַע הַשֶּׁרֶץ בְּאַחַת מֵהֶן, וְנָגְעָה רִאשׁוֹנָה בַּשְּׁנִיָּה, וּשְׁנִיָּה בַּשְּׁלִישִׁית, אַפִלּוּ מֵאָה--כֻּלָּן רִאשׁוֹן לַטֻּמְאָה, מִפְּנֵי הַמַּשְׁקֶה שֶׁבַּגּוּמוֹת וְחִבַּת הַקֹּדֶשׁ:&nbsp; הֲרֵי כֻּלָּן כְּמַשְׁקִין שְׁאֵין מוֹנִין בָּהֶן.</p>

<p><b>ט,כ</b>&nbsp;&nbsp;אֲבָל אִם הָיוּ כִּכְּרוֹת תְּרוּמָה--הֲרֵי הַכִּכָּר הַשְּׁלִישִׁית בִּלְבָד פְּסוּלָה, וּמִשְּׁלִישִׁית וָהָלְאָה טָהוֹר.&nbsp; וְאִם הָיָה מַשְׁקֶה טוֹפֵחַ עַל כָּל הַכִּכָּרוֹת, אַף בַּתְּרוּמָה הַכֹּל טְמֵאוֹת; וְכֻלָּן שְׁנִיּוֹת, חוּץ מִן הָרִאשׁוֹנָה שֶׁנָּגַע בָּהּ הַשֶּׁרֶץ, שְׁהִיא רִאשׁוֹן.</p>

<p><b>ט,כא</b>&nbsp;&nbsp;[יא] בַּעְבּוּעַ הַנַּעֲשֶׂה בְּעֹבִי הֶחָבִית, וַהֲרֵי הוּא כְּמוֹ כְּלִי אַחֵר בְּצִדָּהּ--אִם נִקַּב הַאֲבַעְבּוּעַ לְאַוֵּיר הֶחָבִית, וְנִקַּב נֶקֶב אַחֵר לָחוּץ זֶה כְּנֶגֶד זֶה, אוֹ שֶׁהָיָה הַנֶּקֶב הַפְּנִימִי מִלְּמַטָּן וְהַחִיצוֹן מִלְמַעְלָן, וְהָיְתָה הֶחָבִית וְהַאֲבַעְבּוּעַ מְלֵאִים מַשְׁקִין--אִם נָגַע אָב הַטֻּמְאָה בַּמַּשְׁקֶה שֶׁבָּאֲבַעְבּוּעַ, נִטְמְאוּ כָּל הַמַּשְׁקִין שֶׁבֶּחָבִית.</p>

<p><b>ט,כב</b>&nbsp;&nbsp;הָיְתָה הֶחָבִית מֻקֶּפֶת צָמִיד פָּתִיל, וּנְתוּנָה בְּאֹהֶל הַמֵּת--נִטְמֵאת מִפְּנֵי הַנֶּקֶב שֶׁבַּאֲבַעְבּוּעַ זֶה, שֶׁהֲרֵי הוּא מְפֻלָּשׁ לְאַוֵּירָהּ.&nbsp; וְכֵן אִם הָיָה הַנֶּקֶב שֶׁבָּאֲבַעְבּוּעַ שֶׁבִּפְנִים מִלְמַעְלָן וְהַחִיצוֹן מִלְּמַטָּן, הֲרֵי זוֹ אֵינָהּ נִצֹּלֶת בְּצָמִיד פָּתִיל; אֲבָל אִם נָגַע אָב הַטֻּמְאָה בָּאֲבַעְבּוּעַ--לֹא נִטְמְאוּ מַשְׁקִין שֶׁבֶּחָבִית, וַהֲרֵי הֶן כְּמֻבְדָּלִין מֵהֶן.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק י</h2>

<p><b>י,א</b>&nbsp;&nbsp;כְּבָר בֵּאַרְנוּ שֶׁהַשִּׁבְעָה מַשְׁקִין בִּלְבָד, הֶן שֶׁמִּטַּמְּאִין אוֹ מַכְשִׁירִין; וְהַשְּׁאָר קְרוּיִין מֵי פֵּרוֹת, וְאֵינָן מִטַּמְּאִין וְלֹא מַכְשִׁירִין.&nbsp; וְשִׁבְעָה מַשְׁקִין שֶׁמָּנִינוּ, תּוֹלְדוֹתֵיהֶן כַּיּוֹצֶא בָּהֶן.</p>

<p><b>י,ב</b>&nbsp;&nbsp;תּוֹלְדוֹת הַמַּיִם--הֶם הַיּוֹצֶא מִן הָעַיִן, וּמִן הָאֹזֶן, וּמִן הַחֹטֶם, וּמִן הַפֶּה, וּמֵי רַגְלֵי בְּנֵי אָדָם בֵּין גְּדוֹלִים בֵּין קְטַנִּים--כָּל אֵלּוּ הַיּוֹצְאִין מִן הָאָדָם מַשְׁקִין הֶן, בֵּין שֶׁיָּצְאוּ לְדַעְתּוֹ שֶׁלָּאָדָם בֵּין שֶׁיָּצְאוּ שֶׁלֹּא לְדַעְתּוֹ.&nbsp; אֲבָל מֵי רַגְלֵי בְּהֵמָה, וְהַמֶּלַח שֶׁנִּמְחָת--הֲרֵי הֶן כְּמֵי פֵּרוֹת, לֹא מִטַּמְּאִין וְלֹא מַכְשִׁירִין.</p>

<p><b>י,ג</b>&nbsp;&nbsp;הַדָּם הַמָּנוּי מִן הַמַּשְׁקִין--הוּא הַדָּם הַשּׁוֹתֵת בְּשָׁעַת שְׁחִיטָה, מִן הַבְּהֵמָה וְהַחַיָּה וְהָעוֹפוֹת הַטְּהוֹרִין; אֲבָל דַּם הַקִּלּוּחַ, אֵינוּ מַכְשִׁיר, שֶׁעֲדַיִן חַיִּים הֶן, וַהֲרֵי הוּא דּוֹמֶה לְדַם מַכָּה אוֹ לְדַם הֶקֵּז.</p>

<p><b>י,ד</b>&nbsp;&nbsp;הַשּׁוֹחֵט וְנִתַּז דָּם עַל הָאֹכָלִין, וְנִתְקַנַּח הַדָּם בֵּין סִימָן לְסִימָן--הֲרֵי זֶה סָפֵק; לְפִיכָּךְ תּוֹלִין עָלָיו, לֹא אוֹכְלִין וְלֹא שׂוֹרְפִין.</p>

<p><b>י,ה</b>&nbsp;&nbsp;תּוֹלָדוֹת לַדָּם, דַּם הֶקֵּז שֶׁלְּאָדָם שֶׁהוֹצִיאוֹ לִשְׁתִיָּה; אֲבָל אִם הוֹצִיאוֹ לִרְפוּאָה, טָהוֹר וְאֵינוּ מַכְשִׁיר.&nbsp; וְכֵן דַּם שְׁחִיטָה בַּבְּהֵמָה וּבַחַיָּה וּבָעוֹפוֹת הַטְּמֵאִין, וְהַדָּם הַיּוֹצֶא עִם הַלֵּחָה, וְעִם הָרְעִי, וְדַם הַשְּׁחִין וַאֲבַעְבּוּעוֹת, וְתַמְצִית הַבָּשָׂר--כָּל אֵלּוּ אֵינָן מִטַּמְּאִין וְלֹא מַכְשִׁירִין, אֵלָא הֲרֵי הֶן כִּשְׁאָר מֵי פֵּרוֹת.&nbsp; וְדַם הַשֶּׁרֶץ, כִּבְשָׂרוֹ--מְטַמֵּא וְאֵינוּ מַכְשִׁיר, וְאֵין לָנוּ כַּיּוֹצֶא בּוֹ.</p>

<p><b>י,ו</b>&nbsp;&nbsp;[ד] מֵי הֶחָלָב, הֲרֵי הֶן כֶּחָלָב.&nbsp; וַחֲלֵב הָאָדָם שְׁאֵינוּ צָרִיךְ לוֹ--אֵינוּ מַשְׁקֶה, לֹא מִטַּמֵּא וְלֹא מַכְשִׁיר; לְפִיכָּךְ חֲלֵב הַזָּכָר אֵינוּ מַשְׁקֶה.&nbsp; וְכֵן חֲלֵב בְּהֵמָה וְחַיָּה שֶׁיָּצָא שֶׁלֹּא לְרָצוֹן, כְּגוֹן שֶׁזָּב מֵהַדַּד אוֹ שֶׁחֲלָבוֹ כְּמִתְעַסֵּק.&nbsp; אֲבָל חֲלֵב הָאִשָּׁה, בֵּין שֶׁיָּצָא לְרָצוֹן בֵּין שֶׁיָּצָא שֶׁלֹּא לְרָצוֹן--הֲרֵי סְתָמוֹ מַשְׁקֶה וּמִטַּמֵּא אוֹ מַכְשִׁיר, מִפְּנֵי שְׁהוּא רָאוּי לַתִּינוֹק.</p>

<p><b>י,ז</b>&nbsp;&nbsp;[ה] הַמַּשְׁקִין שֶׁיּוֹצְאִין מִן הַטְּמֵאִין, שֶׁאוֹתָן הַמַּשְׁקִין אֲבוֹת טֻמְאוֹת--מְטַמְּאִין בְּלֹא הֶכְשֵׁר, שֶׁהַטֻּמְאָה וְהַהֶכְשֵׁר בָּאִין כְּאַחַת; וְאֵלּוּ הֶן:&nbsp; זוֹבוֹ שֶׁלַּזָּב, וְשִׁכְבַת זַרְעוֹ, וּמֵימֵי רַגְלָיו, וּרְבִיעִית דָּם מִן הַמֵּת, וְדַם הַנִּדָּה.</p>

<p><b>י,ח</b>&nbsp;&nbsp;וְכֵן דַּם מַגֵּפָתוֹ שֶׁלַּזָּב וַחֲבֵרָיו, וְחָלָב שֶׁלָּאִשָּׁה, וְדִמְעַת עֵינָם עִם שְׁאָר תּוֹלְדוֹת הַמַּיִם הַיּוֹצְאִין מֵהֶן--מְטַמְּאִין כְּמַשְׁקִין טְמֵאִין, שְׁהֶן מְטַמְּאִין בְּלֹא כַּוָּנָה:&nbsp; שֶׁמַּשְׁקִין טְמֵאִין מְטַמְּאִין לְרָצוֹן, וְשֶׁלֹּא לְרָצוֹן.&nbsp; לְפִיכָּךְ נִדָּה אוֹ זָבָה שֶׁנָּטַף חָלָב מִדַּדֶּיהָ לְאַוֵּיר הַתַּנּוּר--נִטְמָא הַתַּנּוּר, וְכָל מַה שֶׁבְּתוֹכוֹ.</p>

<p><b>י,ט</b>&nbsp;&nbsp;[ו] כְּבָר בֵּאַרְנוּ שֶׁהַמַּשְׁקִין הַיּוֹצְאִין מִטְּבוּל יוֹם, אֵינָן טְמֵאִין.&nbsp; לְפִיכָּךְ אִם נָפְלוּ אַפִלּוּ עַל כִּכָּר שֶׁלִּתְרוּמָה, אֵינוּ מֻכְשָׁר עַד שֶׁיִּפְּלוּ לְרָצוֹן, כִּשְׁאָר הַמַּשְׁקִין הַטְּהוֹרִין, שְׁאֵין מַכְשִׁירִין אֵלָא לְרָצוֹן.</p>

<p><b>י,י</b>&nbsp;&nbsp;[ז] הַזִּיעָה, וְהַלֵּחָה הַסְּרוּחָה, וְהָרְאִי, וּמַשְׁקִין הַיּוֹצְאִין מִבֶּן שְׁמוֹנָה חֳדָשִׁים, וְהַשּׁוֹתֶה מֵי טְבֶרְיָה וְכַיּוֹצֶא בָּהֶן אַף עַל פִּי שֶׁיּוֹצְאִין נְקִיִּים--כָּל אֵלּוּ אֵינָן חֲשׁוּבִין מַשְׁקֶה, וְלֹא מִטַּמְּאִין וְלֹא מַכְשִׁירִין.&nbsp; [ח] הַשּׁוֹתֶה שְׁאָר מַשְׁקִין, וְיָצְאוּ--הֲרֵי הֶן מַשְׁקִין כְּשֶׁהָיוּ, שְׁאֵין שְׁאָר הַמַּשְׁקִין טְהוֹרִין בַּגּוּף.</p>

<p><b>י,יא</b>&nbsp;&nbsp;כֵּיצַד:&nbsp; שָׁתָה מַיִם טְמֵאִין וֶהֱקִיאָן--הֲרֵי אֵלּוּ טְמֵאִין, מִפְּנֵי שֶׁלֹּא טָהֲרוּ בִּיצִיאָתָן.&nbsp; שָׁתָה מַיִם טְמֵאִין וְטָבַל, וְאַחַר כָּךְ הֱקִיאָן, אוֹ שֶׁנִּסְרְחוּ, וְאַחַר כָּךְ הֱקִיאָן, אוֹ שֶׁיָּצְאוּ מִלְּמַטָּה, אַף עַל פִּי שֶׁלֹּא טָבַל--הֲרֵי הֶן טְהוֹרִין.&nbsp; שָׁתָה שְׁאָר מַשְׁקִין טְמֵאִין, אוֹ שֶׁאָכַל אֹכָלִין טְמֵאִין--אַף עַל פִּי שֶׁטָּבַל, וְאַחַר כָּךְ הֱקִיאָן--טְמֵאִין, לְפִי שְׁאֵינָן טְהוֹרִין בַּגּוּף; נִסְרְחוּ, אוֹ שֶׁיָּצְאוּ מִלְּמַטָּה--הֲרֵי הֶן טְהוֹרִין.</p>

<p><b>י,יב</b>&nbsp;&nbsp;[ט] כְּבָר בֵּאַרְנוּ שֶׁהַזִּיעָה אֵינָהּ מַשְׁקֶה; אַפִלּוּ שָׁתָה מַשְׁקִין טְמֵאִין וְהֵזִיעַ, זִיעָתוֹ טְהוֹרָה.&nbsp; אֲבָל הַבָּא בְּמַיִם שְׁאוּבִין, וְהֵזִיעַ--זִיעָתוֹ טְמֵאָה; וְאִם נִסְתַּפַּג מִן הַמַּיִם הַשְּׁאוּבִין, וְאַחַר כָּךְ הֵזִיעַ--זִיעָתוֹ טְהוֹרָה.</p>

<p><b>י,יג</b>&nbsp;&nbsp;[י] זִיעַת בָּתִּים, שִׁיחִין, וּמְעָרוֹת, וּבוֹרוֹת--אֵינָהּ מַשְׁקֶה; וְאַפִלּוּ הָיוּ טְמֵאִין, הֲרֵי זִיעָתָן טְהוֹרָה.&nbsp; אֲבָל זִיעַת הַמֶּרְחֵץ כְּמַיִם--וְאִם הָיְתָה הַמֶּרְחֵץ טְמֵאָה, זִיעָתָהּ טְמֵאָה; וְאִם הָיְתָה טְהוֹרָה, וְהִכְנִיס בָּהּ פֵּרוֹת--הֻכְשְׁרוּ.&nbsp; הִכְנִיס לָהּ כֵּלִים--הֲרֵי הַמַּיִם שֶׁעֲלֵיהֶן כִּתְלוּשִׁין בְּרָצוֹן, וּמַכְשִׁירִין.</p>

<p><b>י,יד</b>&nbsp;&nbsp;[יא] הַבְּרֵכָה שֶׁבַּבַּיִת, וְהַבַּיִת מֵזִיעַ מֵחֲמָתָהּ--אִם הָיְתָה הַבְּרֵכָה טְמֵאָה, זִיעַת כָּל הַבַּיִת שֶׁמֵּחֲמָתָהּ טְמֵאָה.&nbsp; [יב] שְׁתֵּי בְּרֵכוֹת בַּבַּיִת, אַחַת טְמֵאָה וְאַחַת טְהוֹרָה--הַמֵּזִיעַ קָרוֹב לַטְּמֵאָה, טָמֵא; קָרוֹב לַטְּהוֹרָה, טָהוֹר; מֶחְצָה לְמֶחְצָה, טָמֵא.</p>

<p><b>י,טו</b>&nbsp;&nbsp;[יג] הַמֹּחַל כַּשֶּׁמֶן.&nbsp; מַשְׁקִין הַמְּנַטְּפִין מִן סַלֵּי זֵיתִים וַעֲנָבִים, אֵינָן מַשְׁקִין, וְלֹא מִטַּמְּאִין וְלֹא מַכְשִׁירִין, עַד שֶׁיַּכְנִיס אוֹתָן בִּכְלִי.&nbsp; [יד] הַשּׁוֹקֵל עֲנָבִים בְּכַף מֹאזְנַיִם--הַיַּיִן שֶׁבַּכַּף אֵינוּ מַשְׁקֶה, עַד שֶׁיְּעַרֶּה אוֹתוֹ לְתוֹךְ הַכְּלִי:&nbsp; הֲרֵי זֶה דּוֹמֶה לְסַלֵּי זֵיתִים וַעֲנָבִים שֶׁמְּנַטְּפִין.&nbsp; [טו] הַדּוֹרֵס עֲנָבִים שֶׁלִּתְרוּמָה בֶּחָבִית--אַף עַל פִּי שֶׁהַיַּיִן צָף עַל גַּבֵּי יָדָיו, הֲרֵי הַכֹּל טָהוֹר.</p>

<p><b>י,טז</b>&nbsp;&nbsp;מַשְׁקֵה בֵּית הַמִּטְבָּחַיִם שֶׁבָּעֲזָרָה, וְהוּא דַּם הַקֳּדָשִׁים וְהַמַּיִם שֶׁמִּשְׁתַּמְּשִׁין בָּהֶן שָׁם--טְהוֹרִין לְעוֹלָם, וְאֵינָן מִטַּמְּאִין וְלֹא מַכְשִׁירִין; וְדָבָר זֶה, הֲלָכָה מִפִּי הַקַּבָּלָה.&nbsp; לְפִיכָּךְ כָּל דְּמֵי הַזְּבָחִים אֵינוּ מְקַבֵּל טֻמְאָה, וְאֵינוּ מַכְשִׁיר.</p>

<p><b>י,יז</b>&nbsp;&nbsp;וְהוֹאִיל וְדַם הַקֳּדָשִׁים אֵינוּ מַכְשִׁיר קֳדָשִׁים שֶׁנִּשְׁחֲטוּ בָּעֲזָרָה, לֹא הֻכְשְׁרוּ בְּדַם שְׁחִיטָה, וְאֵין לִבְשַׂר הַקֳּדָשִׁים הֶכְשֵׁר, אֵלָא בְּמַשְׁקִין שֶׁיִּפְּלוּ עַל הַבָּשָׂר חוּץ מִמַּשְׁקֵה בֵּית הַמִּטְבָּחַיִם.</p>

<p><b>י,יח</b>&nbsp;&nbsp;[יז] פָּרַת קֳדָשִׁים שֶׁהִעְבִירָהּ בַּנָּהָר, וּשְׁחָטָהּ וַעֲדַיִן מַשְׁקֶה טוֹפֵחַ עָלֶיהָ--הֲרֵי זוֹ מֻכְשֶׁרֶת; לְפִיכָּךְ אִם נִמְצֵאת מַחַט טְמֵאָה בִּבְשָׂרָהּ, הֲרֵי הַבָּשָׂר טָמֵא.&nbsp; וְכֵן אִם הָיְתָה הַפָּרָה חֲסוּמָה מִחוּץ לִירוּשָׁלַיִם--אַף עַל פִּי שְׁאֵין הַמַּחַט יְדוּעָה--הֲרֵי הַבָּשָׂר טָמֵא, מִפְּנֵי שֶׁנָּגַע בְּכֵלִים הַנִּמְצָאִין חוּץ לִירוּשָׁלַיִם.</p>

<p><b>י,יט</b>&nbsp;&nbsp;נִמְצֵאת הַמַּחַט בַּפֶּרֶשׁ, הַבָּשָׂר טָהוֹר.&nbsp; וּבֵין כָּךְ וּבֵין כָּךְ הַיָּדַיִם טְהוֹרוֹת, שְׁאֵין טֻמְאַת יָדַיִם בַּמִּקְדָּשׁ כְּמוֹ שֶׁבֵּאַרְנוּ.</p>

<p><b>י,כ</b>&nbsp;&nbsp;בַּמֶּה דְּבָרִים אֲמוּרִים, לִהְיוֹת הַבָּשָׂר טָמֵא בְּדִין תּוֹרָה.&nbsp; אֲבָל לְהִטַּמֵּא מִדִּבְרֵיהֶם, אֵין הַקֹּדֶשׁ צָרִיךְ הֶכְשֵׁר, אֵלָא חִבַּת הַקֹּדֶשׁ מַכְשֶׁרֶת הַבָּשָׂר; וְאִם נָגְעָה בּוֹ טֻמְאָה, בֵּין קַלָּה בֵּין חֲמוּרָה--נִפְסַל, אַף עַל פִּי שֶׁלֹּא הֻכְשַׁר בְּמַשְׁקֶה כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק יא</h2>

<p><b>יא,א</b>&nbsp;&nbsp;הַבּוֹצֵר עֲנָבִים לִמְכֹּר בַּשּׁוּק, אוֹ לְיַבְּשָׁן--לֹא הֻכְשְׁרוּ לַטֻּמְאָה, עַד שֶׁיִּפְּלוּ עֲלֵיהֶן מַשְׁקִין לִרְצוֹנוֹ כִּשְׁאָר הָאֹכָלִין.&nbsp; אֲבָל הַבּוֹצֵר לִדְרֹךְ--הֻכְשַׁר לַטֻּמְאָה, וְאַף עַל פִּי שֶׁלֹּא נָפְלוּ מַשְׁקִין עַל הַבָּצִיר כְּלָל, וְאִם נָגְעָה בּוֹ טֻמְאָה, נִטְמָא; וְדָבָר זֶה, גְּזֵרָה מִדִּבְרֵי סוֹפְרִים.</p>

<p><b>יא,ב</b>&nbsp;&nbsp;וּמִפְּנֵי מַה גָּזְרוּ עַל הַבּוֹצֵר לַגַּת שְׁהוּא מֻכְשָׁר--שֶׁפְּעָמִים שֶׁאָדָם נִכְנָס לְכַרְמוֹ לֵידַע אִם הִגִּיעַ לְהִבָּצֵר, וְסוֹחֵט אֶשְׁכּוֹל שֶׁלַּעֲנָבִים לִבְדֹּק בּוֹ, וּמְזַלְּפוֹ עַל גַּבֵּי הָעֲנָבִים הַבְּצוּרוֹת, שֶׁהֲרֵי הַכֹּל לִדְרִיכָה עוֹמֵד.</p>

<p><b>יא,ג</b>&nbsp;&nbsp;וְעוֹד מִפְּנֵי שְׁאֵינוּ מַקְפִּיד עָלָיו, הֲרֵי הוּא מִתְמַעֵךְ, וְיֵצְאוּ מֵימָיו, וְהוּא מַקְפִּיד עֲלֵיהֶן שֶׁלֹּא יָזוּבוּ בַּקַּרְקָע; וְנִמְצָא מֻכְשָׁר בָּהֶן.&nbsp; לְפִיכָּךְ גָּזְרוּ שֶׁהַבּוֹצֵר לַגַּת הֻכְשַׁר.</p>

<p><b>יא,ד</b>&nbsp;&nbsp;[ב] הַבּוֹצֵר עֲנָבִים, שְׁאִם לֹא מָצָא לָהֶם שׁוּק, מַחְזִירָן לַגַּת--לֹא הֻכְשְׁרוּ, עַד שֶׁיָּבוֹאוּ לִרְשׁוּת הַגַּת.&nbsp; וְכֵן הַזֵּיתִים שֶׁבָּאוּ לִרְשׁוּת הַבַּד, הֻכְשְׁרוּ כְּמוֹ שֶׁיִּתְבָּאַר.</p>

<p><b>יא,ה</b>&nbsp;&nbsp;[ג] הַבּוֹצֵר עֲנָבִים, וּנְתָנָם בֶּעָבִיט, אוֹ שֶׁשְּׁטָחָן עַל גַּבֵּי הָעַלִּין--הֻכְשְׁרוּ בַּמַּשְׁקִין הַיּוֹצְאִין מֵהֶן:&nbsp; שֶׁהֲרֵי דַּעְתּוֹ עַל הַמַּשְׁקִין, וּלְפִיכָּךְ שָׁטַח עַל הָעַלִּין אוֹ נָתַן לְתוֹךְ הֶעָבִיט שְׁהוּא כְּמוֹ בּוֹר.&nbsp; לְפִיכָּךְ אִם נָטַל מֵהֶן טָמֵא, אוֹ מִי שֶׁיָּדָיו טְמֵאוֹת--טִמְּאָן.</p>

<p><b>יא,ו</b>&nbsp;&nbsp;בָּצַר וְנָתַן לְסַלִּים, אוֹ בְּמַשְׁטִיחַ שֶׁלַּאֲדָמָה--לֹא הֻכְשְׁרוּ, שֶׁהֲרֵי אֵינוּ מַקְפִּיד עַל הַמַּשְׁקֶה הַיּוֹצֶא מֵהֶן.&nbsp; לְפִיכָּךְ נוֹטֵל הַטָּמֵא מֵהֶן וְאוֹכֵל, וְאַף עַל פִּי שְׁהֶן מְבֻקָּעוֹת וּמְנַטְּפוֹת לַגַּת--הֲרֵי הַגַּת טְהוֹרָה:&nbsp; שֶׁהֲרֵי לֹא הֻכְשְׁרוּ, וַהֲרֵי נִבְצְרוּ לַאֲכִילָה.</p>

<p><b>יא,ז</b>&nbsp;&nbsp;וְכֵן הַנּוֹטֵל מִן הַסַּלִּים וּמִן הַמַּשְׁטִיחַ שֶׁלַּאֲדָמָה, וְאָכַל, וְהוֹתִיר כִּסְאָה וּכְסָאתַיִם, וּזְרָקָן לַגַּת--וְאַף עַל פִּי שֶׁהַיַּיִן מְנַתֵּז עַל הָעֲנָבִים--לֹא הֻכְשְׁרוּ.</p>

<p><b>יא,ח</b>&nbsp;&nbsp;[ד] עֲנָבִים שֶׁהָיוּ בַּסַּלִּים אוֹ בַּמַּשְׁטִיחַ שֶׁלַּאֲדָמָה, וְלָקַח מֵהֶן לְדָרְכָן--הֻכְשְׁרוּ; לְפִיכָּךְ צָרִיךְ לִקַּח בְּיָדַיִם טְהוֹרוֹת, כְּדֵי שֶׁלֹּא יִטֹּל מֵהֶן הַטָּמֵא וִיטַמְּאֵן.</p>

<p><b>יא,ט</b>&nbsp;&nbsp;[ה] כֶּרֶם שֶׁהָיָה עוֹמֵד בְּבֵית הַפְּרָס--הַבּוֹצֵר אוֹתוֹ לַגַּת אֵינוּ מֻכְשָׁר, כָּל זְמָן שְׁהוּא בְּבֵית הַפְּרָס:&nbsp; הוֹאִיל וְטֻמְאַת בֵּית הַפְּרָס מִדִּבְרֵיהֶם, וְהַבּוֹצֵר לַגַּת הֻכְשַׁר מִדִּבְרֵיהֶם, הֵקִילוּ בִּגְזֵרָה זוֹ, וְלֹא גָזְרוּ עָלֶיהָ שֶׁיִּהְיֶה מֻכְשָׁר עַד שֶׁיֵּצֵא מִבֵּית הַפְּרָס.&nbsp; לְפִיכָּךְ הָרוֹצֶה לִבְצֹר בְּבֵית הַפְּרָס לַגַּת בְּטַהְרָה--מְטַהֵר אֶת הַבּוֹצְרִים וְאֶת הַכֵּלִים, וּמַזֶּה עֲלֵיהֶם שְׁלִישִׁי וּשְׁבִיעִי וּמַעְרִיב שִׁמְשָׁן, כְּדֵי לְהַכִּיר שְׁאֵין מְקִילִין בְּטֻמְאַת בֵּית הַפְּרָס, אֵלָא מִפְּנֵי שְׁהוּא סָפֵק.</p>

<p><b>יא,י</b>&nbsp;&nbsp;וְאַחַר כָּךְ נִכְנָסִין וּבוֹצְרִין, וּמוֹצִיאִין חוּץ לְבֵית הַפְּרָס, וַאֲחֵרִים טְהוֹרִים מְקַבְּלִין מֵהֶן, וּמוֹלִיכִין לַגַּת; וְאִם נָגְעוּ אֵלּוּ בְּאֵלּוּ, טְמֵאִין וּמְטַמְּאִין אֶת הָעֲנָבִים:&nbsp; שֶׁהָאֲנָשִׁים שֶׁבְּבֵית הַפְּרָס טְמֵאִין, וּמְטַמְּאִין לְאוֹתָן שֶׁבַּחוּץ, וְעוֹשִׂין אוֹתָן רִאשׁוֹן, וְהֶן מְטַמְּאִין הָעֲנָבִים--שֶׁהֲרֵי הֻכְשְׁרוּ מִשֶּׁיָּצְאוּ חוּץ לְבֵית הַפְּרָס.</p>

<p><b>יא,יא</b>&nbsp;&nbsp;[ו] הַמּוֹסֵק אֶת זֵיתָיו לְכָבְשָׁן, אוֹ לְמָכְרָן בַּשּׁוּק--לֹא הֻכְשְׁרוּ, עַד שֶׁיִּפְּלוּ עֲלֵיהֶן מַשְׁקִין בְּרָצוֹן כִּשְׁאָר הָאֹכָלִין.&nbsp; וְכֵן הַמּוֹסֵק זֵיתָיו לִדְרֹךְ בְּבֵית הַבַּד--לֹא הֻכְשְׁרוּ, עַד שֶׁתִּגָּמֵר מְלַאכְתָּן.&nbsp; וּמִפְּנֵי מַה יֻכְשְׁרוּ הַזֵּיתִים שֶׁנִּגְמְרָה מְלַאכְתָּן:&nbsp; שֶׁחֶזְקָתָן שֶׁהֻכְשְׁרוּ בַּמֹּחַל שֶׁלָּהֶן, שֶׁהֲרֵי רוֹצֶה בְּקִיּוּמוֹ, כְּדֵי שֶׁיִּהְיוּ נוֹחִין לִדְרֹךְ; אֲבָל קֹדֶם שֶׁתִּגָּמֵר מְלַאכְתָּן, אֵין הַמֹּחַל הַיּוֹצֶא מֵהֶן מַכְשִׁיר, מִפְּנֵי שְׁאֵינוּ רוֹצֶה בְּקִיּוּמוֹ.</p>

<p><b>יא,יב</b>&nbsp;&nbsp;לְפִיכָּךְ זֵיתִים שֶׁלֹּא נִגְמְרָה מְלַאכְתָּן, שֶׁנָּפְלוּ עֲלֵיהֶן מַשְׁקִין טְמֵאִין--אֵין טָמֵא אֵלָא מְקוֹם מַגָּעָן, כְּכָל הָאֹכָלִין שֶׁלֹּא הֻכְשְׁרוּ.</p>

<p><b>יא,יג</b>&nbsp;&nbsp;נָפְלוּ עֲלֵיהֶן מַשְׁקִין טְמֵאִין אַחַר שֶׁנִּגְמְרָה מְלַאכְתָּן--נִטְמְאוּ כֻּלָּן, שֶׁהַמַּשְׁקִין הַטְּמֵאִין מְטַמְּאִים אֶת הַמֹּחַל שֶׁבָּהֶן, וְהַמֹּחַל מְטַמֵּא אֶת כֻּלָּן, שֶׁהַמֹּחַל שֶׁיָּצָא מֵהֶן אַחַר גְּמָר מְלַאכְתָּן חָשׁוּב מַשְׁקֶה וּמִטַּמֵּא וּמַכְשִׁיר.</p>

<p><b>יא,יד</b>&nbsp;&nbsp;[ז] חָבִית שֶׁלְּזֵיתִים מְגֻלְגָּלִים--צָרִיךְ לִנְקֹב הֶחָבִית, כְּדֵי שֶׁיֵּצֵא הַמֹּחַל; וְאִם לֹא נִקַּב, הֲרֵי אֵלּוּ מֻכְשָׁרִין.&nbsp; נִקְּבָהּ, וּסְתָמוּהָ שְׁמָרִים, וַהֲרֵי הֶן בְּלוּלִים בְּמֹחַל--אֵינָם מֻכְשָׁרִין, מִפְּנֵי שְׁאֵינָן בִּרְצוֹנוֹ:&nbsp; שֶׁהֲרֵי נִקַּב אוֹתָהּ.</p>

<p><b>יא,טו</b>&nbsp;&nbsp;[ח] זֵיתִים שֶׁמְּסָקָן לִדְרִיכָה, מֵאֵימָתַי גְּמָר מְלַאכְתָּן:&nbsp; מִשֶּׁתִּגָּמֵר מְסִיקָתָן, וְיִהְיוּ מֻנָּחִים וּמוּכָנִים לִדְרִיכָה; וְאַף עַל פִּי שֶׁלֹּא נָפְלוּ עֲלֵיהֶן מַשְׁקִין, וְלֹא יָצְאוּ מֵהֶן מַשְׁקִין, הוֹאִיל וְנִגְמְרָה מְלַאכְתָּן, הֻכְשְׁרוּ.&nbsp; אֲבָל קֹדֶם שֶׁתִּגָּמֵר מְלַאכְתָּן--אַף עַל פִּי שֶׁנִּתְמַעֲכוּ, וְהֵזִיעוּ, וְנִתְחַבְּרוּ בְּמַשְׁקֵיהֶן--אֵינָן מֻכְשָׁרִין.</p>

<p><b>יא,טז</b>&nbsp;&nbsp;גָּמַר מִלִּמְסֹק זֵיתָיו, אֲבָל עֲתִיד לִקַּח זֵיתִים אֲחֵרִים וּלְהוֹסִיף עֲלֵיהֶן--אַפִלּוּ אֵינוּ עֲתִיד לְהוֹסִיף אֵלָא קַב אוֹ קַבַּיִם, לֹא הֻכְשְׁרוּ:&nbsp; אִם הִעְרִים, הֲרֵי אֵלּוּ מֻכְשָׁרִין.</p>

<p><b>יא,יז</b>&nbsp;&nbsp;גָּמַר מִלִּקַּח, אֲבָל עֲתִיד לִלְווֹת וּלְהוֹסִיף, וְאֵרְעוֹ אֵבֶל אוֹ אֹנֶס אוֹ נִתְעַסַּק בְּמִשְׁתֶּה, וְלֹא הוֹסִיף--עֲדַיִן לֹא נִגְמְרָה מְלַאכְתָּן, וְאֵינָן מְקַבְּלִין טֻמְאָה; וְאַפִלּוּ זָבִים אוֹ זָבוֹת מְהַלְּכִין עֲלֵיהֶן, טְהוֹרִין.</p>

<p><b>יא,יח</b>&nbsp;&nbsp;[ט] הָעוֹטֵן זֵיתָיו בִּשְׁנֵי בָּתִּים--כֵּיוָן שֶׁגָּמַר אַחַת מֵהֶן, הֻכְשְׁרוּ לְקַבַּל טֻמְאָה.&nbsp; [י] הַמּוֹסֵק זֵיתָיו בַּגָּלִיל הָעֶלְיוֹן, וַעֲתִיד לְהוֹרִידָם לַגָּלִיל הַתַּחְתּוֹן--אֵין מְקַבְּלִין טֻמְאָה, עַד שֶׁיּוֹרִידֵם לַגָּלִיל הַתַּחְתּוֹן:&nbsp; וְהוּא, שֶׁחִשַּׁב עֲלֵיהֶן קֹדֶם שֶׁיִּמְסֹק; אֲבָל אִם חִשַּׁב עֲלֵיהֶן אַחַר שֶׁיִּמְסֹק, אֵין הַמַּחְשָׁבָה מוֹעֶלֶת, אֵלָא הֻכְשְׁרוּ.&nbsp; גָּמַר אֶת זֵיתָיו, וַעֲתִיד לְמָכְרָן--לֹא הֻכְשְׁרוּ; עֲתִיד לְחַפּוּתָן בְּעַלִּין, הֻכְשְׁרוּ וּמְקַבְּלִין טֻמְאָה.</p>

<p><b>יא,יט</b>&nbsp;&nbsp;[יא] הַלּוֹקֵחַ מַעְטֵן זֵיתִים מִן הַגּוֹי--אִם יֵשׁ מָסִיק עַל פְּנֵי הָאֲדָמָה, יַעֲשׂוּ בְּטֻמְאָה:&nbsp; שֶׁזֶּה בְּחֶזְקַת שֶׁגָּמַר.&nbsp; וְנֶאֱמָן עַם הָאָרֶץ לוֹמַר, מַעְטֵן זֶה לֹא גְּמַרְתִּיו.</p>

<p><b>יא,כ</b>&nbsp;&nbsp;[יב] הָרוֹצֶה לִטֹּל מִזֵּיתִים שֶׁלֹּא נִגְמְרָה מְלַאכְתָּן, וְלִדְרֹךְ--הֲרֵי זֶה נוֹטֵל מֵהֶן בְּטֻמְאָה, וּמוֹלִיךְ לְבֵית הַבַּד בְּטֻמְאָה, וּמְכַסֶּה הַשְּׁאָר בְּטֻמְאָה, וְאֵינוּ חוֹשֵׁשׁ:&nbsp; שֶׁהֲרֵי לֹא הֻכְשְׁרוּ, כְּדֵי שֶׁיְּקַבְּלוּ טֻמְאָה.</p>

<p><b>יא,כא</b>&nbsp;&nbsp;[יג] הַמַּנִּיחַ אֶת זֵיתָיו בַּכֹּתֶשׁ, כְּדֵי שֶׁיַּמְתִּינוּ וְיִהְיוּ נוֹחִין לְהִכָּתֵשׁ--הֲרֵי אֵלּוּ מֻכְשָׁרִין.&nbsp; הִנִּיחָן שֶׁיַּמְתִּינוּ, וְשֶׁיִּמְלָחֵם אַחַר שֶׁיַּמְתִּינוּ--אֵינָן מֻכְשָׁרִין, שֶׁהֲרֵי דַּעְתּוֹ עֲלֵיהֶן לִכְבָשִׁין.</p>

<p><b>יא,כב</b>&nbsp;&nbsp;[יד] הַפּוֹצֵעַ זֵיתִים שֶׁלִּתְרוּמָה בְּיָדַיִם טְמֵאוֹת--פְּסָלָן, שֶׁפְּצִיעָתָן הִיא גְּמָר מְלַאכְתָּן.&nbsp; פְּצָעָן לְסָפְגָן בַּמֶּלַח, לֹא הֻכְשְׁרוּ; וְכֵן אִם פְּצָעָן לֵידַע אִם יֵשׁ בָּהֶן שֶׁמֶן וְהִגִּיעוּ לְהִמָּסֵק, לֹא הֻכְשְׁרוּ.</p>

<p><b>יא,כג</b>&nbsp;&nbsp;[טו] הַמַּנִּיחַ זֵיתִים בַּגָּג לְגַרְגְּרָן וּלְיַבְּשָׁן--אַפִלּוּ הֶן רוּם אַמָּה, אֵינָן מֻכְשָׁרִין.&nbsp; נְתָנָן בַּבַּיִת שֶׁיִּלְקוּ, אַף עַל פִּי שְׁהוּא עֲתִיד לְהַעֲלוֹתָן לַגָּג, אוֹ שֶׁנְּתָנָן בַּגָּג שֶׁיִּלְקוּ, אַף עַל פִּי שְׁהוּא עֲתִיד שֶׁיִּפְתְּחֵם וְיִפְרֹס אוֹתָן--הֲרֵי אֵלּוּ מֻכְשָׁרִין.&nbsp; נְתָנָן בַּבַּיִת עַד שֶׁיְּשַׁמַּר אֶת גַּגּוֹ, אוֹ עַד שֶׁיּוֹלִיכֵם לְמָקוֹם אַחֵר--אֵינָן מֻכְשָׁרִין, שֶׁעֲדַיִן לֹא נִגְמְרָה מְלַאכְתָּן.</p>

<p><b>יא,כד</b>&nbsp;&nbsp;[טז] הָעוֹטֵן זֵיתָיו בִּרְשׁוּת עַם הָאָרֶץ, וְנָעַל וְחָתַם--אֵינוּ חוֹשֵׁשׁ שֶׁמֶּא יֵשׁ לוֹ מַפְתֵּחַ אַחֵר וְחוֹתָם אַחֵר; אַף עַל פִּי שֶׁמָּצָא חוֹתָם מְקֻלְקָל וּמַפְתֵּחַ פָּתוּחַ, הֲרֵי אֵלּוּ טְהוֹרִין.&nbsp; וְחוֹתָם שֶׁאָמְרוּ, אַפִלּוּ צְרוֹר אוֹ קֵיסָם.&nbsp; הָיוּ שָׁם חוֹרִין וּסְדָקִין, אֵינוּ חוֹשֵׁשׁ שֶׁמֶּא מַכְנִיס קָנֶה וּמְסִיטָן.&nbsp; הָיוּ שָׁם חַלּוֹנוֹת שֶׁלְּאַרְבָּעָה טְפָחִים, נִדּוֹנוֹת כִּפְתָחִים.</p>

<p><b>יא,כה</b>&nbsp;&nbsp;[יז] הַדּוֹרֵךְ בְּטֻמְאָה, וְרָצָה לְטַהַר כְּלֵי בֵּית הַבַּד וְהָעֲקָל מִן הַמַּשְׁקִין הַטְּמֵאִין שֶׁנִּבְלְעוּ בָּהֶן--כֵּיצַד יַעֲשֶׂה:&nbsp; כֵּלִים שֶׁלְּעֵץ וְשֶׁלַּאֲבָנִים, מְדִיחָן; וְשֶׁלִּנְצָרִים וְכַיּוֹצֶא בָּהֶן, מְנַגְּבָן.&nbsp; וְשֶׁלִּגְמִי, מְיַשְּׁנָן כָּל שְׁנֵים עָשָׂר חֹדֶשׁ; אוֹ חוֹלְטָן בְּחַמִּין, אוֹ בְּמֵי זֵיתִים, אוֹ מַנִּיחָן תַּחַת צִנּוֹר שֶׁמֵּימָיו מְקַלְּחִין, אוֹ לְתוֹךְ מַעְיָן שֶׁמֵּימָיו רוֹדְפִין, שְׁתֵּים עֶשְׂרֵה שָׁעוֹת.&nbsp; וְאַחַר כָּךְ מַטְבִּיל הַכֵּלִים שֶׁצְּרִיכִין טְבִילָה, וּמִשְׁתַּמֵּשׁ בָּהֶן בְּטַהְרָה.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק יב</h2>

<p><b>יב,א</b>&nbsp;&nbsp;כָּל דִּבְרֵי הֶכְשֵׁר אֹכָלִין, דִּבְרֵי קַבָּלָה הֶן:&nbsp; מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר בַּתּוֹרָה "וְכִי יֻתַּן-מַיִם עַל-זֶרַע" (ויקרא יא,לח), אֶחָד הַמַּיִם וְאֶחָד שְׁאָר שִׁבְעָה מַשְׁקִין.&nbsp; וְהוּא שֶׁיִּנָּתֵן עֲלֵיהֶן בִּרְצוֹן בְּעָלִים, וְאַחַר שֶׁנֶּעֶקְרוּ מִן הַקַּרְקָע, שֶׁדָּבָר יָדוּעַ הוּא שְׁאֵין לָךְ זֶרַע שֶׁלֹּא בָא עָלָיו מַיִם כִּשְׁהוּא מְחֻבָּר, וְלֹא נֶאֱמָר "וְכִי יֻתַּן-מַיִם" אֵלָא לְאַחַר שֶׁנֶּעֶקְרוּ הָאֹכָלִין וְנִתְלְשׁוּ הַמַּשְׁקִין.</p>

<p><b>יב,ב</b>&nbsp;&nbsp;כָּל מַשְׁקֶה שֶׁנָּפַל עַל הָאֹכֶל בַּתְּחִלָּה בִּרְצוֹן הַבְּעָלִים, אַף עַל פִּי שְׁאֵין סוֹפוֹ בְּרָצוֹן, אוֹ שֶׁהָיָה סוֹפוֹ בְּרָצוֹן, אַף עַל פִּי שְׁאֵין תְּחִלָּתוֹ בְּרָצוֹן--הֻכְשַׁר; נָפַל שֶׁלֹּא בִּרְצוֹנוֹ, אֵינוּ מַכְשִׁיר.</p>

<p><b>יב,ג</b>&nbsp;&nbsp;אַפִלּוּ בָּלַל הוּא פֵּרוֹתָיו מִפְּנֵי הַסַּכָּנָה אוֹ מִפְּנֵי הַצֹּרֶךְ, וְהוּא אֵין רְצוֹנוֹ שֶׁיִּהְיוּ בְּלוּלִין--הֲרֵי אֵלּוּ לֹא הֻכְשְׁרוּ.&nbsp; כֵּיצַד:&nbsp; הַטּוֹמֵן פֵּרוֹתָיו בַּמַּיִם מִפְּנֵי הַגַּנָּבִים, אוֹ הַנּוֹתֵן פֵּרוֹתָיו לְשִׁבֹּלֶת הַנָּהָר לְהָבִיאָן עִמּוֹ--אֵינָן מֻכְשָׁרִין.</p>

<p><b>יב,ד</b>&nbsp;&nbsp;[ג] מַשְׁקִין שֶׁנִּתְלְשׁוּ מִן הַקַּרְקָע שֶׁלֹּא בְּרָצוֹן, אֵינָן מַכְשִׁירִין.&nbsp; לְפִיכָּךְ אָדָם אוֹ כֵּלִים אוֹ פֵּרוֹת שֶׁנִּבְלְלוּ בְּמַשְׁקִין שֶׁנִּתְלְשׁוּ שֶׁלֹּא בְּרָצוֹן--אַף עַל פִּי שֶׁנָּגְעוּ אֹכָלִין בְּאוֹתָן מַשְׁקִין בְּרָצוֹן, לֹא הֻכְשְׁרוּ:&nbsp; שֶׁהֲרֵי אוֹתָן הַמַּיִם שֶׁלֹּא לְרָצוֹן נִתְלְשׁוּ, וּכְאִלּוּ הֶן עֲדַיִן בַּקַּרְקָע, שְׁאֵינָן מַכְשִׁירִין.</p>

<p><b>יב,ה</b>&nbsp;&nbsp;הָיוּ הַמַּיִם שֶׁעַל הָאָדָם וְעַל הַכֵּלִים וְעַל הַפֵּרוֹת תְּלוּשִׁין בְּרָצוֹן, וְנָגְעוּ בָּהֶן אֹכָלִין בְּרָצוֹן--הֻכְשְׁרוּ.</p>

<p><b>יב,ו</b>&nbsp;&nbsp;כֵּיצַד:&nbsp; הַכּוֹפֶה קְעָרָה עַל הַכּוֹתָל בִּשְׁבִיל שֶׁתִּדּוֹחַ, הַמַּיִם שֶׁבָּהּ מַכְשִׁירִין; וְאִם הִנִּיחַ בָּהֶן פֵּרוֹת, הֻכְשְׁרוּ, מִפְּנֵי שְׁהֶן תְּלוּשִׁין בִּכְלִי לַדַּעַת.&nbsp; כְּפָיָהּ בִּשְׁבִיל שֶׁלֹּא יִלְקֶה הַכּוֹתָל, הַמַּיִם שֶׁבָּהּ אֵינָן כִּתְלוּשִׁין, וּלְפִיכָּךְ אִם נָתַן בָּהּ הָאֹכָלִין, לֹא הֻכְשְׁרוּ.</p>

<p><b>יב,ז</b>&nbsp;&nbsp;נִתְכַּוַּן שֶׁיּוּדַח הַכּוֹתָל--אִם הָיָה כּוֹתַל בַּיִת, הֲרֵי אֵלּוּ מַכְשִׁירִין:&nbsp; שֶׁהַתָּלוּשׁ שֶׁחִבְּרוֹ לְעִנְיַן הֶכְשֵׁר, הֲרֵי הוּא כְּתָלוּשׁ; וְנִמְצְאוּ מַיִם שֶׁעַל כּוֹתַל בַּיִת זֶה כַּמַּיִם שֶׁבַּכֵּלִים.&nbsp; וְאִם הָיָה כּוֹתַל מְעָרָה שְׁאֵינוּ בִּנְיָן אֵלָא עַצְמָהּ שֶׁלַּקַּרְקָע, הַמַּיִם שֶׁעָלָיו אֵינָן כִּתְלוּשִׁין מִן הַקַּרְקָע.</p>

<p><b>יב,ח</b>&nbsp;&nbsp;[ד] הַשּׁוֹחֶה לִשְׁתּוֹת, הֲרֵי הַמַּיִם הָעוֹלִים בְּפִיו וּבִשְׂפָמוֹ תְּלוּשִׁין בִּרְצוֹנוֹ:&nbsp; שֶׁהַדָּבָר יָדוּעַ הוּא, שֶׁהַשּׁוֹתֶה יַעֲלֶה הַמַּיִם בְּפִיו וּבִשְׂפָמוֹ; וְהוֹאִיל וְשָׁתָה בִּרְצוֹנוֹ, הֲרֵי אֵלּוּ נִתְלְשׁוּ בְּרָצוֹן.&nbsp; אֲבָל הַמַּיִם הָעוֹלִים בְּחֻטְמוֹ וּבְרֹאשׁוֹ וּבִזְקָנוֹ, אֵינָן תְּלוּשִׁין בְּרָצוֹן.</p>

<p><b>יב,ט</b>&nbsp;&nbsp;[ה] הַמְּמַלֵּא אֶת הֶחָבִית--הַמַּיִם הָעוֹלִים אַחֲרֶיהָ, וּבַחֶבֶל שְׁהוּא מְכֻנָּן עַל צַוָּארָהּ, וּבַחֶבֶל שְׁהוּא לְצָרְכָּהּ--הֲרֵי הֶן תְּלוּשִׁין בְּרָצוֹן; וְהַמַּיִם שֶׁבַּחֶבֶל הַיָּתֵר עַל צָרְכָּהּ, אֵינָן תְּלוּשִׁין בִּרְצוֹנוֹ.&nbsp; נְתָנָהּ תַּחַת הַצִּנּוֹר, כָּל הַמַּיִם שֶׁעַל גַּבָּהּ וּבַחֶבֶל אֵינָן תְּלוּשִׁין בְּרָצוֹן; לְפִיכָּךְ אֵין מַכְשִׁירִין.</p>

<p><b>יב,י</b>&nbsp;&nbsp;[ו] מִי שֶׁיָּרְדוּ עָלָיו גְּשָׁמִים, אַפִלּוּ הָיָה אָב הַטֻּמְאָה--הַמַּיִם שֶׁעָלָיו--אַף עַל פִּי שֶׁיָּרְדוּ מִצַּד הָעֶלְיוֹן לַתַּחְתּוֹן, טְהוֹרִין:&nbsp; וְהוּא, שֶׁיְּנַתַּק אוֹתָן מֵעָלָיו בְּכָל כּוֹחוֹ.&nbsp; אֲבָל אִם הָיוּ שׁוֹתְתִין וְיוֹרְדִין, בְּשָׁעַת פְּרִישָׁתָם מִטַּמְּאִין.&nbsp; וּבִזְמָן שְׁהֶן טְהוֹרִין, אֵינָן מַכְשִׁירִין, שֶׁהֲרֵי אֵינָן תְּלוּשִׁין עָלָיו לִרְצוֹנוֹ; וְאִם נִעַר, הֲרֵי אֵלּוּ לְרָצוֹן.&nbsp; עָמַד תַּחַת הַצִּנּוֹר לְהָקֵר אוֹ לִדּוֹחַ, הֲרֵי זֶה לְרָצוֹן; וְאִם הָיָה טָמֵא, הַמַּיִם שֶׁעָלָיו טְמֵאִין.</p>

<p><b>יב,יא</b>&nbsp;&nbsp;[ז] חָבִית שֶׁהָיְתָה מְלֵאָה פֵּרוֹת, וְיָרַד הַדֶּלֶף לְתוֹכָהּ--הֲרֵי זֶה יְעַרֶּה הַמַּיִם מֵעֲלֵיהֶן, וְאֵינָן מֻכְשָׁרִין, אַף עַל פִּי שֶׁרְצוֹנוֹ שֶׁיַּמְתִּינוּ בְּתוֹכָהּ, עַד שֶׁיְּעַרֶּה הַמַּיִם מֵעֲלֵיהֶן.</p>

<p><b>יב,יב</b>&nbsp;&nbsp;[ח] עֲרֵבָה שֶׁיָּרַד הַדֶּלֶף לְתוֹכָהּ, הַמַּיִם הַנִּתָּזִין וְהַצָּפִין מֵעָלֶיהָ אֵינָן תְּלוּשִׁין בְּרָצוֹן; נְטָלָהּ לְשָׁפְכָהּ, הַמַּיִם שֶׁבְּתוֹכָהּ אֵינָן בְּרָצוֹן.&nbsp; הִנִּיחָהּ שֶׁיֵּרֵד הַדֶּלֶף לְתוֹכָהּ, הַנִּתָּזִין וְהַצָּפִין שֶׁבְּתוֹכָהּ אֵינָן תְּלוּשִׁין בְּרָצוֹן; וְאִם נְטָלָהּ לְשָׁפְכָהּ, הֲרֵי אֵלּוּ מַכְשִׁירִין, שֶׁכֵּיוָן שֶׁלֹּא שְׁפָכָהּ בִּמְקוֹמָהּ, הֲרֵי תְּלָשָׁן בִּרְצוֹנוֹ.</p>

<p><b>יב,יג</b>&nbsp;&nbsp;[ט] הַמַּטְבִּיל אֶת כֵּלָיו, וְהַמְּכַבֵּס אֶת כְּסוּתוֹ בַּמְּעָרָה--הַמַּיִם הָעוֹלִין בְּיָדָיו בְּרָצוֹן, וּבְרַגְלָיו אֵינָן כִּתְלוּשִׁין בְּרָצוֹן.&nbsp; [י] פֵּרוֹת שֶׁנָּפְלוּ לְתוֹךְ הַמַּיִם, וּפָשַׁט יָדָיו וּנְטָלָן--לֹא הֻכְשְׁרוּ; וְאִם חִשַּׁב שֶׁיִּדּוֹחוּ יָדָיו, הֻכְשְׁרוּ בַּמַּיִם שֶׁבְּיָדָיו, שֶׁהַמַּיִם שֶׁבְּיָדָיו וְשֶׁעַל הַפֵּרוֹת, הֲרֵי הֶן תְּלוּשִׁין בְּרָצוֹן.</p>

<p><b>יב,יד</b>&nbsp;&nbsp;[יא] הַנּוֹתֵן פֵּרוֹתָיו לְתוֹךְ הַמַּיִם בִּרְצוֹנוֹ--אִם הָיוּ מַיִם שֶׁבַּקַּרְקָעוֹת, אֵינָן מֻכְשָׁרִין כָּל זְמָן שְׁהֶן בַּמַּיִם; הוֹצִיאָן, הֻכְשְׁרוּ בַּמַּיִם שֶׁעֲלֵיהֶן אוֹ שֶׁעַל יָדָיו, שֶׁהֲרֵי נִתְלְשׁוּ בְּרָצוֹן.</p>

<p><b>יב,טו</b>&nbsp;&nbsp;כֵּיצַד:&nbsp; צְנוֹן אוֹ לֶפֶת שְׁהוּא בְּתוֹךְ הַמְּעָרָה--נִדָּה מְדִיחַתּוּ שָׁם, וְהוּא טָהוֹר; הֶעֱלַתְהוּ כָּל שְׁהוּא מִן הַמַּיִם, נִטְמָא בְּמַגָּעָהּ.</p>

<p><b>יב,טז</b>&nbsp;&nbsp;[יב] קֻפָּה שְׁהִיא מְלֵאָה תֻּרְמוֹסִין, וּנְתוּנָה לְתוֹךְ הַמִּקְוָה--מוֹשִׁיט יָדוֹ הַטָּמֵא, וְנוֹטֵל תֻּרְמוֹסִין מִתּוֹכָהּ וְהֶן טְהוֹרִין, מִפְּנֵי שֶׁלֹּא הֻכְשְׁרוּ, שֶׁהֲרֵי מִתּוֹכָהּ נָטַל וְאֵין רְצוֹנוֹ בַּמַּיִם שֶׁעֲלֵיהֶן.&nbsp; הֶעֱלָה מִן הַמַּיִם--הַנּוֹגְעִין בַּקֻּפָּה טְמֵאִין, שֶׁהֲרֵי הֻכְשְׁרוּ בַּמַּיִם שֶׁבַּקֻּפָּה שֶׁנִּתְלְשׁוּ בִּרְצוֹנוֹ; וּשְׁאָר כָּל הַתֻּרְמוֹסִין שֶׁבְּתוֹךְ הַקֻּפָּה, טְהוֹרִין.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק יג</h2>

<p><b>יג,א</b>&nbsp;&nbsp;הַמְּמַלֵּא בַּקִּלּוֹן--מַיִם הַנִּשְׁאָרִים בַּקִּלּוֹן, הֲרֵי הֶן תְּלוּשִׁין בְּרָצוֹן עַד שְׁלוֹשָׁה יָמִים; אֲבָל אַחַר שְׁלוֹשָׁה יָמִים, אֵינָן תְּלוּשִׁין בְּרָצוֹן, אֵלָא אִם נִשְׁאָר שָׁם מַשְׁקֶה, אֵינוּ מַכְשִׁיר.</p>

<p><b>יג,ב</b>&nbsp;&nbsp;עֵצִים שֶׁנָּפְלוּ עֲלֵיהֶן מַשְׁקִין בְּרָצוֹן, וְיָרְדוּ עֲלֵיהֶן גְּשָׁמִים שֶׁלֹּא לְרָצוֹן--אִם רַבּוּ, הֲרֵי כֻּלָּן שֶׁלֹּא לְרָצוֹן; הוֹצִיאָן שֶׁיֵּרְדוּ עֲלֵיהֶן גְּשָׁמִים--אַף עַל פִּי שֶׁרַבּוּ, הֲרֵי כֻּלָּן לְרָצוֹן.</p>

<p><b>יג,ג</b>&nbsp;&nbsp;הָיוּ רַגְלָיו אוֹ רַגְלֵי בְּהֶמְתּוֹ מְלֵאוֹת טִיט, וְעָבַר בַּנָּהָר וְנִרְחֲצוּ--אִם שָׂמַח, הֲרֵי הַמַּיִם הָעוֹלִין עֲלֵיהֶן תְּלוּשִׁין בְּרָצוֹן; וְאִם לֹא שָׂמַח, אֵינָן בְּרָצוֹן.</p>

<p><b>יג,ד</b>&nbsp;&nbsp;[ג] הַמּוֹרִיד אֶת הַגַּלְגַּלִּים וְאֶת כְּלֵי הַבָּקָר בְּשָׁעַת הַקָּדִים לַמַּיִם, כְּדֵי שֶׁיִּסָּתְמוּ הַסְּדָקִין שֶׁבָּעֵץ--הֲרֵי הַמַּיִם הָעוֹלִין בָּהֶן תְּלוּשִׁין בְּרָצוֹן.</p>

<p><b>יג,ה</b>&nbsp;&nbsp;[ד] הַמּוֹרִיד אֶת הַבְּהֵמָה לִשְׁתּוֹת, הַמַּיִם הָעוֹלִין בְּפִיהָ תְּלוּשִׁין בְּרָצוֹן; וּבְרַגְלֶיהָ אֵינָן כִּתְלוּשִׁין בְּרָצוֹן, אֵלָא אִם כֵּן חִשַּׁב שֶׁיִּדּוֹחוּ רַגְלֶיהָ.&nbsp; וּבְשָׁעַת הַיַּחַף וְהַדַּיִשׁ, אַף שֶׁבְּרַגְלֶיהָ תְּלוּשִׁין בְּרָצוֹן.</p>

<p><b>יג,ו</b>&nbsp;&nbsp;הוֹרִידָהּ חֵרֵשׁ שׁוֹטֶה וְקָטָן--אַף עַל פִּי שֶׁחִשַּׁב שֶׁיִּדּוֹחוּ רַגְלֶיהָ, הַמַּיִם הָעוֹלִין בְּרַגְלֶיהָ אֵינָן תְּלוּשִׁין בְּרָצוֹן:&nbsp; שֶׁיֵּשׁ לָהֶן מַעֲשֶׂה, וְאֵין לָהֶן מַחְשָׁבָה.</p>

<p><b>יג,ז</b>&nbsp;&nbsp;[ה] הַטּוֹבֵל בַּמַּיִם, הֲרֵי כָּל הַמַּיִם שֶׁעַל בְּשָׂרוֹ תְּלוּשִׁין בְּרָצוֹן; אֲבָל הָעוֹבֵר בַּמַּיִם, כָּל הַמַּיִם שֶׁעַל בְּשָׂרוֹ אֵינָן תְּלוּשִׁין בְּרָצוֹן.</p>

<p><b>יג,ח</b>&nbsp;&nbsp;[ו] מִי שֶׁטָּבַל בַּנָּהָר, וְהָיָה לְפָנָיו נָהָר אַחֵר וְעָבַר בּוֹ--בִּטְּלוּ הַשְּׁנִיִּים אֶת הָרִאשׁוֹנִים, וַהֲרֵי הַמַּיִם שֶׁעָלָיו אֵינָן תְּלוּשִׁין בְּרָצוֹן.&nbsp; וְכֵן אִם דְּחָיוֹ חֲבֵרוֹ לְשַׁבְּרוֹ אוֹ לְשַׁבַּר בְּהֶמְתּוֹ, בָּטְלוּ הַמַּיִם הָרִאשׁוֹנִים; אֲבָל אִם דְּחָיוֹ דֶּרֶךְ שְׂחוֹק--לֹא בָטְלוּ, אֵלָא הֲרֵי הַמַּיִם שֶׁעָלָיו תְּלוּשִׁין לְרָצוֹן.</p>

<p><b>יג,ט</b>&nbsp;&nbsp;טָבַל בַּנָּהָר וְעָלָה, וְיָרְדוּ עָלָיו גְּשָׁמִים--אִם רַבּוּ הַגְּשָׁמִים--הֲרֵי בָּטְלוּ הַמַּיִם הָרִאשׁוֹנִים, וַהֲרֵי כָּל הַמַּיִם שֶׁעָלָיו אֵינָן תְּלוּשִׁין בְּרָצוֹן.</p>

<p><b>יג,י</b>&nbsp;&nbsp;[ז] הַשָּׁט עַל פְּנֵי הַמַּיִם--הַמַּיִם הַנִּתָּזִין אֵינָן תְּלוּשִׁין בְּרָצוֹן, וְהַמַּיִם הָעוֹלִין עָלָיו תְּלוּשִׁין בְּרָצוֹן; וְאִם נִתְכַּוַּן לְהַתִּיז עַל חֲבֵרוֹ, אַף הַנִּתָּזִין תְּלוּשִׁין בְּרָצוֹן.&nbsp; [ח] הָעוֹשֶׂה צִפּוֹר בַּמַּיִם--הַמַּיִם הַנִּתָּזִין וְאֶת שֶׁבָּהּ, אֵינָן תְּלוּשִׁין בְּרָצוֹן.</p>

<p><b>יג,יא</b>&nbsp;&nbsp;[ט] הַמּוֹדֵד אֶת הַבּוֹר לֵידַע עָמְקוֹ--מַיִם הָעוֹלִין בְּיָדוֹ וּבַדָּבָר שֶׁמָּדַד בּוֹ, תְּלוּשִׁין בְּרָצוֹן; וְאִם מָדַד רָחְבּוֹ--מַיִם הָעוֹלִין בְּיָדוֹ אוֹ בַּדָּבָר שֶׁמָּדַד בּוֹ, אֵינָן תְּלוּשִׁין בְּרָצוֹן.</p>

<p><b>יג,יב</b>&nbsp;&nbsp;פָּשַׁט יָדוֹ אוֹ רַגְלוֹ לַבּוֹר לֵידַע אִם יֵשׁ בּוֹ מַיִם--הֲרֵי הַמַּיִם הָעוֹלִין בְּיָדוֹ אוֹ בְּרַגְלוֹ, אֵינָן תְּלוּשִׁין בְּרָצוֹן; פְּשָׁטָן לֵידַע כַּמָּה מַיִם יֵשׁ בּוֹ, הָעוֹלִין בָּהֶן תְּלוּשִׁין בְּרָצוֹן.&nbsp; זָרַק אֶת הָאֶבֶן לַבּוֹר לֵידַע אִם יֵשׁ בּוֹ מַיִם--הַנִּתָּזִין אֵינָן בְּרָצוֹן, וְהַמַּיִם שֶׁעַל הָאֶבֶן אֵינָן כִּתְלוּשִׁין.</p>

<p><b>יג,יג</b>&nbsp;&nbsp;[י] הַחוֹבֵט עַל הַשֶּׁלַח חוּץ לַמַּיִם--הַנִּתָּזִין מִמֶּנּוּ תְּלוּשִׁין בְּרָצוֹן, שֶׁהֲרֵי רְצוֹנוֹ שֶׁיֵּצְאוּ.&nbsp; חָבַט עָלָיו וְהוּא בְּתוֹךְ הַמַּיִם, אֵינָן תְּלוּשִׁין בְּרָצוֹן.&nbsp; [יא] הַמַּיִם הָעוֹלִין בַּסְּפִינָה וּבָעֲקָל וּבַמְּשׁוֹטוֹת, אֵינָן תְּלוּשִׁין בְּרָצוֹן.&nbsp; הַמַּיִם הָעוֹלִין בַּמְּצוּדוֹת וּבָרְשָׁתוֹת וּבַמִּכְמָרוֹת, אֵינָן תְּלוּשִׁין בְּרָצוֹן; וְאִם נִעַר, הֲרֵי אֵלּוּ תְּלוּשִׁין בְּרָצוֹן.&nbsp; וְכֵן הַמַּיִם שֶׁעַל הַקַּסְיָה שֶׁלַּשֻּׁלְחָנוֹת, וְעַל הַשִּׁיפָה שֶׁלַּלְּבֵנִים--אֵינָן בְּרָצוֹן; וְאִם נִעַר, הֲרֵי אֵלּוּ בְּרָצוֹן.</p>

<p><b>יג,יד</b>&nbsp;&nbsp;[יב] הַמּוֹלִיךְ אֶת הַסְּפִינָה לַיָּם הַגָּדוֹל לְצָרְפָהּ, הַמּוֹצִיא מַסְמֵר לַגְּשָׁמִים לְצָרְפוֹ, הַמַּנִּיחַ אֶת הָאוּר בַּגְּשָׁמִים לַעֲשׂוֹתוֹ פֶּחָם--הֲרֵי הַמַּיִם שֶׁעֲלֵיהֶן תְּלוּשִׁין בְּרָצוֹן; אֲבָל הַמּוֹצִיא אֶת הַמַּסְמֵר וְאֶת הָאוּר לַגְּשָׁמִים לְכַבּוֹתוֹ, אֵין הַמַּיִם שֶׁעֲלֵיהֶן תְּלוּשִׁין בְּרָצוֹן.</p>

<p><b>יג,טו</b>&nbsp;&nbsp;[יג] שִׁלְשַׁל אֶת הַמַּשֹּׁלֶת לַבּוֹר לְהַעֲלוֹת בָּהּ כְּלִי אוֹ קִתּוֹן, שִׁלְשַׁל אֶת הַכַּלְכָּלָה לַבּוֹר כְּדֵי שֶׁתֵּשֵׁב עָלֶיהָ הַתֻּרְנְגֹלֶת--אֵין הַמַּיִם שֶׁעֲלֵיהֶן תְּלוּשִׁין בְּרָצוֹן.</p>

<p><b>יג,טז</b>&nbsp;&nbsp;[יד] הַמְּמַחֵק אֶת הַכְּרֵשָׁה לְהָסִיר הַמַּיִם שֶׁעָלֶיהָ, וְהַסּוֹחֵט אֶת שְׂעָרוֹ בִּכְסוּתוֹ--הַמַּיִם הַיּוֹצְאִין תְּלוּשִׁין בְּרָצוֹן; וְהַנִּשְׁאָרִין בָּהֶן אֵינָן תְּלוּשִׁין בְּרָצוֹן, מִפְּנֵי שֶׁרְצוֹנוֹ שֶׁיֵּצְאוּ מִכֻּלָּן.&nbsp; וּכְרֵשָׁה עַצְמָהּ הֻכְשְׁרָה, שֶׁבְּשָׁעַת פְּרִישָׁתָן מַכְשִׁירִין; וְאִם נִתַּק מַיִם מֵעָלֶיהָ בְּכָל כּוֹחוֹ, לֹא הֻכְשְׁרָה.</p>

<p><b>יג,יז</b>&nbsp;&nbsp;[טו] הַמַּרְעִיד אֶת הָאִילָן לְהַשִּׁיר מִמֶּנּוּ אֹכָלִין אוֹ לְהַשִּׁיר טֻמְאָה, הַמַּיִם הַנִּתָּזִין מִמֶּנּוּ אֵינָן תְּלוּשִׁין בְּרָצוֹן.&nbsp; הִרְעִידוֹ לְהַשִּׁיר מִמֶּנּוּ מַשְׁקִין--הַיּוֹצְאִין מִמֶּנּוּ, הֲרֵי הֶן תְּלוּשִׁין; וְהַנִּשְׁאָרִין בּוֹ--אַף עַל פִּי שֶׁנָּשְׁרוּ מִמָּקוֹם לְמָקוֹם--אֵינָן תְּלוּשִׁין בְּרָצוֹן, מִפְּנֵי שְׁהוּא מִתְכַּוֵּן שֶׁיֵּצְאוּ מִכֻּלּוֹ.&nbsp; וְכֵן אִם נִתְּזוּ עַל הַמְּחֻבָּרִין, אֵינָן תְּלוּשִׁין בְּרָצוֹן.</p>

<p><b>יג,יח</b>&nbsp;&nbsp;[טז] הַמַּרְעִיד אֶת הָאִילָן וְנָפַל עַל חֲבֵרוֹ, אוֹ סוֹכָה וְנָפְלָה עַל חֲבִרְתָּהּ, וְתַחְתֵּיהֶן זְרָעִים וִירָקוֹת מְחֻבָּרוֹת לַקַּרְקָע, וְנָפְלוּ הַמַּיִם עַל הַפֵּרוֹת הַמְּחֻבָּרִין לַקַּרְקָע שֶׁתַּחְתֵּיהֶן--אוֹתָן הַמַּיִם שֶׁבַּזְּרָעִים וְשֶׁבַּיְרָקוֹת אֵינָן תְּלוּשִׁין בְּרָצוֹן.</p>

<p><b>יג,יט</b>&nbsp;&nbsp;[יז] שְׁמָרִים שֶׁלִּתְרוּמָה שֶׁנָּתַן עֲלֵיהֶן מַיִם, כְּבָר בֵּאַרְנוּ בִּתְרוּמוֹת שֶׁהָרִאשׁוֹן וְהַשֵּׁנִי אָסוּר לְזָרִים; וְשֶׁלְּהֶקְדֵּשׁ בֶּדֶק הַבַּיִת, אַף הַשְּׁלִישִׁי אָסוּר; וְשֶׁלְּקָדְשֵׁי מִזְבֵּחַ, לְעוֹלָם אָסוּר; וְשֶׁלְּמַעֲשֵׂר שֵׁנִי הַוַּדַּאי, רִאשׁוֹן בִּלְבָד אָסוּר.</p>

<p><b>יג,כ</b>&nbsp;&nbsp;כְּשֵׁם שֶׁאָמְרוּ לְעִנְיַן אִסּוּרָן, כָּךְ אָמְרוּ לְעִנְיַן הֶכְשֵׁרָן--כְּגוֹן שֶׁנִּתְמְדוּ מֵאֵלֵיהֶן, וְהָיְתָה בְּהֵמָה שׁוֹתָה רִאשׁוֹן רִאשׁוֹן:&nbsp; שְׁאִם הָיָה אָדָם הוּא שֶׁמֵּסִיר הַמַּיִם הָרִאשׁוֹנִים--אַף עַל פִּי שֶׁמֵּאֵלֵיהֶן נָפְלוּ--כֵּיוָן שֶׁהֶחְשִׁיבָן וְהִקְפִּיד עֲלֵיהֶן, מַכְשִׁירִין.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק יד</h2>

<p><b>יד,א</b>&nbsp;&nbsp;פֵּרוֹת שֶׁיָּרַד הַדֶּלֶף לְתוֹכָן, וְעֵרְבָן כְּדֵי שֶׁיִּתְנַגְּבוּ--לֹא הֻכְשְׁרוּ.&nbsp; [ב] הַמַּעֲלֶה פֵּרוֹתָיו לַגָּג מִפְּנֵי הַכְּנִימָה, וְיָרַד הַטַּל עֲלֵיהֶן--לֹא הֻכְשְׁרוּ; וְאִם נִתְכַּוַּן שֶׁיֵּרֵד הַטַּל עֲלֵיהֶן, הֻכְשְׁרוּ.&nbsp; לְפִיכָּךְ אִם הֶעֱלוּם חֵרֵשׁ שׁוֹטֶה וְקָטָן--אַף עַל פִּי שֶׁחִשְּׁבוּ שֶׁיֵּרֵד עֲלֵיהֶן הַטַּל, לֹא הֻכְשְׁרוּ:&nbsp; שֶׁיֵּשׁ לָהֶן מַעֲשֶׂה, דִּין תּוֹרָה; וְאֵין לָהֶן מַחְשָׁבָה, וְאַפִלּוּ מִדִּבְרֵי סוֹפְרִים.</p>

<p><b>יד,ב</b>&nbsp;&nbsp;הִפְּכוּ בָּהֶן הַקְּטַנִּים עַל הַגָּג, הֲרֵי אֵלּוּ מֻכְשָׁרִין, שְׁאִם הָיְתָה מַחְשַׁבְתּוֹ שֶׁלַּקָּטָן נִכֶּרֶת מִתּוֹךְ מַעֲשָׂיו, הֲרֵי מַחְשַׁבְתּוֹ מוֹעֶלֶת מִדִּבְרֵיהֶן.</p>

<p><b>יד,ג</b>&nbsp;&nbsp;הַמַּעֲלֶה אֶת הָאֲגֻדּוֹת וְאֶת הַקְּצִיעוֹת וְאֶת הַשּׁוּם לַגָּג בִּשְׁבִיל שֶׁיַּמְתִּינוּ, וְיָרַד עֲלֵיהֶן הַטַּל--לֹא הֻכְשְׁרוּ; וְאֵין אוֹמְרִין הוֹאִיל וְהַכֹּל יוֹדְעִין שֶׁהַטַּל יוֹרֵד, הֲרֵי זֶה בִּרְצוֹנוֹ--שֶׁהֲרֵי לֹא הֶעֱלָם, אֵלָא כְּדֵי שֶׁיַּמְתִּינוּ.</p>

<p><b>יד,ד</b>&nbsp;&nbsp;הַמּוֹלִיךְ חִטָּיו לִטְחֹן, וְיָרְדוּ עֲלֵיהֶן גְּשָׁמִים--אִם שָׂמַח, הֻכְשְׁרוּ.&nbsp; הָיוּ זֵיתָיו נְתוּנִין בַּגָּג, וְיָרְדוּ עֲלֵיהֶן גְּשָׁמִים--אִם שָׂמַח, הֻכְשְׁרוּ.&nbsp; הַחַמָּרִים שֶׁהָיוּ עוֹבְרִים בַּנָּהָר, וְנָפְלוּ שַׂקֵּיהֶן בַּמַּיִם וְהֶעֱלוּם--אִם שָׂמְחוּ, הֻכְשְׁרוּ הַפֵּרוֹת; וְהַמַּיִם שֶׁעַל הַשַּׂקִּין--הֲרֵי הֶן תְּלוּשִׁין בְּרָצוֹן, שֶׁהֲרֵי שָׂמְחוּ.</p>

<p><b>יד,ה</b>&nbsp;&nbsp;שַׂק שְׁהוּא מָלֵא זֵרְעוֹנִים, וּנְתָנוֹ עַל גַּב הַנָּהָר אוֹ עַל פִּי הַבּוֹר אוֹ עַל מַעֲלַת הַמְּעָרָה, וְשָׁאֲבוּ--הֻכְשְׁרוּ.&nbsp; [ו] חָבִית שְׁהִיא מְלֵאָה פֵּרוֹת שֶׁנְּתָנָהּ בְּתוֹךְ הַמַּשְׁקִין, אוֹ מְלֵאָה מַשְׁקִין שֶׁנְּתָנָהּ בְּתוֹךְ הַפֵּרוֹת, וְשָׁאֲבוּ--הֻכְשְׁרוּ.&nbsp; בְּאֵלּוּ מַשְׁקִין אָמְרוּ, בַּמַּיִם בַּיַּיִן וּבַחֹמֶץ; אֲבָל שְׁאָר מַשְׁקִין, אֵינָן נִשְׁאֲבִין מִן הַחֶרֶס כְּדֵי שֶׁיַּכְשִׁירוּ הַפֵּרוֹת שֶׁבְּצִדָּן.</p>

<p><b>יד,ו</b>&nbsp;&nbsp;[ז] הָרוֹדֶה פַּת חָמָה, וּנְתָנָהּ עַל פִּי הֶחָבִית שֶׁלְּיַיִן--אִם הָיְתָה פַּת חִטִּים, לֹא הֻכְשְׁרָה; וְאִם הָיְתָה שֶׁלִּשְׂעוֹרִים--הֻכְשְׁרָה, מִפְּנֵי שֶׁהַשְּׂעוֹרִים שׁוֹאֲבוֹת.&nbsp; וְכֵן אִם הָיָה הַיַּיִן טָמֵא, וְהָיְתָה פַּת חִטִּים--טְהוֹרָה; וְאִם הָיְתָה שְׂעוֹרִים--נִטְמֵאת, מִפְּנֵי שֶׁשָּׁאֲבָה מַשְׁקִין טְמֵאִין.</p>

<p><b>יד,ז</b>&nbsp;&nbsp;[ח] הַמְּרַבֵּץ אֶת בֵּיתוֹ, וְנָתַן בּוֹ חִטִּים וְטָנְנוּ--אִם מֵחֲמַת הַמַּיִם, הֻכְשְׁרוּ; וְאִם טָנְנוּ מֵחֲמַת הַסֶּלַע, לֹא הֻכְשְׁרוּ.&nbsp; הַמְּכַבֵּס אֶת כְּסוּתוֹ בַּעֲרֵבָה, וְנָתַן בָּהּ חִטִּים וְטָנְנוּ--אִם מֵחֲמַת הַמַּיִם, הֲרֵי הֻכְשְׁרוּ; וְאִם מֵחֲמַת הָעֲרֵבָה, לֹא הֻכְשְׁרוּ.</p>

<p><b>יד,ח</b>&nbsp;&nbsp;[ט] הַטּוֹמֵן פֵּרוֹתָיו בַּחוֹל כְּדֵי שֶׁיִּרְטְבוּ, הֻכְשְׁרוּ.&nbsp; הַטּוֹמֵן בַּטִּיט הַנָּגוּב--אִם יֵשׁ בּוֹ מַשְׁקֶה טוֹפֵחַ, הֻכְשְׁרוּ; וְאִם לָאו, לֹא הֻכְשְׁרוּ.&nbsp; [י] הַמְּרַבֵּץ אֶת גָּרְנוֹ, אֵינוּ חוֹשֵׁשׁ שֶׁמֶּא הֻכְשְׁרוּ חִטָּיו, אִם טָנְנוּ בּוֹ, וְאַף עַל פִּי שְׁהוּא שָׂמֵחַ.</p>

<p><b>יד,ט</b>&nbsp;&nbsp;[יא] הַמְּלַקֵּט עֲשָׂבִים כְּשֶׁהַטַּל יוֹרֵד עֲלֵיהֶן לְחַפּוֹת בָּהֶן הַחִטִּים, לֹא הֻכְשְׁרוּ; וְאִם נִתְכַּוַּן לְכָּךְ, הֻכְשְׁרוּ הַחִטִּים.</p>

<p><b>יד,י</b>&nbsp;&nbsp;[יב] הַמְּרַבֵּץ אֶת בֵּיתוֹ בְּמַיִם טְמֵאִים, וְנָתַן בּוֹ שִׁבֳּלִים וְטָנְנוּ--אִם יֵשׁ עֲלֵיהֶן מַשְׁקֶה טוֹפֵחַ, הֲרֵי אֵלּוּ טְמֵאִין; וְאִם לָאו, טְהוֹרִין.</p>

<p><b>יד,יא</b>&nbsp;&nbsp;[יג] הַנּוֹעֵר אֲגֻדָּה שֶׁלְּיָרָק שֶׁהָיוּ עָלֶיהָ מַשְׁקִין, וְיָרְדוּ מִצַּד הָעֶלְיוֹן לְצַד הַתַּחְתּוֹן--לֹא הֻכְשְׁרוּ.&nbsp; [יד] הַמַּעֲלֶה שַׂקִּין מְלֵאִין פֵּרוֹת מִן הַנָּהָר, וּנְתָנָן זֶה עַל גַּב זֶה--הֻכְשַׁר הַתַּחְתּוֹן בַּמַּיִם שֶׁיָּרְדוּ לוֹ מִן הָעֶלְיוֹן, שֶׁהֲרֵי בִּרְצוֹנוֹ הִנִּיחַ זֶה עַל גַּב זֶה.</p>

<p><b>יד,יב</b>&nbsp;&nbsp;[טו] הַנּוֹפֵחַ בָּעֲדָשִׁים לְבָדְקָן אִם יָפוֹת הֶן, וְהֵזִיעוּ--הֻכְשְׁרוּ בְּהֶבֶל פִּיו, מִפְּנֵי שְׁהוּא מִתּוֹלְדוֹת הַמַּיִם; וְכֵן הָאוֹכֵל שֻׁמְשְׁמִין בְּאֶצְבָּעוֹ, הֻכְשְׁרוּ בְּמַשְׁקֵה פִּיו שֶׁעַל אֶצְבָּעוֹ.</p>

<p><b>יד,יג</b>&nbsp;&nbsp;[טז] נָשַׁךְ בָּאֹכֶל, וְנָפַל הָאֹכֶל--הֲרֵי הַמַּשְׁקֶה שֶׁעַל הָאֹכֶל שֶׁלֹּא לְרָצוֹן.&nbsp; הָיָה אוֹכֵל זֵיתִים פְּצוּעִים, וּתְמָרִים רְטֻבּוֹת, וְכָל שְׁהוּא רוֹצֶה לָמֹץ אֶת גַּלְעִנָּתוֹ, וְנָפַל מִפִּיו--הֲרֵי הַמַּשְׁקֶה שֶׁעָלָיו בְּרָצוֹן; הָיָה אוֹכֵל זֵיתִים נְגוּבִין, וּתְמָרִים יְבֵשׁוֹת, וְכָל שְׁאֵינוּ רוֹצֶה לָמֹץ אֶת גַּלְעִנָּתוֹ, וְנָפַל מִפִּיו--הֲרֵי הַמַּשְׁקֶה שֶׁעָלָיו שֶׁלֹּא בְּרָצוֹן.</p>

<p><b>יד,יד</b>&nbsp;&nbsp;[יז] עֻלְשִׁין שֶׁלִּקְּטָן לַבְּהֵמָה, וֶהֱדִיחָן, וְאַחַר כָּךְ חִשַּׁב עֲלֵיהֶן לָאָדָם--כְּבָר בֵּאַרְנוּ שְׁהֶן צְרִיכִין הֶכְשֵׁר שֵׁנִי; וְאִם הָיָה עֲלֵיהֶן טוֹפֵחַ כְּשֶׁחִשַּׁב עֲלֵיהֶן לָאָדָם, הֲרֵי אֵלּוּ מֻכְשָׁרִין.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק טו</h2>

<p><b>טו,א</b>&nbsp;&nbsp;מַיִם שֶׁבְּכֵלִים--מִטַּמֵּא, בֵּין לְרָצוֹן בֵּין שֶׁלֹּא לְרָצוֹן, וּמְטַמֵּא אֹכָלִים וְכֵלִים, בֵּין שֶׁנָּפַל עֲלֵיהֶן בְּרָצוֹן בֵּין שֶׁנָּפַל שֶׁלֹּא בְּרָצוֹן.&nbsp; אֲבָל מַיִם שֶׁבַּקַּרְקָעוֹת, כְּגוֹן מֵי בּוֹרוֹת שִׁיחִין וּמְעָרוֹת וּמֵי גְּבָאִים שְׁאֵין בָּהֶן אַרְבָּעִים סְאָה--אֵין מִטַּמְּאִין אֵלָא בְּרָצוֹן, וְאֵין מְטַמְּאִין אֵלָא בְּרָצוֹן.</p>

<p><b>טו,ב</b>&nbsp;&nbsp;כֵּיצַד:&nbsp; מַיִם שֶׁבַּקַּרְקָע שְׁאֵין בָּהֶן אַרְבָּעִים סְאָה, בֵּין שֶׁהָיוּ שְׁאוּבִין בֵּין שְׁאֵינָן שְׁאוּבִין, שֶׁנָּפַל לְתוֹכָן הַמֵּת, אוֹ שֶׁהָלַךְ בָּהֶן הַטָּמֵא--הֲרֵי אֵלּוּ טְהוֹרִין.&nbsp; אֲבָל אִם שָׁתָה מֵהֶן אָדָם טָמֵא, אוֹ שֶׁמִּלָּא מֵהֶן בִּכְלִי טָמֵא, אוֹ שֶׁנָּפְלוּ לְתוֹכָן מַשְׁקִין טְמֵאִין בְּרָצוֹן--הֲרֵי אֵלּוּ טְמֵאִין, וְאַף עַל פִּי שְׁהֶן בַּקַּרְקָע.</p>

<p><b>טו,ג</b>&nbsp;&nbsp;שָׁתָה מֵהֶן הַטָּהוֹר אַחַר שֶׁנִּטְמְאוּ בַּקַּרְקָע, אוֹ שֶׁמִּלָּא מֵהֶן בִּכְלִי טָהוֹר--נִטְמָא הַשּׁוֹתֶה, וְנִטְמָא הַכְּלִי:&nbsp; שֶׁהֲרֵי בְּרָצוֹן שָׁתָה אוֹ מִלָּא.&nbsp; נָפַל לְתוֹכָן כִּכָּר שֶׁלִּתְרוּמָה--הֲרֵי הוּא טָהוֹר כְּשֶׁהָיָה, שְׁאֵין מִטַּמְּאִין אֵלָא לְרָצוֹן; לְפִיכָּךְ אִם הֵדִיחַ יָדוֹ, וְהוֹצִיא הַכִּכָּר--נִטְמָא הַכִּכָּר בַּמַּיִם שֶׁבְּיָדָיו, שֶׁהֲרֵי הֶן בְּרָצוֹן.</p>

<p><b>טו,ד</b>&nbsp;&nbsp;[ב] מֵי גְּבָאִים וְכַיּוֹצֶא בָּהֶן מִמַּיִם שֶׁבַּקַּרְקָעוֹת, כְּגוֹן מֵי בּוֹרוֹת שִׁיחִין וּמְעָרוֹת, וּמֵי תַּמְצִית שֶׁפָּסְקוּ, וּמִקְווֹת שְׁאֵין בָּהֶן אַרְבָּעִים סְאָה, שֶׁנִּטְמְאוּ, וְיָרְדוּ לָהֶם גְּשָׁמִים וְרַבּוּ מֵי גְּשָׁמִים עֲלֵיהֶן--אַף עַל פִּי שֶׁלֹּא שָׁטְפוּ, הֲרֵי הֶן טְהוֹרִין.</p>

<p><b>טו,ה</b>&nbsp;&nbsp;לְפִיכָּךְ כָּל הַמַּיִם שֶׁבַּקַּרְקָעוֹת, כְּגוֹן מֵי גְּבָאִים וְכַיּוֹצֶא בָּהֶן--בְּשָׁעַת הַגְּשָׁמִים, הַכֹּל בְּחֶזְקַת טַהְרָה.&nbsp; [ג] פָּסְקוּ הַגְּשָׁמִים--הַקְּרוֹבִים לָעִיר אוֹ לַדֶּרֶךְ, טְמֵאִין:&nbsp; שְׁהֶן בְּחֶזְקַת שֶׁשָּׁתָה מֵהֶן טָמֵא, וְשֶׁמִּלְּאוּ מֵהֶן בְּכֵלִים טְמֵאִין.&nbsp; וְהָרְחוֹקִים טְהוֹרִין, עַד שֶׁיְּהַלְּכוּ רֹב הָאָדָם; הָלְכוּ--הַכֹּל בְּחֶזְקַת טֻמְאָה, שֶׁהַהוֹלְכִין בִּשְׁיָרוֹת שׁוֹתִין וּמְמַלְּאִין מֵהֶן.</p>

<p><b>טו,ו</b>&nbsp;&nbsp;בַּמֶּה דְּבָרִים אֲמוּרִים, בְּגֶבֶא שֶׁאִפְשָׁר לִשְׁתּוֹת מִמֶּנּוּ; אֲבָל בְּגֶבֶא שְׁאֵי אִפְשָׁר לִשְׁתּוֹת מִמֶּנּוּ אֵלָא בְּדֹחַק גָּדוֹל--הֲרֵי זֶה בְּחֶזְקַת טַהְרָה, עַד שֶׁיִּמָּצֵא מְקוֹם פַּרְסוֹת רַגְלֵי הָאָדָם אוֹ פַּרְסוֹת רַגְלֵי בְּהֵמָה גַּסָּה נִכֶּרֶת בּוֹ.&nbsp; מָצָא פַּרְסוֹת רַגְלֵי בְּהֵמָה דַּקָּה--הֲרֵי זֶה טָהוֹר, שֶׁאִפְשָׁר שֶׁיָּרְדָה וְשָׁתָת.</p>

<p><b>טו,ז</b>&nbsp;&nbsp;[ד] חֶזְקַת טִיט וּגְמוּמִיּוֹת שֶׁבְּפִתְחֵי חֲנִיּוֹת בִּרְשׁוּת הָרַבִּים בְּשָׁעַת הַגְּשָׁמִים, שְׁהֶן טְהוֹרִין; פָּסְקוּ הַגְּשָׁמִים, הֲרֵי הֶן כְּמֵי שְׁפִיכוֹת.&nbsp; וְשֶׁבַּשְּׁוָקִין, הוֹלְכִין בָּהֶן אַחַר הָרֹב.</p>

<p><b>טו,ח</b>&nbsp;&nbsp;גֶּבֶא שֶׁנָּפַל לְתוֹכוֹ יַיִן אוֹ חָלָב אוֹ דְּבַשׁ, הוֹלְכִין אַחַר הָרֹב.&nbsp; נָפַל לְתוֹכוֹ שֶׁמֶן--אַף עַל פִּי שֶׁהִקְפִּיאוּהוּ, הֲרֵי זֶה מִטַּמֵּא וּמְטַמֵּא שֶׁלֹּא בְּרָצוֹן:&nbsp; לְפִי שֶׁאִפְשָׁר לוֹ לָצֵאת יְדֵי צִחְצוּחֵי [ה] שֶׁמֶן.&nbsp; וּשְׁאָר הַמַּשְׁקִין, חוּץ מִן הַמַּיִם--הֲרֵי הֶן בַּקַּרְקָע כְּמוֹת שְׁהֶן בַּכֵּלִים:&nbsp; דִּין אֶחָד הוּא.</p>

<p><b>טו,ט</b>&nbsp;&nbsp;[ו] מֵי תַּמְצִית שֶׁלֹּא פָסְקוּ--אַף עַל פִּי שְׁאֵין בָּהֶן אַרְבָּעִים סְאָה, הוֹאִיל וְהֶן בַּקַּרְקָע, וַהֲרֵי הַמַּיִם נִמְשָׁכִין וּבָאִין לָהֶן--אֵינָן מְקַבְּלִין טֻמְאָה; וְאַף עַל פִּי שֶׁשָּׁתָה מֵהֶן הַטָּמֵא, וּמִלָּא מֵהֶן בִּכְלִי טָמֵא, אוֹ נָתַן לְתוֹכָן מַיִם טְמֵאִים--הֲרֵי הֶן טְהוֹרִין לְכָל דָּבָר.</p>

<p><b>טו,י</b>&nbsp;&nbsp;[ז] מִי שֶׁהָיָה אוֹכֵל תְּרוּמָה בְּיָדַיִם טְמֵאוֹת, כְּגוֹן דְּבֵלָה שֶׁלֹּא הֻכְשְׁרָה, וְהִכְנִיס יָדוֹ לְתוֹךְ פִּיו לִטֹּל צְרוֹר--אִם הִפַּךְ, נִטְמֵאת הַדְּבֵלָה בְּרִירוֹ:&nbsp; שֶׁהֲרֵי נִטְמָא בְּיָדוֹ, מִפְּנֵי שֶׁעֲקָרוֹ.&nbsp; וְאִם לֹא הִפַּךְ, טְהוֹרָה:&nbsp; שֶׁהַמַּשְׁקֶה שֶׁבְּפִיו קֹדֶם שֶׁיְּהַפְּכֶנּוּ אוֹ יִמְצֹץ אוֹתוֹ לְהוֹצִיאוֹ, דּוֹמֶה לְמַיִם שֶׁלֹּא נִתְלְשׁוּ, אֵלָא עֲדַיִן הֶן בַּקַּרְקָע שְׁאֵין מִטַּמְּאִין וְלֹא מְטַמְּאִין אֵלָא בְּרָצוֹן, כְּמוֹ שֶׁבֵּאַרְנוּ; וְזֶה אֵין רְצוֹנוֹ אֵלָא לִטֹּל הַצְּרוֹר.</p>

<p><b>טו,יא</b>&nbsp;&nbsp;הָיָה פֻּנְדְּיוֹן לְתוֹךְ פִּיו, וּפָשַׁט יָדוֹ לְנָטְלוֹ וְהַדְּבֵלָה לְתוֹךְ פִּיו--אִם הִנִּיחוֹ לִצְמָאוֹ, הֲרֵי זֶה הָרֹק כֶּעָקוּר, וְנִטְמֵאת הַדְּבֵלָה מֵחֲמַת מַשְׁקֵה פִּיו, שֶׁנִּטְמָא מֵחֲמַת יָדוֹ.</p>

<p><b>טו,יב</b>&nbsp;&nbsp;[ח] הָאִשָּׁה שֶׁהָיְתָה אוֹכֶלֶת אֹכָלִין שֶׁלִּתְרוּמָה שְׁאֵינָן מֻכְשָׁרִין, וְהָיְתָה גּוֹרֶפֶת אֶת הַתַּנּוּר הַטָּמֵא, וְהִכָּה הַקּוֹץ וְיָצָא מִמֶּנָּה דָּם, וּמָצְצָה אֶצְבָּעָהּ מִפְּנֵי הַדָּם, אוֹ שֶׁנִּכְוָת, וְנָתְנָה אֶצְבָּעָהּ לְתוֹךְ פִּיהָ--נִטְמֵאת הַתְּרוּמָה שֶׁבְּפִיהָ, שֶׁהֲרֵי רְצוֹנָהּ לְהוֹצִיא הַמַּשְׁקֶה מִפִּיהָ וּלְעָקְרוֹ בִּמְצִיצַת אֶצְבָּעָהּ.
<br>&nbsp;</p>

<h2>הִלְכּוֹת טֻמְאַת אֹכָלִין פֵּרֶק טז</h2>

<p><b>טז,א</b>&nbsp;&nbsp;כָּל הָאֲגֻדּוֹת שֶׁבַּשְּׁוָקִים, וְכָל הַקְּמָחִים וְכָל הַסְּלָתוֹת שֶׁבַּשְּׁוָקִים--בְּחֶזְקַת מֻכְשָׁרִין:&nbsp; הָאֲגֻדּוֹת, מִפְּנֵי שֶׁדַּרְכָּן לְזַלַּף הַמַּיִם עֲלֵיהֶן תָּמִיד; וְהַקֶּמַח וְהַסֹּלֶת, לוֹתְתִין אוֹתוֹ וְאַחַר כָּךְ טוֹחֲנִין אוֹתוֹ.</p>

<p><b>טז,ב</b>&nbsp;&nbsp;וְכֵן חִטִּים שֶׁחוֹלְקִין אוֹתָן בָּרֵחַיִם אַחַת לִשְׁתַּיִם וְאַחַת לְשָׁלוֹשׁ כְּדֵי לַעֲשׂוֹת מֵהֶן מַעֲשֵׂה קְדֵרָה, כְּגוֹן הָרִיפוֹת וְכַיּוֹצֶא בָּהֶן--הֲרֵי הֶן בְּחֶזְקַת מֻכְשָׁרִין בְּכָל מָקוֹם, בֵּין שֶׁלַּשְּׁוָקִים בֵּין שֶׁלַּבָּתִּים:&nbsp; מִפְּנֵי שֶׁלּוֹתְתִין אוֹתָן כְּדֵי לְהָסִיר קְלִפָּתָן.</p>

<p><b>טז,ג</b>&nbsp;&nbsp;[ב] כָּל אֵלּוּ שְׁהֶן בְּחֶזְקַת מֻכְשָׁרִין--הֲרֵי הֶן בְּחֶזְקַת טֻמְאָה, מִפְּנֵי שֶׁהַכֹּל מְמַשְׁמְשִׁין בָּהֶן וְהֶן מֻכְשָׁרִין.&nbsp; וְעַל כֻּלָּן, נֶאֱמָן עַם הָאָרֶץ לוֹמַר לֹא הֻכְשְׁרוּ; וְאֵין צָרִיךְ לוֹמַר שְׁאָר אֹכָלִין שְׁאֵין לָהֶן חֲזָקָה, שֶׁעַם הָאָרֶץ נֶאֱמָן עֲלֵיהֶן לוֹמַר לֹא הֻכְשְׁרוּ.</p>

<p><b>טז,ד</b>&nbsp;&nbsp;[ג] כָּל הַדָּגִים בְּחֶזְקַת מֻכְשָׁרִין, וְאֵין עַם הָאָרֶץ נֶאֱמָן עֲלֵיהֶן לוֹמַר לֹא הֻכְשְׁרוּ; לְפִיכָּךְ הַדָּגִים לְעוֹלָם בְּחֶזְקַת טֻמְאָה.</p>

<p><b>טז,ה</b>&nbsp;&nbsp;הַדָּגִים--בֵּין שֶׁצָּדָן בְּחֵרֶם, בֵּין שֶׁצָּדָן בְּכָפִיף, בֵּין שֶׁצָּדָן בִּמְצוּדָה--אִם לֹא נִעַר אֶת הַמְּצוּדָה עֲלֵיהֶן, לֹא הֻכְשְׁרוּ; וְאִם נִעַר, הֻכְשְׁרוּ.&nbsp; וְאֵין עַם הָאָרֶץ נֶאֱמָן לוֹמַר לֹא נִעַרְתִּי אֶת הַמְּצוּדָה עֲלֵיהֶן, וַהֲרֵי הֶן בְּחֶזְקַת טֻמְאָה עַד שֶׁיִּתְכַּוַּן לְצוּדָן בְּטַהְרָה.</p>

<p><b>טז,ו</b>&nbsp;&nbsp;[ד] כָּל הַצִּיר בְּחֶזְקַת מֻכְשָׁר.&nbsp; צִיר טָהוֹר שֶׁנָּפַל לְתוֹכוֹ מַיִם כָּל שְׁהֶן--הֲרֵי הַכֹּל מַשְׁקֶה, וּמַכְשִׁיר וּמִטַּמֵּא טֻמְאַת מַשְׁקִין; לְפִיכָּךְ חֶזְקָתוֹ טָמֵא.&nbsp; נָפַל לְתוֹכוֹ יַיִן וּדְבַשׁ וְחָלָב, הוֹלְכִין אַחַר הָרֹב.&nbsp; וְכֵן מֵי פֵּרוֹת שֶׁנִּתְעָרְבוּ בִּשְׁאָר הַמַּשְׁקִין, הוֹלְכִין אַחַר הָרֹב; נִתְעָרְבוּ בְּמַיִם כָּל שְׁהֶן--הֲרֵי הַכֹּל מַשְׁקֶה, וּמִטַּמֵּא טֻמְאַת מַשְׁקִין וּמַכְשִׁיר.&nbsp; וְצִיר חֲגָבִים טְמֵאִים--אֵינוּ מַכְשִׁיר, אֲבָל מִטַּמֵּא טֻמְאַת מַשְׁקִין.</p>

<p><b>טז,ז</b>&nbsp;&nbsp;[ה] הַלּוֹקֵחַ צִיר מֵעַם הָאָרֶץ--מַשִּׁיקוֹ בַּמַּיִם, וְטָהוֹר:&nbsp; שְׁאִם הָיָה רֹב הַצִּיר מַיִם, הֲרֵי הַמַּיִם מִטַּהֲרִין בַּמִּקְוָה; וְאִם הָיָה רֻבּוֹ מִלֵּחָה שֶׁלְּדָגִים, אֵינָהּ מְקַבֶּלֶת טֻמְאָה, וְהַמַּיִם שֶׁבָּהּ, בָּטְלוּ בְּמֵעוּטָן.&nbsp; בַּמֶּה דְּבָרִים אֲמוּרִים, לִטְבֹּל בָּהֶן פַּת; אֲבָל לַקְּדֵרָה, מָצָא מִין אֶת מִינוֹ וְנֵעוֹר, וְנִמְצְאוּ רֹב הַמַּיִם טְמֵאִים, שֶׁהַמֵּעוּט שֶׁהָיָה בָּצִיר לֹא טָהַר בַּמִּקְוָה.</p>

<p><b>טז,ח</b>&nbsp;&nbsp;[ו] הַפֵּרוֹת בְּכָל מָקוֹם בְּחֶזְקַת טַהְרָה, אַפִלּוּ הָיָה הַמּוֹכֵר גּוֹי, עַד שֶׁיֵּדַע שֶׁהֻכְשְׁרוּ, אוֹ שֶׁהָיוּ מִדְּבָרִים שֶׁחֶזְקָתָן מֻכְשָׁרִין.&nbsp; [ז] הָאוֹג, בְּכָל מָקוֹם בְּחֶזְקַת טֻמְאָה.&nbsp; וְכֵן כָּל הַקִּשּׁוּאִין וְהַדַּלּוּעִין הַתְּלוּיוֹת בִּגְמִי עַל פִּתְחֵי חֲנִיּוֹת, בְּחֶזְקַת מֻכְשָׁרִין וּטְמֵאִין.</p>

<p><b>טז,ט</b>&nbsp;&nbsp;[ח] כָּל הַכָּתוּב בַּתּוֹרָה וּבְדִבְרֵי קַבָּלָה מֵהִלְכּוֹת הַטֻּמְאוֹת וְהַטְּהָרוֹת--אֵינוּ אֵלָא לְעִנְיַן מִקְדָּשׁ וּקְדָשָׁיו וּתְרוּמוֹת וּמַעֲשֵׂר שֵׁנִי בִּלְבָד, שֶׁהֲרֵי הִזְהִיר אֶת הַטְּמֵאִין מִלְּהִכָּנֵס לַמִּקְדָּשׁ אוֹ לֶאֱכֹל קֹדֶשׁ אוֹ תְּרוּמָה וּמַעֲשֵׂר בְּטֻמְאָה.&nbsp; אֲבָל הַחֻלִּין--אֵין בָּהֶן אִסּוּר כְּלָל, אֵלָא מֻתָּר לֶאֱכֹל חֻלִּין טְמֵאִין וְלִשְׁתּוֹת מַשְׁקִין טְמֵאִין:&nbsp; הֲרֵי נֶאֱמָר בַּתּוֹרָה "וְהַבָּשָׂר אֲשֶׁר-יִגַּע בְּכָל-טָמֵא, לֹא יֵאָכֵל--בָּאֵשׁ, יִשָּׂרֵף" (ויקרא ז,יט)--מִכְּלָל שֶׁהַחֻלִּין מֻתָּרִין, שְׁאֵינוּ מְדַבֵּר אֵלָא בִּבְשַׂר קֳדָשִׁים.</p>

<p><b>טז,י</b>&nbsp;&nbsp;אִם כֵּן מִפְּנֵי מַה נֶאֱמָר הָרִאשׁוֹן שֶׁבַּחֻלִּין טָמֵא וְהַשֵּׁנִי פָּסוּל:&nbsp; לֹא שֶׁיִּהְיֶה אָסוּר בַּאֲכִילָה, אֵלָא לִמְנוֹת מִמֶּנּוּ לַתְּרוּמָה וְלַקֹּדֶשׁ, שְׁאִם נָגַע שֵׁנִי שֶׁלַּחֻלִּין בִּתְרוּמָה פְּסָלָהּ וְעָשָׂה אוֹתָהּ שְׁלִישִׁי.&nbsp; וְכֵן אִם נָגַע בְּאֹכָלִין שֶׁלַּקֹּדֶשׁ--טִמְּאָן, וְעָשָׂה אוֹתָן שְׁלִישִׁי כְּמוֹ שֶׁבֵּאַרְנוּ; וְכֵן הָאוֹכֵל אֹכֶל שֵׁנִי שֶׁלַּחֻלִּין--אִם נָגַע בִּתְרוּמָה, פְּסָלָהּ.</p>

<p><b>טז,יא</b>&nbsp;&nbsp;[ט] כְּשֵׁם שֶׁמֻּתָּר לֶאֱכֹל חֻלִּין טְמֵאִין וְלִשְׁתּוֹתָן, כָּךְ מֻתָּר לִגְרֹם טֻמְאָה לְחֻלִּין שֶׁבְּאֶרֶץ יִשְׂרָאֵל; וְיֵשׁ לוֹ לְטַמֵּא אֶת הַחֻלִּין הַמְּתֻקָּנִין, לְכַתְּחִלָּה.&nbsp; וְכֵן מֻתָּר לָאָדָם לִגַּע בְּכָל הַטֻּמְאוֹת וּלְהִטַּמֵּא בָּהֶן:&nbsp; שֶׁהֲרֵי הִזְהִיר הַכָּתוּב אֶת בְּנֵי אַהֲרוֹן וְאֶת הַנָּזִיר מֵהִטַּמֵּא בַּמֵּת, מִכְּלָל שֶׁכָּל הָעָם מֻתָּרִין; וְשֶׁאַף כּוֹהֲנִים וּנְזִירִים מֻתָּרִין לְהִטַּמֵּא בִּשְׁאָר טֻמְאוֹת, חוּץ מִטֻּמְאַת מֵת.</p>

<p><b>טז,יב</b>&nbsp;&nbsp;[י] כָּל יִשְׂרָאֵל מֻזְהָרִין לִהְיוֹת טְהוֹרִים בְּכָל רֶגֶל, מִפְּנֵי שְׁהֶן נְכוֹנִים לְהִכָּנֵס לַמִּקְדָּשׁ וְלֶאֱכֹל קֳדָשִׁים.&nbsp; וְזֶה שֶׁנֶּאֱמָר בַּתּוֹרָה "וּבְנִבְלָתָם לֹא תִגָּעוּ" (ויקרא יא,ח; דברים יד,ח), בָּרֶגֶל בִּלְבָד; וְאִם נִטְמָא, אֵינוּ לוֹקֶה.&nbsp; אֲבָל בִּשְׁאָר יְמוֹת הַשָּׁנָה, אֵינוּ מֻזְהָר.</p>

<p><b>טז,יג</b>&nbsp;&nbsp;[יא] "הַטָּמֵא, וְהַטָּהוֹר, יַחְדָּו" (דברים יב,כב; דברים טו,כב)--מִפִּי הַשְּׁמוּעָה לָמְדוּ שֶׁהַטָּמֵא וְהַטָּהוֹר, אוֹכְלִין בִּקְעָרָה אַחַת.&nbsp; אֲבָל לֹא יֹאכַל הַבַּעַל עִם אִשְׁתּוֹ בִּקְעָרָה אַחַת, כִּשְׁהִיא נִדָּה; וְלֹא יִשְׁתֶּה עִמָּהּ, וְלֹא תִמְזֹג לוֹ אֶת הַכּוֹס, כְּמוֹ שֶׁבֵּאַרְנוּ.&nbsp; וְלֹא יֹאכַל הַזָּב עִם הַזָּבָה, מִפְּנֵי הֶרְגֵּל עֲבֵרָה, שֶׁמֶּא יָבוֹא לִבְעֹל.</p>

<p><b>טז,יד</b>&nbsp;&nbsp;[יב] אַף עַל פִּי שֶׁמֻּתָּר לֶאֱכֹל אֹכָלִין טְמֵאִים וְלִשְׁתּוֹת מַשְׁקִין טְמֵאִים, חֲסִידִים הָרִאשׁוֹנִים הָיוּ אוֹכְלִין חֻלֵּיהֶן בְּטַהְרָה וְנִזְהָרִין מִן הַטֻּמְאוֹת כֻּלָּן כָּל יְמֵיהֶן; וְהֶן הַנִּקְרָאִין פְּרוּשִׁים.&nbsp; וְדָבָר זֶה קְדֻשָּׁה יְתֵרָה הִיא, וְדֶרֶךְ חֲסִידוּת שֶׁיִּהְיֶה אָדָם נִבְדָּל וּפוֹרֵשׁ מִשְּׁאָר הָעָם, וְלֹא יִגַּע בָּהֶן וְלֹא יֹאכַל וְיִשְׁתֶּה עִמָּהֶן:&nbsp; שֶׁהַפְּרִישׁוּת מְבִיאָה לִידֵי טַהְרַת הַגּוּף מִמַּעֲשִׂים הָרָעִים, וְטַהְרַת הַגּוּף מְבִיאָה לִידֵי קְדֻשַּׁת הַנֶּפֶשׁ מִן הַדֵּעוֹת הָרָעוֹת, וּקְדֻשַּׁת הַנֶּפֶשׁ גּוֹרֶמֶת לְהִדָּמוֹת בַּשְּׁכִינָה, שֶׁנֶּאֱמָר "וְהִתְקַדִּשְׁתֶּם וִהְיִיתֶם קְדֹשִׁים, כִּי קָדוֹשׁ אָנִי" (ויקרא יא,מד).
<br>&nbsp;</p>
</div>
</body></html>
