<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר שופטים - הלכות סנהדרין</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<p>בְּשֵׁם ה', אֵל עוֹלָם (בראשית כא,לג).</p>

<p>גַּם-אֵלֶּה לַחֲכָמִים:&nbsp; הַכֵּר-פָּנִים בְּמִשְׁפָּט בַּל-טוֹב.<br>
אֹמֵר, לְרָשָׁע--צַדִּיק אָתָּה:&nbsp; יִקְּבֻהוּ עַמִּים; יִזְעָמוּהוּ לְאֻמִּים.<br>
וְלַמּוֹכִיחִים יִנְעָם; וַעֲלֵיהֶם, תָּבוֹא בִרְכַּת-טוֹב (משלי כד,כג-כה).
<br>&nbsp;</p>

<h1>סֵפֶר אַרְבָּעָה עָשָׂר וְהוּא סֵפֶר שׁוֹפְטִים</h1>
<br>
<p>הִלְכּוֹתָיו חָמֵשׁ, וְזֶה הוּא סִדּוּרָן:&nbsp; הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם, הִלְכּוֹת עֵדוּת, הִלְכּוֹת מַמְרִים, הִלְכּוֹת אֵבֶל, הִלְכּוֹת מְלָכִים וּמִלְחָמוֹת.</p>

<p><b>הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם</b>.&nbsp; יֵשׁ בִּכְלָלָן שְׁלוֹשִׁים מִצְווֹת--עֶשֶׂר מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְמַנּוֹת שׁוֹפְטִים; (ב) שֶׁלֹּא לְמַנּוֹת דַּיָּן שְׁאֵינוּ יוֹדֵעַ דֶּרֶךְ הַמִּשְׁפָּט; (ג) לִנְטוֹת אַחֲרֵי רַבִּים, אִם נֶחְלְקוּ הַשּׁוֹפְטִים; (ד) שֶׁלֹּא לַהְרֹג אִם רַבּוּ הַמְּחַיְּבִין בְּאִישׁ אֶחָד, עַד שֶׁיִּהְיוּ יָתֵר שְׁנַיִם; (ה) שֶׁלֹּא יְלַמַּד חוֹבָה מִי שֶׁלִּמַּד זְכוּת בְּדִינֵי נְפָשׁוֹת; (ו) לַהְרֹג בִּסְקֵלָה; (ז) לַהְרֹג בִּשְׂרֵפָה; (ח) לַהְרֹג בְּסַיִף; (ט) לַהְרֹג בְּחָנֵק; (י) לִתְלוֹת; (יא) לִקְבֹּר הַנֶּהְרָג בְּיוֹם הֲרִיגָתוֹ; (יב) שֶׁלֹּא תָלִין נִבְלָתוֹ; (יג) שֶׁלֹּא לְהַחֲיוֹת מְכַשֵּׁף; (יד) לְהַלְקוֹת לָרָשָׁע; (טו) שֶׁלֹּא יוֹסִיף בְּהַכָּיַת הַלּוֹקֶה; (טז) שֶׁלֹּא לַהְרֹג נָקִי בְּאֻמְדַּן הַדַּעַת; (יז) שֶׁלֹּא לַעֲנֹשׁ אָנוּס; (יח) שֶׁלֹּא לָחוּס עַל הוֹרֵג חֲבֵרוֹ אוֹ חוֹבֵל בּוֹ; (יט) שֶׁלֹּא לְרַחַם עַל הַדַּל בַּדִּין; (כ) שֶׁלֹּא לְהַדַּר גָּדוֹל בַּדִּין; (כא) שֶׁלֹּא לְהַטּוֹת הַדִּין עַל בַּעַל עֲבֵרוֹת, אַף עַל פִּי שְׁהוּא חוֹטֶא; (כב) שֶׁלֹּא לְעַוַּל מִשְׁפָּט; (כג) שֶׁלֹּא לְהַטּוֹת מִשְׁפַּט גֵּר יָתוֹם; (כד) לִשְׁפֹּט בְּצֶדֶק; (כה) שֶׁלֹּא לְיִרְאָה בַּדִּין מֵאִישׁ זְרוֹעַ; (כו) שֶׁלֹּא לִקַּח שֹׁחַד; (כז) שֶׁלֹּא לִשָּׂא שֵׁמַע שָׁוְא; (כח) שֶׁלֹּא לְקַלַּל הַדַּיָּנִים; (כט) שֶׁלֹּא לְקַלַּל הַנָּשִׂיא; (ל) שֶׁלֹּא לְקַלַּל אָדָם מִשְּׁאָר בְּנֵי יִשְׂרָאֵל הַכְּשֵׁרִים.</p>

<p><b>הִלְכּוֹת עֵדוּת</b>.&nbsp; יֵשׁ בִּכְלָלָן שְׁמוֹנֶה מִצְווֹת--שָׁלוֹשׁ מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהָעִיד בְּבֵית דִּין לְמִי שֶׁיּוֹדֵעַ לוֹ עֵדוּת; (ב) לִדְרֹשׁ וְלַחְקֹר הָעֵדִים; (ג) שֶׁלֹּא יוֹרֶה הָעֵד בְּדִין זֶה שֶׁהֵעִיד עָלָיו, בְּדִינֵי נְפָשׁוֹת; (ד) שֶׁלֹּא יָקוּם דָּבָר בְּעֵדוּת אֶחָד; (ה) שֶׁלֹּא יָעִיד בַּעַל עֲבֵרָה; (ו) שֶׁלֹּא יָעִיד קָרוֹב; (ז) שֶׁלֹּא לְהָעִיד בְּשֶׁקֶר; (ח) לַעֲשׂוֹת לְעֵד זוֹמֵם כַּאֲשֶׁר זָמַם.</p>

<p><b>הִלְכּוֹת מַמְרִים</b>.&nbsp; יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לַעֲשׂוֹת עַל פִּי הַתּוֹרָה שֶׁיֹּאמְרוּ בֵּית דִּין הַגָּדוֹל; (ב) שֶׁלֹּא לָסוּר מִדִּבְרֵיהֶם; (ג) שֶׁלֹּא לְהוֹסִיף עַל הַתּוֹרָה, לֹא בְּמִצְווֹת שֶׁבִּכְתָב, וְלֹא בְּפֵרוּשָׁן שֶׁלָּמַדְנוּ מִפִּי הַשְּׁמוּעָה; (ד) שֶׁלֹּא לִגְרֹעַ מִן הַכֹּל; (ה) שֶׁלֹּא לְקַלַּל אָב וָאֵם; (ו) שֶׁלֹּא לְהַכּוֹת אָב וָאֵם; (ז) לְכַבַּד אָב וָאֵם; (ח) לְיִרְאָה מֵאָב וָאֵם; (ט) שֶׁלֹּא יִהְיֶה הַבֵּן סוֹרֵר וּמוֹרֶה עַל קוֹל אָבִיו וְאִמּוֹ.</p>

<p><b>הִלְכּוֹת אֵבֶל</b>.&nbsp; יֵשׁ בִּכְלָלָן אַרְבַּע מִצְווֹת--אַחַת מִצְוַת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהִתְאַבַּל עַל הַקְּרוֹבִים, וְאַפִלּוּ כּוֹהֵן מִטַּמֵּא וּמִתְאַבֵּל עַל הַקְּרוֹבִים, וְאֵין אָדָם מִתְאַבֵּל עַל הֲרוּגֵי בֵּית דִּין, וּלְפִי זֶה כָּלַלְתִּי הֲלָכוֹת אֵלּוּ בְּסֵפֶר זֶה שְׁהֶן מֵעֵין קְבוּרָה בְּיוֹם מִיתָה שְׁהִיא מִצְוַת עֲשֵׂה; (ב) שֶׁלֹּא יִטַּמֵּא כּוֹהֵן גָּדוֹל לַקְּרוֹבִים; (ג) שֶׁלֹּא יִכָּנֵס עִם הַמֵּת בְּאֹהֶל; (ד) שֶׁלֹּא יִטַּמֵּא כּוֹהֵן הִדְיוֹט לְנֶפֶשׁ אָדָם אֵלָא לַקְּרוֹבִים בִּלְבָד.</p>

<p><b>הִלְכּוֹת מְלָכִים וּמִלְחָמוֹת</b>.&nbsp; יֵשׁ בִּכְלָלָן שָׁלוֹשׁ וְעֶשְׂרִים מִצְווֹת--עֶשֶׂר מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְמַנּוֹת מֶלֶךְ מִיִּשְׂרָאֵל; (ב) שֶׁלֹּא יִמָּנֶה מִקְּהַל גֵּרִים; (ג) שֶׁלֹּא יַרְבֶּה לוֹ נָשִׁים; (ד) שֶׁלֹּא יַרְבֶּה לוֹ סוּסִים; (ה) שֶׁלֹּא יַרְבֶּה לוֹ כֶּסֶף וְזָהָב; (ו) לְהַחְרִים שִׁבְעָה עֲמָמִין; (ז) שֶׁלֹּא לְהַחֲיוֹת מֵהֶן נְשָׁמָה; (ח) לִמְחוֹת זַרְעוֹ שֶׁלַּעֲמָלֵק; (ט) לִזְכֹּר מַה שֶׁעָשָׂה עֲמָלֵק; (י) שֶׁלֹּא לִשְׁכֹּחַ מַעֲשָׂיו הָרָעִים וַאֲרִיבָתוֹ בַּדֶּרֶךְ; (יא) שֶׁלֹּא לִשְׁכֹּן בְּאֶרֶץ מִצְרַיִם; (יב) לִשְׁלֹחַ שָׁלוֹם לְיוֹשְׁבֵי הָעִיר כְּשֶׁצָּרִים עָלֶיהָ, וְלָדוּן בָּהּ כַּאֲשֶׁר מְפֹרָשׁ בַּתּוֹרָה, אִם תַּשְׁלִים וְאִם לֹא תַשְׁלִים; (יג) שֶׁלֹּא לִדְרֹשׁ שָׁלוֹם מֵעַמּוֹן וּמוֹאָב בִּלְבָד, כְּשֶׁצָּרִים עֲלֵיהֶן; (יד) שֶׁלֹּא לְהַשְׁחִית אִילָנֵי מַאֲכָל בַּמָּצוֹר; (טו) לְהַתְקִין יָד שֶׁיֵּצְאוּ בּוֹ בַּעֲלֵי הַמַּחֲנֶה לְהִפָּנוֹת בּוֹ; (טז) לְהַתְקִין יָתֵד לַחְפֹּר בּוֹ; (יז) לִמְשֹׁחַ כּוֹהֵן לְדַבַּר בְּאָזְנֵי אַנְשֵׁי הַצָּבָא בְּשָׁעַת הַמִּלְחָמָה; (יח) לִהְיוֹת מְאָרֵס וּבוֹנֶה בִּנְיָן וְנוֹטֵעַ כֶּרֶם שְׂמֵחִים בְּקִנְיָנָן שָׁנָה תְּמִימָה, וּמַחְזִירִין אוֹתָן מִן הַמִּלְחָמָה; (יט) שֶׁלֹּא לַעֲבֹר עֲלֵיהֶן דָּבָר, וְלֹא יֵצְאוּ אַפִלּוּ לְצָרְכֵּי הָעִיר וְצָרְכֵּי הַגְּדוּד וְדוֹמֶה לָהֶן; (כ) שֶׁלֹּא לַעֲרֹץ וְלַחְזֹר לְאָחוֹר בְּשָׁעַת הַמִּלְחָמָה; (כא) דִּין יְפַת תֹּאַר; (כב) שֶׁלֹּא תִמָּכֵר יְפַת תֹּאַר; (כג) שֶׁלֹּא יִכְבְּשֶׁנָּה לְעַבְדוּת אַחַר שֶׁנִּבְעֲלָה.</p>

<p>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, אַרְבַּע וְשִׁבְעִים--מֵהֶן שֶׁבַע וְעֶשְׂרִים מִצְווֹת עֲשֵׂה, וְשֶׁבַע וְאַרְבָּעִים מִצְווֹת לֹא תַעֲשֶׂה.
<br>&nbsp;</p>

<h1>הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם</h1>

<p>יֵשׁ בִּכְלָלָן שְׁלוֹשִׁים מִצְווֹת--עֶשֶׂר מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְמַנּוֹת שׁוֹפְטִים; (ב) שֶׁלֹּא לְמַנּוֹת דַּיָּן שְׁאֵינוּ יוֹדֵעַ דֶּרֶךְ הַמִּשְׁפָּט; (ג) לִנְטוֹת אַחֲרֵי רַבִּים, אִם נֶחְלְקוּ הַשּׁוֹפְטִים; (ד) שֶׁלֹּא לַהְרֹג אִם רַבּוּ הַמְּחַיְּבִין בְּאִישׁ אֶחָד, עַד שֶׁיִּהְיוּ יָתֵר שְׁנַיִם; (ה) שֶׁלֹּא יְלַמַּד חוֹבָה מִי שֶׁלִּמַּד זְכוּת בְּדִינֵי נְפָשׁוֹת; (ו) לַהְרֹג בִּסְקֵלָה; (ז) לַהְרֹג בִּשְׂרֵפָה; (ח) לַהְרֹג בְּסַיִף; (ט) לַהְרֹג בְּחָנֵק; (י) לִתְלוֹת; (יא) לִקְבֹּר הַנֶּהְרָג בְּיוֹם הֲרִיגָתוֹ; (יב) שֶׁלֹּא תָלִין נִבְלָתוֹ; (יג) שֶׁלֹּא לְהַחֲיוֹת מְכַשֵּׁף; (יד) לְהַלְקוֹת לָרָשָׁע; (טו) שֶׁלֹּא יוֹסִיף בְּהַכָּיַת הַלּוֹקֶה; (טז) שֶׁלֹּא לַהְרֹג נָקִי בְּאֻמְדַּן הַדַּעַת; (יז) שֶׁלֹּא לַעֲנֹשׁ אָנוּס; (יח) שֶׁלֹּא לָחוּס עַל הוֹרֵג חֲבֵרוֹ אוֹ חוֹבֵל בּוֹ; (יט) שֶׁלֹּא לְרַחַם עַל הַדַּל בַּדִּין; (כ) שֶׁלֹּא לְהַדַּר גָּדוֹל בַּדִּין; (כא) שֶׁלֹּא לְהַטּוֹת הַדִּין עַל בַּעַל עֲבֵרוֹת, אַף עַל פִּי שְׁהוּא חוֹטֶא; (כב) שֶׁלֹּא לְעַוַּל מִשְׁפָּט; (כג) שֶׁלֹּא לְהַטּוֹת מִשְׁפַּט גֵּר יָתוֹם; (כד) לִשְׁפֹּט בְּצֶדֶק; (כה) שֶׁלֹּא לְיִרְאָה בַּדִּין מֵאִישׁ זְרוֹעַ; (כו) שֶׁלֹּא לִקַּח שֹׁחַד; (כז) שֶׁלֹּא לִשָּׂא שֵׁמַע שָׁוְא; (כח) שֶׁלֹּא לְקַלַּל הַדַּיָּנִים; (כט) שֶׁלֹּא לְקַלַּל הַנָּשִׂיא; (ל) שֶׁלֹּא לְקַלַּל אָדָם מִשְּׁאָר בְּנֵי יִשְׂרָאֵל הַכְּשֵׁרִים.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה שֶׁלַּתּוֹרָה לְמַנּוֹת שׁוֹפְטִים וְשׁוֹטְרִים בְּכָל מְדִינָה וּמְדִינָה וּבְכָל פֶּלֶךְ וּפֶלֶךְ, שֶׁנֶּאֱמָר "שֹׁפְטִים וְשֹׁטְרִים, תִּתֶּן-לְךָ בְּכָל-שְׁעָרֶיךָ" (דברים טז,יח).&nbsp; שׁוֹפְטִים--אֵלּוּ הַדַּיָּנִים הַקְּבוּעִין בְּבֵית דִּין, וּבַעֲלֵי דִּינִין בָּאִים לִפְנֵיהֶם.</p>

<p><b>א,ב</b>&nbsp;&nbsp;הַשּׁוֹטְרִים--אֵלּוּ בַּעֲלֵי מַקֵּל וּרְצוּעָה, וְהֶם הָעוֹמְדִים לִפְנֵי הַדַּיָּנִין הַמְּסַבְּבִין בַּשְּׁוָקִים וְעַל הַחֲנִיּוֹת לְתַקַּן הַשְּׁעָרִים וְהַמִּדּוֹת, וּלְהַכּוֹת כָּל מְעַוֵּת; וְכָל מַעֲשֵׂיהֶם עַל פִּי הַדַּיָּנִים.&nbsp; וְכָל שֶׁיִּרְאוּ בּוֹ עֶרְוַת דָּבָר--מְבִיאִין אוֹתוֹ לְבֵית דִּין, וְדָנִין אוֹתוֹ כְּפִי רִשְׁעוֹ.</p>

<p><b>א,ג</b>&nbsp;&nbsp;[ב] אֵין אָנוּ חַיָּבִין לְהַעְמִיד בָּתֵּי דִּינִין בְּכָל פֶּלֶךְ וּפֶלֶךְ וּבְכָל עִיר וְעִיר, אֵלָא בְּאֶרֶץ יִשְׂרָאֵל בִּלְבָד; אֲבָל בְּחוּצָה לָאָרֶץ, אֵינָן חַיָּבִין לְהַעְמִיד בֵּית דִּין בְּכָל פֶּלֶךְ וּפֶלֶךְ:&nbsp; שֶׁנֶּאֱמָר "תִּתֶּן-לְךָ בְּכָל-שְׁעָרֶיךָ, אֲשֶׁר ה' אֱלֹהֶיךָ נֹתֵן לְךָ" (דברים טז,יח).</p>

<p><b>א,ד</b>&nbsp;&nbsp;[ג] כַּמָּה בָּתֵּי דִּינִין קְבוּעִין יִהְיוּ בְּיִשְׂרָאֵל, וְכַמָּה יִהְיֶה מִנְיָנָם:&nbsp; קוֹבְעִין בַּתְּחִלָּה בֵּית דִּין הַגָּדוֹל בַּמִּקְדָּשׁ, וְהוּא הַנִּקְרָא סַנְהֶדְּרֵי גְּדוֹלָה.&nbsp; וּמִנְיָנָם אֶחָד וְשִׁבְעִים--שֶׁנֶּאֱמָר "אֶסְפָה-לִּי שִׁבְעִים אִישׁ מִזִּקְנֵי יִשְׂרָאֵל" (במדבר יא,טז) וּמֹשֶׁה עַל גַּבֵּיהֶן שֶׁנֶּאֱמָר "וְהִתְיַצְּבוּ שָׁם עִמָּךְ" (שם), הֲרֵי שִׁבְעִים וְאֶחָד.</p>

<p><b>א,ה</b>&nbsp;&nbsp;הַגָּדוֹל בְּחָכְמָה שֶׁבְּכֻלָּן--מוֹשִׁיבִין אוֹתוֹ רֹאשׁ עֲלֵיהֶן, וְהוּא רֹאשׁ הַיְּשִׁיבָה; וְהוּא שֶׁקּוֹרִין אוֹתוֹ חֲכָמִים נָשִׂיא בְּכָל מָקוֹם, וְהוּא הָעוֹמֵד תַּחַת מֹשֶׁה רַבֵּנוּ.&nbsp; וּמוֹשִׁיבִין הַגָּדוֹל שֶׁבַּשִּׁבְעִים מִשְׁנֶה לָרֹאשׁ, וְיוֹשֵׁב מִיְּמִינוֹ, וְהוּא הַנִּקְרָא אָב בֵּית דִּין.</p>

<p><b>א,ו</b>&nbsp;&nbsp;וּשְׁאָר הַשִּׁבְעִים יוֹשְׁבִין לִפְנֵי שְׁנֵיהֶם, כְּפִי מַעֲלָתָם:&nbsp; כָּל הַגָּדוֹל מֵחֲבֵרוֹ בְּחָכְמָה, יִהְיֶה קָרוֹב לַנָּשִׂיא מִשְּׂמֹאלוֹ יוֹתֵר מֵחֲבֵרוֹ; וְהֶם יוֹשְׁבִין בִּכְמוֹ חֲצִי גֹּרֶן בְּעִגּוּל, כְּדֵי שֶׁיִּהְיֶה הַנָּשִׂיא עִם אָב בֵּית דִּין רוֹאִין אֶת כֻּלָּן.</p>

<p><b>א,ז</b>&nbsp;&nbsp;וְעוֹד מַעְמִידִין שְׁנֵי בָּתֵּי דִּינִין שֶׁלִּשְׁלוֹשָׁה וְעֶשְׂרִים, שְׁלוֹשָׁה וְעֶשְׂרִים--אֶחָד עַל פֶּתַח הָעֲזָרָה, וְאֶחָד עַל פֶּתַח הַר הַבַּיִת.</p>

<p><b>א,ח</b>&nbsp;&nbsp;וּמַעְמִידִין בְּכָל עִיר וְעִיר מִיִּשְׂרָאֵל שֶׁיֵּשׁ בָּהּ מֵאָה וְעֶשְׂרִים אוֹ יוֹתֵר, סַנְהֶדְּרֵי קְטַנָּה; וְיוֹשֶׁבֶת בְּשַׁעַר הָעִיר, שֶׁנֶּאֱמָר "וְהַצִּיגוּ בַשַּׁעַר מִשְׁפָּט" (עמוס ה,טו).&nbsp; וְכַמָּה יִהְיֶה מִנְיָנָהּ, שְׁלוֹשָׁה וְעֶשְׂרִים דַּיָּן.&nbsp; וְהַגָּדוֹל בְּחָכְמָה שֶׁבְּכֻלָּן, רֹאשׁ עֲלֵיהֶן; וְהַשְּׁאָר יוֹשְׁבִין בְּעִגּוּל כְּמוֹ חֲצִי גֹּרֶן, כְּדֵי שֶׁיִּהְיֶה הָרֹאשׁ רוֹאֶה אֶת כֻּלָּן.</p>

<p><b>א,ט</b>&nbsp;&nbsp;[ד] עִיר שְׁאֵין בָּהּ מֵאָה וְעֶשְׂרִים, מַעְמִידִין בָּהּ שְׁלוֹשָׁה דַּיָּנִין:&nbsp; שְׁאֵין בֵּית דִּין פָּחוּת מִשְּׁלוֹשָׁה, כְּדֵי שֶׁיִּהְיֶה בָּהֶן רֹב וּמֵעוּט, אִם הָיְתָה בֵּינֵיהֶן מַחְלֹקֶת בְּדִין מִן הַדִּינִין.</p>

<p><b>א,י</b>&nbsp;&nbsp;[ה] כָּל עִיר שְׁאֵין בָּהּ שְׁנֵי חֲכָמִים גְּדוֹלִים--אֶחָד רָאוּי לְלַמַּד וּלְהוֹרוֹת בְּכָל הַתּוֹרָה כֻּלָּהּ, וְאֶחָד יוֹדֵעַ לִשְׁמֹעַ וְיוֹדֵעַ לִשְׁאַל וּלְהָשִׁיב--אֵין מוֹשִׁיבִין בָּהּ סַנְהֶדְּרֵי, אַף עַל פִּי שֶׁיֵּשׁ בָּהּ אֲלָפִים מִיִּשְׂרָאֵל.&nbsp; [ו] סַנְהֶדְּרִין שֶׁיֵּשׁ בָּהּ שְׁנַיִם אֵלּוּ, אֶחָד שֶׁרָאוּי לְדַבַּר וְאֶחָד רָאוּי לִשְׁמֹעַ--הֲרֵי זוֹ סַנְהֶדְּרִין.&nbsp; הָיוּ בָּהּ שְׁלוֹשָׁה, הֲרֵי זוֹ בֵּינוֹנִית; הָיוּ בָּהּ אַרְבָּעָה יוֹדְעִים לְדַבַּר, הֲרֵי זוֹ סַנְהֶדְּרֵי חֲכָמָה.</p>

<p><b>א,יא</b>&nbsp;&nbsp;[ז] כָּל סַנְהֶדְּרֵי קְטַנָּה--מוֹשִׁיבֵין לִפְנֵיהֶן שָׁלוֹשׁ שׁוּרוֹת שֶׁלְּתַלְמִידֵי חֲכָמִים, בְּכָל שׁוּרָה וְשׁוּרָה שְׁלוֹשָׁה וְעֶשְׂרִים אִישׁ:&nbsp; שׁוּרָה רִאשׁוֹנָה קְרוֹבָה לַסַּנְהֶדְּרִין, וְשׁוּרָה שְׁנִיָּה לְמַטָּה מִמֶּנָּה, וּשְׁלִישִׁית לְמַטָּה מִמֶּנָּה.&nbsp; וְכָל שׁוּרָה וְשׁוּרָה, יוֹשְׁבִין בָּהּ לְפִי מַעֲלָתָן בַּחָכְמָה.</p>

<p><b>א,יב</b>&nbsp;&nbsp;[ח] אִם נֶחְלְקוּ הַסַּנְהֶדְּרִין, וְצָרְכוּ לִסְמֹךְ אֶחָד לְהוֹסִיף עַל מִנְיָנָן--סוֹמְכִין מִן הָרִאשׁוֹנָה גָּדוֹל שֶׁבָּהּ.&nbsp; וְהָרִאשׁוֹן שֶׁבַּשּׁוּרָה שְׁנִיָּה בָּא וְיוֹשֵׁב בְּסוֹף שׁוּרָה הָרִאשׁוֹנָה כְּדֵי לְמַלֹּאות חֶסְרוֹנָהּ, וְהָרִאשׁוֹן שֶׁבַּשְּׁלִישִׁית בָּא וְיוֹשֵׁב בְּסוֹף שׁוּרָה שְׁנִיָּה; וּבוֹרְרִין לָהֶן אֶחָד מִשְּׁאָר הַקָּהָל, וּמוֹשִׁיבִין אוֹתוֹ בְּסוֹף הַשּׁוּרָה הַשְּׁלִישִׁית.&nbsp; וְכֵן אִם צָרְכוּ לִסְמֹךְ שֵׁנִי אוֹ שְׁלִישִׁי, עַל הַסֵּדֶר הַזֶּה הֶם עוֹשִׂין.</p>

<p><b>א,יג</b>&nbsp;&nbsp;[ט] כָּל מָקוֹם שֶׁיֵּשׁ בּוֹ סַנְהֶדְּרִין--יִהְיוּ שָׁם שְׁנֵי סוֹפְרֵי דַּיָּנִין עוֹמְדִין לִפְנֵיהֶם, אֶחָד מִן הַיָּמִין וְאֶחָד מִן הַשְּׂמֹאל; אֶחָד כּוֹתֵב דִּבְרֵי הַמְּזַכִּין, וְאֶחָד כּוֹתֵב דִּבְרֵי הַמְּחַיְּבִין.</p>

<p><b>א,יד</b>&nbsp;&nbsp;[י] וְלָמָּה אֵין מַעְמִידִין סַנְהֶדְּרִין אֵלָא בְּעִיר שֶׁיֵּשׁ בָּהּ מֵאָה וְעֶשְׂרִים:&nbsp; כְּדֵי שֶׁיִּהְיוּ מֵהֶן סַנְהֶדְּרִין שֶׁלְּעֶשְׂרִים וּשְׁלוֹשָׁה, וְשָׁלוֹשׁ שׁוּרוֹת שֶׁלְּתִשְׁעָה וְשִׁשִּׁים, וַעֲשָׂרָה בַּטְלָנִין שֶׁלְּבֵית הַכְּנֶסֶת, וּשְׁנֵי סוֹפְרִים, וּשְׁנֵי חַזָּנִים, וּשְׁנֵי בַּעֲלֵי דִּינִין, וּשְׁנֵי עֵדִים, וּשְׁנֵי זוֹמְמִין, וּשְׁנֵי זוֹמְמֵי זוֹמְמִין, וּשְׁנֵי גַּבָּאֵי צְדָקָה, וְעוֹד אֶחָד כְּדֵי שֶׁיִּהְיוּ שְׁלוֹשָׁה לְחַלַּק הַצְּדָקָה, וְרוֹפֵא אֻמָּן, וְלַבְלָר, וּמְלַמֵּד תִּינוֹקוֹת--הֲרֵי מֵאָה וְעֶשְׂרִים.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ב</h2>

<p><b>ב,א</b>&nbsp;&nbsp;אֵין מַעְמִידִין בַּסַּנְהֶדְּרִין, בֵּין בַּגְּדוֹלָה בֵּין בַּקְּטַנָּה--אֵלָא אֲנָשִׁים חֲכָמִים וּנְבוֹנִים, מֻפְלָאִין בְּחָכְמַת הַתּוֹרָה, בַּעֲלֵי דֵּעָה מְרֻבָּה, וְיוֹדְעִין קְצָת מִשְּׁאָר חָכְמוֹת, כְּגוֹן רְפוּאוֹת, וְחֶשְׁבּוֹן תְּקוּפוֹת וּמַזָּלוֹת, וְאִצְטַגְנִינוּת, וְדַרְכֵי הַמְּעוֹנְנִים וְהַקּוֹסְמִים וְהַמְּכַשְּׁפִים וְהַבְלֵי עֲבוֹדָה זָרָה וְכַיּוֹצֶא בְּאֵלּוּ, כְּדֵי שֶׁיִּהְיוּ יוֹדְעִין לָדוּן אוֹתָם.</p>

<p><b>ב,ב</b>&nbsp;&nbsp;וְאֵין מַעְמִידִין בַּסַּנְהֶדְּרִין אֵלָא כּוֹהֲנִים וּלְוִיִּים וְיִשְׂרְאֵלִיִּים מְיֻחָסִים, הָרְאוּיִין לְהַשִּׂיא לַכְּהֻנָּה--שֶׁנֶּאֱמָר "וְהִתְיַצְּבוּ שָׁם עִמָּךְ" (במדבר יא,טז), בְּדוֹמִין לָךְ בְּחָכְמָה וּבְיִרְאָה וּבְיֵחוּס.&nbsp; [ב] וּמִצְוָה לִהְיוֹת בְּסַנְהֶדְּרֵי גְּדוֹלָה כּוֹהֲנִים וּלְוִיִּים, שֶׁנֶּאֱמָר "וּבָאתָ, אֶל-הַכֹּהֲנִים הַלְוִיִּם" (דברים יז,ט); וְאִם לֹא מָצְאוּ--אַפִלּוּ כֻּלָּם יִשְׂרָאֵל, הֲרֵי זֶה מֻתָּר.</p>

<p><b>ב,ג</b>&nbsp;&nbsp;אֵין מַעְמִידִין בְּכָל סַנְהֶדְּרִין לֹא זָקֵן מֻפְלָג בַּשָּׁנִים וְלֹא סָרִיס, מִפְּנֵי שֶׁיֵּשׁ בָּהֶן אַכְזָרִיּוּת, וְלֹא מִי שְׁאֵין לוֹ בָּנִים, כְּדֵי שֶׁיִּהְיֶה רַחְמָן.&nbsp; [ד] וְאֵין מוֹשִׁיבִין מֶלֶךְ יִשְׂרָאֵל בְּסַנְהֶדְּרִין, שֶׁאָסוּר לַחְלֹק עָלָיו וְלַמְרוֹת דְּבָרָיו; אֲבָל מוֹשִׁיבִין כּוֹהֵן גָּדוֹל, אִם הָיָה רָאוּי בְּחָכְמָה.</p>

<p><b>ב,ד</b>&nbsp;&nbsp;[ה] מַלְכֵי בֵּית דָּוִיד--אַף עַל פִּי שְׁאֵין מוֹשִׁיבִין אוֹתָם בְּסַנְהֶדְּרִין--דָּנִין הֶם אֶת הָעָם, וְדָנִין אוֹתָם אִם יֵשׁ עֲלֵיהֶן דִּין.&nbsp; אֲבָל מַלְכֵי יִשְׂרָאֵל--אֵין דָּנִין וְאֵין דָּנִין אוֹתָם, לְפִי שְׁאֵינָן נִכְנָעִין לְדִבְרֵי תּוֹרָה:&nbsp; שֶׁמֶּא תָּבוֹא מֵהֶן תַּקְלָה.</p>

<p><b>ב,ה</b>&nbsp;&nbsp;[ו] כְּשֵׁם שֶׁבֵּית דִּין מְנֻקִּין בְּצֶדֶק, כָּךְ צְרִיכִין לִהְיוֹת מְנֻקִּין מִכָּל מוּמֵי הַגּוּף.&nbsp; וְצָרִיךְ לְהִשְׁתַּדַּל וְלִבְדֹּק וּלְחַפַּשׂ שֶׁיִּהְיוּ כֻּלָּן בַּעֲלֵי שֵׂיבָה, בַּעֲלֵי קוֹמָה, בַּעֲלֵי מַרְאֶה, נְבוֹנֵי לַחַשׁ, וְשֶׁיִּהְיוּ יוֹדְעִין בְּרֹב הַלְּשׁוֹנוֹת כְּדֵי שֶׁלֹּא תִהְיֶה סַנְהֶדְּרִין שׁוֹמַעַת מִפִּי הַתֻּרְגְּמָן.</p>

<p><b>ב,ו</b>&nbsp;&nbsp;[ז] בֵּית דִּין שֶׁלִּשְׁלוֹשָׁה--אַף עַל פִּי שְׁאֵין מְדַקְדְּקִין בָּהֶן בְּכָל אֵלּוּ הַדְּבָרִים, צָרִיךְ שֶׁיִּהְיֶה בְּכָל אֶחָד מֵהֶן שִׁבְעָה דְּבָרִים; וְאֵלּוּ הֶן--חָכְמָה, וְיִרְאָה, וַעֲנָוָה, וְשִׂנְאַת מָמוֹן, וְאַהֲבַת הָאֱמֶת, וְאַהֲבַת הַבְּרִיּוֹת לָהֶן, וּבַעֲלֵי שֵׁם טוֹב.</p>

<p><b>ב,ז</b>&nbsp;&nbsp;וְכָל אֵלּוּ הַדְּבָרִים מְפֹרָשִׁין הֶן בַּתּוֹרָה:&nbsp; הֲרֵי הוּא אוֹמֵר "אֲנָשִׁים חֲכָמִים וּנְבֹנִים" (דברים א,יג), הֲרֵי בַּעֲלֵי חָכְמָה אָמוּר.&nbsp; "וִידֻעִים--לְשִׁבְטֵיכֶם" (שם), אֵלּוּ שֶׁרוּחַ הַבְּרִיּוֹת נוֹחָה מֵהֶם; וּבְמַה יִהְיוּ אֲהוּבִים לַבְּרִיּוֹת, בִּזְמָן שֶׁיִּהְיוּ בַּעֲלֵי עַיִן טוֹבָה, וְנֶפֶשׁ שְׁפָלָה, וְחֶבְרָתָן טוֹבָה, וּמַשָּׂאָן וְדִבּוּרָן בְּנַחַת עִם הַבְּרִיּוֹת.</p>

<p><b>ב,ח</b>&nbsp;&nbsp;וּלְהַלָּן הוּא אוֹמֵר "אַנְשֵׁי-חַיִל" (שמות יח,כא; שמות יח,כה), אֵלּוּ שְׁהֶן גִּבּוֹרִים בַּמִּצְווֹת וּמְדַקְדְּקִים עַל עַצְמָן וְכוֹבְשִׁין אֶת יִצְרָן, עַד שֶׁלֹּא יִהְיֶה לָהֶן שֵׁם גְּנָאי וְלֹא שֵׁם רָע, וְיִהְיֶה פִּרְקָן נָאֶה.&nbsp; וּבִכְלַל "אַנְשֵׁי-חַיִל" שֶׁיִּהְיֶה לָהֶן לֵב אַמִּיץ לְהַצִּיל עָשׁוּק מִיַּד גּוֹזֵל, כְּעִנְיַן שֶׁנֶּאֱמָר "וַיָּקָם מֹשֶׁה וַיּוֹשִׁעָן" (שמות ב,יז).&nbsp; וּמַה מֹשֶׁה רַבֵּנוּ "עָנָו" (במדבר יב,ג), אַף כָּל דַּיָּן צָרִיךְ לִהְיוֹת עָנָו.</p>

<p><b>ב,ט</b>&nbsp;&nbsp;"יִרְאֵי אֱלֹהִים" (שמות יח,כא), כְּמַשְׁמָעוֹ.&nbsp; "שֹׂנְאֵי בָצַע" (שם)--אַפִלּוּ מָמוֹן שֶׁלָּהֶם אֵינָן נִבְהָלִין עָלָיו, וְלֹא רוֹדְפִין לְקַבַּץ הַמָּמוֹן:&nbsp; שֶׁכָּל מִי שְׁהוּא "נִבְהָל לַהוֹן .&nbsp;.&nbsp;. חֶסֶר יְבֹאֶנּוּ" (משלי כח,כב).</p>

<p><b>ב,י</b>&nbsp;&nbsp;"אַנְשֵׁי אֱמֶת" (שמות יח,כא)--שֶׁיִּהְיוּ רוֹדְפִין אַחַר הַצֶּדֶק מֵחֲמַת עַצְמָן בְּדַעְתָּן, אוֹהֲבִין אֶת הָאֱמֶת וְשׂוֹנְאִין אֶת הֶחָמָס, וּבוֹרְחִין מִכָּל מִינֵי הָעָוֶל.</p>

<p><b>ב,יא</b>&nbsp;&nbsp;[ח] אָמְרוּ חֲכָמִים, שֶׁמִּבֵּית דִּין הַגָּדוֹל הָיוּ שׁוֹלְחִין בְּכָל אֶרֶץ יִשְׂרָאֵל, וּבוֹדְקִין:&nbsp; כָּל מִי שֶׁמְּצָאוּהוּ חָכָם, וִירֵא חֵטְא, עָנָו, וְשָׁפוּי, וּפִרְקוֹ נָאֶה, וְרוּחַ הַבְּרִיּוֹת נוֹחָה הִמֶּנּוּ--עוֹשִׂין אוֹתוֹ דַּיָּן בְּעִירוֹ.&nbsp; וּמִשָּׁם מַעֲלִין אוֹתוֹ לְפֶתַח הַר הַבַּיִת, וּמִשָּׁם מַעֲלִין אוֹתוֹ לְפֶתַח הָעֲזָרָה, וּמִשָּׁם מַעֲלִין אוֹתוֹ לְבֵית דִּין הַגָּדוֹל.</p>

<p><b>ב,יב</b>&nbsp;&nbsp;[ט] בֵּית דִּין שֶׁלִּשְׁלוֹשָׁה שֶׁהָיָה אֶחָד מֵהֶן גֵּר--הֲרֵי זֶה פָּסוּל, עַד שֶׁתִּהְיֶה אִמּוֹ מִיִּשְׂרָאֵל.&nbsp; הָיָה אֶחָד מֵהֶן מַמְזֵר--אַפִלּוּ שְׁלָשְׁתָּן מַמְזְרִין, הֲרֵי אֵלּוּ כְּשֵׁרִין לָדוּן.&nbsp; וְכֵן אִם הָיָה כָּל אֶחָד מֵהֶן סוֹמֶה בְּאַחַת מֵעֵינָיו--כָּשֵׁר, מַה שְׁאֵין כֵּן בַּסַּנְהֶדְּרִין.&nbsp; אֲבָל הַסּוֹמֶה בִּשְׁתֵּי עֵינָיו, פָּסוּל לַכֹּל.</p>

<p><b>ב,יג</b>&nbsp;&nbsp;[י] אַף עַל פִּי שְׁאֵין בֵּית דִּין פָּחוּת מִשְּׁלוֹשָׁה--מֻתָּר לְאֶחָד לָדוּן מִן הַתּוֹרָה, שֶׁנֶּאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).&nbsp; וּמִדִּבְרֵי סוֹפְרִים, עַד שֶׁיִּהְיוּ שְׁלוֹשָׁה; וּשְׁנַיִם שֶׁדָּנוּ, אֵין דִּינֵיהֶן דִּין.</p>

<p><b>ב,יד</b>&nbsp;&nbsp;[יא] אֶחָד שֶׁהָיָה מֻמְחֶה לָרַבִּים, אוֹ נוֹטֵל רְשׁוּת מִבֵּית דִּין--הֲרֵי זֶה מֻתָּר לוֹ לָדוּן יְחִידִי, אֲבָל אֵינוּ חָשׁוּב בֵּית דִּין.&nbsp; וְאַף עַל פִּי שְׁהוּא מֻתָּר, מִצְוַת חֲכָמִים הִיא שֶׁיּוֹשִׁיב עִמּוֹ אֲחֵרִים:&nbsp; אָמְרוּ חֲכָמִים, אַל תְּהִי דָּן יְחִידִי--שְׁאֵין דָּן יְחִידִי, אֵלָא אֶחָד.</p>

<p><b>ב,טו</b>&nbsp;&nbsp;[יב] יֵשׁ לָאָדָם לַעֲשׂוֹת דִּין לְעַצְמוֹ, אִם יֵשׁ בְּיָדוֹ כּוֹחַ:&nbsp; הוֹאִיל וְכַדָּת וְכַהֲלָכָה הוּא עוֹשֶׂה, אֵינוּ חַיָּב לִטְרֹחַ וּלְהָבִיא לְבֵית דִּין, אַף עַל פִּי שֶׁלֹּא הָיָה שָׁם הֶפְסֵד בִּנְכָסָיו, אִלּוּ נִתְאַחַר וּבָא לְבֵית דִּין.&nbsp; לְפִיכָּךְ אִם קָבַל עָלָיו בַּעַל דִּינוֹ, וְהֵבִיאוֹ לְבֵית דִּין, וְדָרְשׁוּ וּמָצְאוּ שֶׁעָשָׂה כַּהֲלָכָה, וְדִין אֱמֶת דָּן לְעַצְמוֹ--אֵין סוֹתְרִין אֶת דִּינוֹ.</p>

<p><b>ב,טז</b>&nbsp;&nbsp;[יג] אַף עַל פִּי שֶׁבֵּית דִּין שֶׁלִּשְׁלוֹשָׁה, בֵּית דִּין שָׁלֵם הוּא, כָּל זְמָן שְׁהֶן רַבִּים, הֲרֵי זֶה מְשֻׁבָּח; וּמוּטָב שֶׁיֵּחָתֵךְ הַדִּין בְּאַחַד עָשָׂר, יוֹתֵר מֵעֲשָׂרָה.&nbsp; וּצְרִיכִין שֶׁיִּהְיוּ הַיּוֹשְׁבִים כֻּלָּם שָׁם בְּבֵית דִּין, תַּלְמִידֵי חֲכָמִים וּרְאוּיִין.&nbsp; [יד] וְאָסוּר לְאָדָם חָכָם שֶׁיֵּשֵׁב בַּדִּין, עַד שֶׁיֵּדַע עִם מִי יֵשֵׁב:&nbsp; שֶׁמֶּא יִצְטָרַף עִם אֲנָשִׁים שְׁאֵינָן הֲגוּנִים; וְנִמְצָא בִּכְלַל קֶשֶׁר בּוֹגְדִים, לֹא בִּכְלַל בֵּית דִּין.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ג</h2>

<p><b>ג,א</b>&nbsp;&nbsp;עַד אֵימָתַי יוֹשְׁבִין הַדַּיָּנִין בַּדִּין:&nbsp; סַנְהֶדְּרֵי קְטַנָּה וּבֵית דִּין שֶׁלִּשְׁלוֹשָׁה--יוֹשְׁבִין מֵאַחַר תְּפִלַּת הַשַּׁחַר, עַד סוֹף שֵׁשׁ שָׁעוֹת בַּיּוֹם.&nbsp; אֲבָל בֵּית דִּין הַגָּדוֹל--הָיוּ יוֹשְׁבִין מִתָּמִיד שֶׁלַּשַּׁחַר, עַד תָּמִיד שֶׁלְּבֵין הָעַרְבַּיִם; וּבְשַׁבָּתוֹת וְיָמִים טוֹבִים, הָיוּ יוֹשְׁבִין בְּבֵית הַמִּדְרָשׁ שֶׁבְּהַר הַבַּיִת.</p>

<p><b>ג,ב</b>&nbsp;&nbsp;אֵין בֵּית דִּין שֶׁלְּשִׁבְעִים וְאֶחָד, צְרִיכִין שֶׁיִּהְיוּ כֻּלָּן יוֹשְׁבִין כְּאֶחָד בִּמְקוֹמָן שֶׁבַּמִּקְדָּשׁ; אֵלָא בְּעֵת שֶׁיִּהְיוּ צְרִיכִין לְהִתְקַבַּץ, מִתְקַבְּצִין כֻּלָּן, וּבִשְׁאָר הָעִתּוֹת, כָּל מִי שֶׁיִּהְיֶה לוֹ עֲסָק יֵצֵא לַעֲשׂוֹת חֶפְצוֹ וְחוֹזֵר:&nbsp; וְהוּא שֶׁלֹּא יִפְחֲתוּ מֵעֶשְׂרִים וּשְׁלוֹשָׁה יוֹשְׁבִין תָּמִיד, כָּל זְמָן יְשִׁיבָתָן.&nbsp; צָרַךְ אֶחָד מֵהֶן לָצֵאת, הֲרֵי זֶה מִסְתַּכֵּל בַּחֲבֵרָיו הַנִּשְׁאָרִים:&nbsp; אִם יִשָּׁאֵר שָׁם עֶשְׂרִים וּשְׁלוֹשָׁה, יֵצֵא; וְאִם לָאו, לֹא יֵצֵא עַד שֶׁיָּבוֹא אַחֵר.</p>

<p><b>ג,ג</b>&nbsp;&nbsp;אֵין מַתְחִילִין אֶת הַדִּינִין בַּלַּיְלָה:&nbsp; מִפִּי הַשְּׁמוּעָה לָמְדוּ שֶׁהַדִּינִין כַּנְּגָעִים, שֶׁנֶּאֱמָר "כָּל-רִיב וְכָל-נָגַע" (דברים כא,ה)--מַה רְאִיַּת נְגָעִים בַּיּוֹם, אַף הַדִּינִין בַּיּוֹם.&nbsp; [ד] וְכֵן אֵין מְקַבְּלִין עֵדוּת, וְלֹא מְקַיָּמִין שְׁטָרוֹת בַּלַּיְלָה.&nbsp; וּבְדִינֵי מְמוֹנוֹת--אִם הִתְחִילוּ בַּיּוֹם, מֻתָּר לִגְמֹר הַדִּין בַּלַּיְלָה.</p>

<p><b>ג,ד</b>&nbsp;&nbsp;[ה] הַנְּחָלוֹת כַּדִּינִין, שֶׁנֶּאֱמָר בָּהֶן "לְחֻקַּת מִשְׁפָּט" (במדבר כז,יא); לְפִיכָּךְ אֵין מַפִּילִין נְחָלוֹת בַּלַּיְלָה.&nbsp; [ו] שְׁנַיִם שֶׁנִּכְנְסוּ לְבַקַּר אֶת הַחוֹלֶה, וְצִוָּה בִּפְנֵיהֶם--כּוֹתְבִים, וְאֵין עוֹשִׂין דִּין.&nbsp; וְאִם הָיוּ שְׁלוֹשָׁה--רָצוּ, כּוֹתְבִין; רָצוּ, עוֹשִׂין דִּין:&nbsp; בַּמֶּה דְּבָרִים אֲמוּרִים, בַּיּוֹם; אֲבָל בַּלַּיְלָה, כּוֹתְבִין וְאֵין עוֹשִׂין דִּין.</p>

<p><b>ג,ה</b>&nbsp;&nbsp;[ז] כָּל בֵּית דִּין שֶׁלְּיִשְׂרָאֵל שְׁהוּא הָגוּן, שְׁכִינָה עִמָּהֶן; לְפִיכָּךְ צְרִיכִין הַדַּיָּנִין לֵישֵׁב בְּאֵימָה וְיִרְאָה, וַעֲטִיפָה וְכֹבֶד רֹאשׁ.&nbsp; וְאָסוּר לְהָקֶל רֹאשׁ אוֹ לִשְׂחֹק אוֹ לְסַפַּר בְּשִׂיחָה בְּטֵלָה בְּבֵית דִּין, אֵלָא בְּדִבְרֵי תּוֹרָה וְחָכְמָה.</p>

<p><b>ג,ו</b>&nbsp;&nbsp;[ח] כָּל סַנְהֶדְּרִין אוֹ מֶלֶךְ אוֹ רֹאשׁ גָּלוּת שֶׁהִעְמִידוּ לָהֶן לְיִשְׂרָאֵל דַּיָּן שְׁאֵינוּ הָגוּן, וְאֵינוּ חָכָם בְּחָכְמַת הַתּוֹרָה, וְרָאוּי לִהְיוֹת דַּיָּן--אַף עַל פִּי שְׁהוּא כֻּלּוֹ מַחְמַדִּים, וְיֵשׁ בּוֹ טוֹבוֹת אֲחֵרוֹת--הֲרֵי זֶה שֶׁהִעְמִידוֹ עוֹבֵר בְּלֹא תַעֲשֶׂה:&nbsp; שֶׁנֶּאֱמָר "לֹא-תַכִּירוּ פָנִים בַּמִּשְׁפָּט" (דברים א,יז)--מִפִּי הַשְּׁמוּעָה לָמְדוּ, שֶׁזֶּה מְדַבֵּר כְּנֶגֶד הַמְּמַנֶּה לְהוֹשִׁיב הַדַּיָּנִין.</p>

<p><b>ג,ז</b>&nbsp;&nbsp;אָמְרוּ חֲכָמִים, שֶׁמֶּא תֹּאמַר אִישׁ פְּלוֹנִי נָאֶה אוֹשִׁיבֶנּוּ דַּיָּן, אִישׁ פְּלוֹנִי קְרוֹבִי אוֹשִׁיבֶנּוּ דַּיָּן, אִישׁ פְּלוֹנִי יוֹדֵעַ בְּכָל לָשׁוֹן אוֹשִׁיבֶנּוּ דַּיָּן; וְנִמְצָא מְזַכֶּה אֶת הַחַיָּב, וּמְחַיֵּב אֶת הַזַּכָּאי--לֹא מִפְּנֵי שְׁהוּא רָשָׁע, אֵלָא מִפְּנֵי שְׁאֵינוּ יוֹדֵעַ:&nbsp; לְכָּךְ נֶאֱמָר "לֹא-תַכִּירוּ פָנִים בַּמִּשְׁפָּט" (דברים א,יז).</p>

<p><b>ג,ח</b>&nbsp;&nbsp;וְעוֹד אָמְרוּ חֲכָמִים, כָּל הַמַּעְמִיד לָהֶם לְיִשְׂרָאֵל דַּיָּן שְׁאֵינוּ הָגוּן--כְּאִלּוּ הֵקִים מַצֵּבָה, שֶׁנֶּאֱמָר "וְלֹא-תָקִים לְךָ, מַצֵּבָה, אֲשֶׁר שָׂנֵא, ה' אֱלֹהֶיךָ" (דברים טז,כב), וּבִמְקוֹם תַּלְמִידֵי חֲכָמִים כְּאִלּוּ נָטַע אֲשֵׁרָה, שֶׁנֶּאֱמָר "לֹא-תִטַּע לְךָ אֲשֵׁרָה, כָּל-עֵץ:&nbsp; אֵצֶל, מִזְבַּח ה' אֱלֹהֶיךָ--אֲשֶׁר תַּעֲשֶׂה-לָּךְ" (דברים טז,כא).&nbsp; וְכֵן אָמְרוּ חֲכָמִים "לֹא תַעֲשׂוּן, אִתִּי:&nbsp; אֱלֹהֵי כֶסֶף וֵאלֹהֵי זָהָב" (שמות כ,יט)--אֱלוֹהַּ הַבָּא בִּשְׁבִיל כֶּסֶף וְזָהָב, זֶה הַדַּיָּן שֶׁמִּנּוּהוּ מִפְּנֵי עָשְׁרוֹ בִּלְבָד.</p>

<p><b>ג,ט</b>&nbsp;&nbsp;כָּל דַּיָּן שֶׁנָּתַן מָמוֹן כְּדֵי שֶׁיִּתְמַנֶּה--אָסוּר לַעֲמֹד מִפָּנָיו, וְצִוּוּ חֲכָמִים לְהָקֶל אוֹתוֹ וּלְזַלְזַל בּוֹ.&nbsp; וְאָמְרוּ חֲכָמִים, שֶׁהַטְּלִית שֶׁמִּתְעַטֵּף בָּהּ, תְּהִי בְּעֵינֶיךָ כְּמַרְדַּעַת שֶׁלַּחֲמוֹר.</p>

<p><b>ג,י</b>&nbsp;&nbsp;כָּךְ הָיָה דֶּרֶךְ הַחֲכָמִים הָרִאשׁוֹנִים, בּוֹרְחִין מִלְּהִתְמַנּוֹת; וְדוֹחֲקִין עַצְמָן הַרְבֵּה שֶׁלֹּא יֵשְׁבוּ בַּדִּין, עַד שֶׁיֵּדְעוּ שְׁאֵין שָׁם רָאוּי כְּמוֹתָן, וּשְׁאִם יִמָּנְעוּ מִן הַדִּין, תִּתְקַלְקַל הַשּׁוּרָה.&nbsp; אַף עַל פִּי כֵן, לֹא הָיוּ יוֹשְׁבִין לַדִּין, עַד שֶׁמַּכְבִּידִין עֲלֵיהֶם הָעָם וְהַזְּקֵנִים, וּפוֹצְרִים בָּם.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ד</h2>

<p><b>ד,א</b>&nbsp;&nbsp;אֶחָד בֵּית דִּין הַגָּדוֹל, אוֹ סַנְדְּרֵי קְטַנָּה, אוֹ בֵּית דִּין שֶׁלִּשְׁלוֹשָׁה--צְרִיכִין שֶׁיִּהְיֶה כָּל אֶחָד מֵהֶן, סָמוּךְ מִפִּי סָמוּךְ.&nbsp; וּמֹשֶׁה רַבֵּנוּ סָמַךְ יְהוֹשׁוּעַ בַּיָּד, שֶׁנֶּאֱמָר "וַיִּסְמֹךְ אֶת-יָדָיו עָלָיו, וַיְצַוֵּהוּ" (במדבר כז,כג).</p>

<p><b>ד,ב</b>&nbsp;&nbsp;וְכֵן הַשִּׁבְעִים זְקֵנִים--מֹשֶׁה רַבֵּנוּ סְמָכָם, וְשָׁרָת עֲלֵיהֶן שְׁכִינָה.&nbsp; וְאוֹתָן הַזְּקֵנִים סָמְכוּ לַאֲחֵרִים, וְהָאֲחֵרִים לַאֲחֵרִים; וְנִמְצְאוּ הַסְּמוּכִין אִישׁ מִפִּי אִישׁ, עַד בֵּית דִּינוֹ שֶׁלִּיהוֹשׁוּעַ, עַד בֵּית דִּינוֹ שֶׁלְּמֹשֶׁה רַבֵּנוּ.&nbsp; וְאֶחָד הַנִּסְמָךְ מִפִּי הַנָּשִׂיא, אוֹ מִפִּי אֶחָד מִן הַסְּמוּכִין, אַפִלּוּ לֹא הָיָה אוֹתוֹ הַסָּמוּךְ בַּסַּנְדְּרֵי מֵעוֹלָם.</p>

<p><b>ד,ג</b>&nbsp;&nbsp;[ב] וְכֵיצַד הִיא הַסְּמִיכָה לַדּוֹרוֹת:&nbsp; לֹא שֶׁיִּסְמְכוּ יְדֵיהֶן עַל רֹאשׁ הַזָּקֵן, אֵלָא שֶׁקּוֹרִין לוֹ רִבִּי, וְאוֹמְרִין לוֹ הֲרֵי אַתָּה סָמוּךְ, וְיֵשׁ לָךְ רְשׁוּת לָדוּן אַפִלּוּ דִּינֵי קְנָסוֹת.&nbsp; [ג] וְאֵין סוֹמְכִין סְמִיכָה זוֹ, שְׁהִיא מִנּוּי הַזְּקֵנִים לְדַיָּנוּת, אֵלָא בִּשְׁלוֹשָׁה:&nbsp; וְהוּא שֶׁיִּהְיֶה הָאֶחָד מֵהֶן, סָמוּךְ מַפִּי אֲחֵרִים כְּמוֹ שֶׁבֵּאַרְנוּ.</p>

<p><b>ד,ד</b>&nbsp;&nbsp;אֵין קָרוּי אֱלֹהִים אֵלָא בֵּית דִּין הַגָּדוֹל, שֶׁנִּסְמְכוּ בְּאֶרֶץ יִשְׂרָאֵל בִּלְבָד, וְהֶם הָאֲנָשִׁים הַחֲכָמִים הָרְאוּיִין לָדוּן שֶׁבָּדְקוּ אוֹתָן בֵּית דִּין שֶׁלְּאֶרֶץ יִשְׂרָאֵל, וְהִמְחוּ אוֹתָן וְסָמְכוּ אוֹתָן.</p>

<p><b>ד,ה</b>&nbsp;&nbsp;בָּרִאשׁוֹנָה, הָיָה כָּל מִי שֶׁנִּסְמַךְ סוֹמֵךְ תַּלְמִידָיו.&nbsp; וַחֲכָמִים חָלְקוּ כָּבוֹד לְבֵית הִלֵּל הַזָּקֵן, וְהִתְקִינוּ שֶׁלֹּא יִהְיֶה אָדָם נִסְמָךְ אֵלָא בִּרְשׁוּת הַנָּשִׂיא, וְשֶׁלֹּא יִהְיֶה הַנָּשִׂיא סוֹמֵךְ, אֵלָא אִם כֵּן הָיָה אָב בֵּית דִּין עִמּוֹ, וְלֹא יִהְיֶה אָב בֵּית דִּין סוֹמֵךְ, אֵלָא אִם כֵּן הָיָה הַנָּשִׂיא עִמּוֹ.&nbsp; אֲבָל שְׁאָר הַחֲבוּרָה, יֵשׁ לְכָל אֶחָד מֵהֶם לִסְמֹךְ בִּרְשׁוּת הַנָּשִׂיא--וְהוּא שֶׁיִּהְיוּ שְׁנַיִם עִמּוֹ, שֶׁהַסְּמִיכָה אֵינָהּ בְּפָחוּת מִשְּׁלוֹשָׁה.</p>

<p><b>ד,ו</b>&nbsp;&nbsp;אֵין סוֹמְכִין זְקֵנִים בְּחוּצָה לָאָרֶץ, וְאַף עַל פִּי שֶׁאֵלּוּ הַסּוֹמְכִין נִסְמְכוּ בָּאָרֶץ.&nbsp; אַפִלּוּ הָיוּ הַסּוֹמְכִין בָּאָרֶץ, וְהַנִּסְמָךְ חוּצָה לָאָרֶץ--אֵין סוֹמְכִין; וְאֵין צָרִיךְ לוֹמַר, אִם הָיוּ הַסּוֹמְכִין בְּחוּצָה לָאָרֶץ, וְהַנִּסְמָכִין בָּאָרֶץ.&nbsp; הָיוּ שְׁנֵיהֶם בָּאָרֶץ--סוֹמְכִין אוֹתוֹ, אַף עַל פִּי שְׁאֵינוּ עִם הַסּוֹמְכִין בְּמָקוֹם אֶחָד; אֵלָא שׁוֹלְחִין לוֹ, אוֹ כּוֹתְבִין לוֹ שְׁהוּא סָמוּךְ, וְנוֹתְנִין לוֹ רְשׁוּת לָדוּן דִּינֵי קְנָסוֹת, הוֹאִיל וּשְׁנֵיהֶם בָּאָרֶץ.&nbsp; וְכָל אֶרֶץ יִשְׂרָאֵל שֶׁהִחְזִיקוּ בָּהּ עוֹלֵי מִצְרַיִם, רְאוּיָה לִסְמִיכָה.</p>

<p><b>ד,ז</b>&nbsp;&nbsp;יֵשׁ לַסּוֹמְכִין לִסְמֹךְ אַפִלּוּ מֵאָה בְּפַעַם אַחַת, וְדָוִיד הַמֶּלֶךְ סָמַךְ שְׁלוֹשִׁים אֶלֶף בְּיוֹם אֶחָד.&nbsp; [ח] וְיֵשׁ לָהֶן לְמַנּוֹת לְכָל מַה שֶׁיִּרְצוּ, לִדְבָרִים יְחִידִים--וְהוּא, שֶׁיִּהְיֶה רָאוּי לְכָל הַדְּבָרִים.</p>

<p><b>ד,ח</b>&nbsp;&nbsp;כֵּיצַד:&nbsp; חָכָם מֻפְלָא, שֶׁרָאוּי לְהוֹרוֹת בְּכָל הַתּוֹרָה כֻּלָּהּ--יֵשׁ לְבֵית דִּין לִסְמֹךְ אוֹתוֹ וְלִתֵּן לוֹ רְשׁוּת לָדוּן, לֹא לְהוֹרוֹת בְּאִסּוּר וְהֶתֵּר, אוֹ יִתְּנוּ לוֹ רְשׁוּת לְהוֹרוֹת בְּאִסּוּר וְהֶתֵּר, לֹא לָדוּן דִּינֵי מְמוֹנוֹת, אוֹ יִתְּנוּ לוֹ רְשׁוּת לְזֶה וּלְזֶה, אֲבָל לֹא לָדוּן דִּינֵי קְנָסוֹת, אוֹ לָדוּן דִּינֵי קְנָסוֹת, אֲבָל לֹא לְהַתִּיר בְּכוֹרוֹת בְּמוּמָן, אוֹ יִתְּנוּ לוֹ רְשׁוּת לְהַתִּיר נְדָרִים בִּלְבָד, אוֹ לִרְאוֹת כְּתָמִים.&nbsp; וְכֵן כָּל כַּיּוֹצֶא בְּזֶה.</p>

<p><b>ד,ט</b>&nbsp;&nbsp;וְכֵן יֵשׁ לַסּוֹמְכִין לִתֵּן רְשׁוּת עַד זְמָן וְלוֹמַר לַנִּסְמָךְ, יֵשׁ לָךְ רְשׁוּת לָדוּן אוֹ לְהוֹרוֹת, עַד שֶׁיָּבוֹא הַנָּשִׂיא לְכָאן, אוֹ כָּל זְמָן שְׁאֵין אַתְּ עִמָּנוּ בַּמְּדִינָה.&nbsp; וְכֵן כָּל כַּיּוֹצֶא בְּזֶה.</p>

<p><b>ד,י</b>&nbsp;&nbsp;חָכָם מֻפְלָא שֶׁהָיָה סוֹמֶה בְּעֵינוֹ אַחַת--אַף עַל פִּי שְׁהוּא רָאוּי לְדִינֵי מְמוֹנוֹת--אֵין סוֹמְכִין אוֹתוֹ לְדִינֵי מְמוֹנוֹת, מִפְּנֵי שְׁאֵינוּ רָאוּי לְכָל הַדְּבָרִים.&nbsp; וְכֵן כָּל כַּיּוֹצֶא בְּזֶה.</p>

<p><b>ד,יא</b>&nbsp;&nbsp;הֲרֵי שֶׁלֹּא הָיָה בְּאֶרֶץ יִשְׂרָאֵל אֵלָא סָמוּךְ אֶחָד--מוֹשִׁיב שְׁנַיִם בְּצִדּוֹ, וְסוֹמֵךְ שִׁבְעִים כְּאֶחָד אוֹ זֶה אַחַר זֶה; וְאַחַר כָּךְ יֵעָשֶׂה הוּא וְהַשִּׁבְעִים בֵּית דִּין הַגָּדוֹל, וְיִסְמְכוּ בָּתֵּי דִּינִין אֲחֵרִים.</p>

<p><b>ד,יב</b>&nbsp;&nbsp;נִרְאִין לִי הַדְּבָרִים, שְׁאִם הִסְכִּימוּ כָּל הַחֲכָמִים שֶׁבְּאֶרֶץ יִשְׂרָאֵל לְמַנּוֹת דַּיָּנִין וְלִסְמֹךְ אוֹתָן--הֲרֵי אֵלּוּ סְמוּכִין, וְיֵשׁ לָהֶן לָדוּן דִּינֵי קְנָסוֹת, וְיֵשׁ לָהֶן לִסְמֹךְ לַאֲחֵרִים.&nbsp; אִם כֵּן, לָמָּה הָיוּ הַחֲכָמִים מִצְטַעֲרִין עַל הַסְּמִיכָה, כְּדֵי שֶׁלֹּא יִבָּטְלוּ דִּינֵי קְנָסוֹת מִיִּשְׂרָאֵל:&nbsp; לְפִי שֶׁיִּשְׂרָאֵל מְפֻזָּרִין, וְאֵי אִפְשָׁר שֶׁיַּסְכִּימוּ כֻּלָּן; וְאִם הָיָה שָׁם סָמוּךְ מִפִּי סָמוּךְ, אֵינוּ צָרִיךְ דַּעַת כֻּלָּן, אֵלָא דָּן דִּינֵי קְנָסוֹת לַכֹּל, שֶׁהֲרֵי נִסְמַךְ מִפִּי בֵּית דִּין.&nbsp; וְהַדָּבָר צָרִיךְ הֶכְרֵעַ.</p>

<p><b>ד,יג</b>&nbsp;&nbsp;[יב] בֵּית דִּין שֶׁנִּסְמְכוּ בְּאֶרֶץ יִשְׂרָאֵל, וְיָצְאוּ לְחוּצָה לָאָרֶץ--הֲרֵי הֶם דָּנִין דִּינֵי קְנָסוֹת בְּחוּצָה לָאָרֶץ, כְּדֶרֶךְ שֶׁדָּנִין בָּאָרֶץ:&nbsp; שֶׁהַסַּנְהֶדְּרִין נוֹהֶגֶת בָּאָרֶץ, וּבְחוּצָה לָאָרֶץ--וְהוּא, שֶׁיִּהְיוּ סְמוּכִין בָּאָרֶץ.</p>

<p><b>ד,יד</b>&nbsp;&nbsp;[יג] רָאשֵׁי גָלִיּוֹת שֶׁבְּבָבֶל--בִּמְקוֹם מֶלֶךְ הֶן עוֹמְדִים, וְיֵשׁ לָהֶן לִרְדּוֹת אֶת יִשְׂרָאֵל בְּכָל מָקוֹם, וְלָדוּן עֲלֵיהֶן, בֵּין רָצוּ בֵּין לֹא רָצוּ:&nbsp; שֶׁנֶּאֱמָר "לֹא-יָסוּר שֵׁבֶט מִיהוּדָה" (בראשית מט,י), אֵלּוּ רָאשֵׁי גָלִיּוֹת שֶׁבְּבָבֶל.&nbsp; [יד] וְכָל דַּיָּן הָרָאוּי לָדוּן, שֶׁנָּתַן לוֹ רֹאשׁ גָּלוּת רְשׁוּת--יֵשׁ לוֹ לָדוּן בְּכָל הָעוֹלָם כֻּלּוֹ, אַף עַל פִּי שֶׁלֹּא רָצוּ בַּעֲלֵי דִּינִין, בֵּין בָּאָרֶץ בֵּין בְּחוּצָה לָאָרֶץ, אַף עַל פִּי שְׁאֵינוּ דָּן דִּינֵי קְנָסוֹת.</p>

<p><b>ד,טו</b>&nbsp;&nbsp;כָּל דַּיָּן הָרָאוּי לָדוּן, שֶׁנָּתְנוּ לוֹ בֵּית דִּין שֶׁבְּאֶרֶץ יִשְׂרָאֵל רְשׁוּת לָדוּן--יֵשׁ לוֹ לָדוּן בְּכָל אֶרֶץ יִשְׂרָאֵל וּבָעֲיָרוֹת הָעוֹמְדוֹת עַל הַגְּבוּלִין, אַף עַל פִּי שֶׁלֹּא רָצוּ בַּעֲלֵי דִּינִין.&nbsp; אֲבָל בְּחוּצָה לָאָרֶץ, אֵין רְשׁוּתָן מוֹעֶלֶת לוֹ לִכּוֹף אֶת בַּעֲלֵי דִּינִין:&nbsp; אַף עַל פִּי שֶׁיֵּשׁ לוֹ לָדוּן דִּינֵי קְנָסוֹת בְּחוּצָה לָאָרֶץ, אֵינוּ דָּן אֵלָא לְמִי שֶׁרָצָה לָדוּן אֶצְלוֹ; אֲבָל לִכּוֹף אֶת בַּעֲלֵי דִּינִין וְלָדוּן לָהֶם, אֵין לוֹ רְשׁוּת, עַד שֶׁיִּטֹּל רְשׁוּת מֵרֹאשׁ גָּלוּת.</p>

<p><b>ד,טז</b>&nbsp;&nbsp;[טו] מִי שְׁאֵינוּ רָאוּי לָדוּן מִפְּנֵי שְׁאֵינוּ יוֹדֵעַ, אוֹ מִפְּנֵי שְׁאֵינוּ הָגוּן, שֶׁעָבַר רֹאשׁ גָּלוּת וְנָתַן לוֹ רְשׁוּת, אוֹ שֶׁטָּעוּ בֵּית דִּין וְנָתְנוּ לוֹ רְשׁוּת--אֵין הָרְשׁוּת מוֹעֶלֶת לוֹ כְּלוּם, עַד שֶׁיִּהְיֶה רָאוּי:&nbsp; שֶׁהַמַּקְדִּישׁ בַּעַל מוּם לַמִּזְבֵּחַ, אֵין קְדֻשָּׁה חָלָה עָלָיו.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ה</h2>

<p><b>ה,א</b>&nbsp;&nbsp;אֵין מַעְמִידִין מֶלֶךְ, אֵלָא עַל פִּי בֵּית דִּין שֶׁלְּשִׁבְעִים וְאֶחָד; וְאֵין עוֹשִׂין סַנְדְּרֵי קְטַנָּה לְכָל שֵׁבֶט וְשֵׁבֶט וּלְכָל עִיר וְעִיר, אֵלָא בֵּית דִּין שֶׁלְּשִׁבְעִים וְאֶחָד.&nbsp; וְאֵין דָּנִין לֹא אֶת הַשֵּׁבֶט שֶׁהֻדַּח כֻּלּוֹ, וְלֹא אֶת נְבִיא הַשֶּׁקֶר, וְלֹא אֶת כּוֹהֵן גָּדוֹל בְּדִינֵי נְפָשׁוֹת, אֵלָא בְּבֵית דִּין הַגָּדוֹל; אֲבָל דִּינֵי מְמוֹנוֹת, בִּשְׁלוֹשָׁה.</p>

<p><b>ה,ב</b>&nbsp;&nbsp;וְכֵן אֵין נַעֲשֶׂה זָקֵן מַמְרֵא, וְלֹא עוֹנְשִׁין עִיר הַנִּדַּחַת, וְלֹא מַשְׁקִין אֶת הַסּוֹטָה, אֵלָא בְּבֵית דִּין הַגָּדוֹל.&nbsp; וְאֵין מוֹסִיפִין עַל הָעִיר וְעַל הָעֲזָרוֹת, וְלֹא מוֹצִיאִין לְמִלְחֶמֶת הָרְשׁוּת וְלִמְדִידַת הֶחָלָל, אֵלָא עַל פִּי בֵּית דִּין הַגָּדוֹל:&nbsp; שֶׁנֶּאֱמָר "כָּל-הַדָּבָר הַגָּדֹל יָבִיאוּ אֵלֶיךָ" (שמות יח,כב).</p>

<p><b>ה,ג</b>&nbsp;&nbsp;[ב] אֵין דָּנִין דִּינֵי נְפָשׁוֹת בְּפָחוּת מֵעֶשְׂרִים וּשְׁלוֹשָׁה שְׁהֶן סַנְדְּרֵי קְטַנָּה, בֵּין דִּינֵי נַפְשׁוֹת אָדָם בֵּין דִּינֵי נַפְשׁוֹת בְּהֵמָה; לְפִיכָּךְ אֵין דָּנִין שׁוֹר הַנִּסְקָל, וְלֹא בְּהֵמָה הַנִּרְבַּעַת אוֹ הָרוֹבַעַת, אֵלָא בְּבֵית דִּין שֶׁלְּעֶשְׂרִים וּשְׁלוֹשָׁה.&nbsp; אַפִלּוּ אֲרִי וְדֹב וְנָמֵר וּבַרְדְּלַס, שְׁהֶן תַּרְבּוּת וְיֵשׁ לָהֶן בְּעָלִים, שֶׁהֵמִיתוּ--מִיתָתָן בְּעֶשְׂרִים וּשְׁלוֹשָׁה.&nbsp; אֲבָל נָחָשׁ שֶׁהֵמִית, אֶחָד הוֹרֵג אוֹתוֹ.</p>

<p><b>ה,ד</b>&nbsp;&nbsp;[ג] הַמּוֹצִיא שֵׁם רָע--אֵין דָּנִין אוֹתוֹ תְּחִלָּה, אֵלָא בְּבֵית דִּין שֶׁלְּעֶשְׂרִים וּשְׁלוֹשָׁה, מִפְּנֵי שֵׁישׁ בְּדִינוֹ צַד לְדִינֵי נְפָשׁוֹת, שֶׁמֶּא יִהְיֶה הַדָּבָר אֱמֶת וְתִסָּקֵל הַבַּת.&nbsp; לֹא נֶאֶמְנוּ דִּבְרֵי הַבַּעַל, וּבָא הָאָב לְתָבְעוֹ בִּקְנָס--דִּינוֹ בִּשְׁלוֹשָׁה.</p>

<p><b>ה,ה</b>&nbsp;&nbsp;וּמְנַיִן שְׁאֵין דָּנִין דִּינֵי נְפָשׁוֹת אֵלָא בְּעֶשְׂרִים וּשְׁלוֹשָׁה:&nbsp; אַף עַל פִּי שֶׁדִּבְרֵי קַבָּלָה הֶן, הֲרֵי הוּא אוֹמֵר "וְשָׁפְטוּ, הָעֵדָה .&nbsp;.&nbsp;. וְהִצִּילוּ הָעֵדָה" (במדבר לה,כד-כה)--עֵדָה שׁוֹפֶטֶת, וְעֵדָה מַצֶּלֶת.&nbsp; עֵדָה שׁוֹפֶטֶת וְהֶן הַמְּחַיְּבִין, וְעֵדָה מַצֶּלֶת וְהֶן הַמְּזַכִּין, וְאֵין עֵדָה פְּחוּתָה מֵעֲשָׂרָה--הֲרֵי עֶשְׂרִים.&nbsp; וּמוֹסִיפִין שְׁלוֹשָׁה כְּדֵי שֶׁיִּהְיֶה בֵּית דִּין שָׁקוּל, וְיִהְיֶה בּוֹ "אַחֲרֵי רַבִּים--לְהַטֹּת" (שמות כג,ב).</p>

<p><b>ה,ו</b>&nbsp;&nbsp;[ד] מַכּוֹת בִּשְׁלוֹשָׁה, וְאַף עַל פִּי שֶׁאִפְשָׁר שֶׁיָּמוּת כְּשֶׁמַּלְקִין אוֹתוֹ.&nbsp; [ה] עֲרִיפַת הָעֶגְלָה בַּחֲמִשָּׁה.&nbsp; [ז] עִבּוּר הַשָּׁנָה בְּשִׁבְעָה.&nbsp; [ו] עִבּוּר הַחֹדֶשׁ בִּשְׁלוֹשָׁה.&nbsp; וְכָל אֵלּוּ סְמוּכִין כְּמוֹ שֶׁבֵּאַרְנוּ.</p>

<p><b>ה,ז</b>&nbsp;&nbsp;[ח] דִּינֵי קְנָסוֹת--כְּגוֹן גְּזֵלוֹת וְחַבְלוֹת, וְתַשְׁלוּמֵי כֵּפֶל, וְתַשְׁלוּמֵי אַרְבָּעָה וַחֲמִשָּׁה, וְהָאוֹנֵס, וְהַמְּפַתֶּה, וְכַיּוֹצֶא בָּהֶן--אֵין דָּנִין אוֹתָן אֵלָא שְׁלוֹשָׁה מֻמְחִין, וְהֶם הַסְּמוּכִין בְּאֶרֶץ יִשְׂרָאֵל.&nbsp; אֲבָל שְׁאָר דִּינֵי מְמוֹנוֹת, כְּגוֹן הוֹדָאוֹת וְהַלְוָאוֹת--אֵינָן צְרִיכִין מֻמְחֶה; אֵלָא אַפִלּוּ שְׁלוֹשָׁה הִדְיוֹטוֹת, וְאַפִלּוּ אֶחָד מֻמְחֶה דָּן אוֹתָן.&nbsp; לְפִיכָּךְ דָּנִין בְּהוֹדָאוֹת וְהַלְוָאוֹת וְכַיּוֹצֶא בָּהֶן, בְּחוּצָה לָאָרֶץ--אַף עַל פִּי שְׁאֵין בֵּית דִּין שֶׁלְּחוּצָה לְאֶרֶץ אֱלֹהִים, שְׁלִיחוּת בֵּית דִּין שֶׁלְּאֶרֶץ יִשְׂרָאֵל עוֹשִׂין; וְאֵין לָהֶן רְשׁוּת לָדוּן דִּינֵי קְנָסוֹת בִּשְׁלִיחוּתָן.</p>

<p><b>ה,ח</b>&nbsp;&nbsp;[ט] אֵין דָּנִין בֵּית דִּין שֶׁלְּחוּצָה לָאָרֶץ אֵלָא דִּינִין הַמְּצוּיִין תָּמִיד, וְיֵשׁ בָּהֶן חֶסְרוֹן כִּיס--כְּגוֹן הוֹדָאוֹת, וְהַלְוָאוֹת, וּמַזִּיק מְמוֹן חֲבֵרוֹ.&nbsp; אֲבָל דְּבָרִים שְׁאֵינָן מְצוּיִין, אַף עַל פִּי שֶׁיֵּשׁ בָּהֶן חֶסְרוֹן כִּיס כְּגוֹן בְּהֵמָה שֶׁחָבְלָה בַּחֲבִרְתָּהּ, אוֹ דְּבָרִים הַמְּצוּיִין, אֲבָל אֵין בָּהֶן חֶסְרוֹן כִּיס כְּגוֹן תַּשְׁלוּמֵי כֵּפֶל--אֵין דָּנִין אוֹתָן דַּיָּנֵי חוּצָה לָאָרֶץ.</p>

<p><b>ה,ט</b>&nbsp;&nbsp;וְכֵן כָּל הַקְּנָסוֹת שֶׁקָּצְצוּ אוֹתָן חֲכָמִים--כְּגוֹן תּוֹקֵעַ לַחֲבֵרוֹ, וּכְסוֹטֵר אֶת חֲבֵרוֹ, וְכַיּוֹצֶא בָּהֶן--אֵין גּוֹבִין אוֹתָן דַּיָּנֵי חוּצָה לָאָרֶץ.&nbsp; וְכָל הַמְּשַׁלֵּם חֲצִי נֶזֶק--אֵין גּוֹבִין אוֹתוֹ דַּיָּנֵי חוּצָה לָאָרֶץ, חוּץ מֵחֲצִי נֶזֶק צְרוֹרוֹת, מִפְּנֵי שְׁהוּא מָמוֹן, וְאֵינוּ קְנָס.</p>

<p><b>ה,י</b>&nbsp;&nbsp;כָּל הַנִּשּׁוֹם כְּעֶבֶד, אֵין גּוֹבִין אוֹתוֹ דַּיָּנֵי חוּצָה לָאָרֶץ.&nbsp; לְפִיכָּךְ אָדָם שֶׁחָבַל בַּחֲבֵרוֹ--אֵין גּוֹבִין הַנֶּזֶק וְהַצַּעַר וְהַבֹּשֶׁת שְׁהוּא חַיָּב בָּהֶן, דַּיָּנֵי חוּצָה לָאָרֶץ; אֲבָל שֶׁבֶת וְרִפּוּי גּוֹבִין, מִפְּנֵי שֶׁיֵּשׁ בָּהֶן חֶסְרוֹן כִּיס.&nbsp; וְכֵן הוֹרוּ הַגְּאוֹנִים וְאָמְרוּ, שֶׁמַּעֲשִׂים בְּכָל יוֹם לִגְבּוֹת שֶׁבֶת וְרִפּוּי בְּבָבֶל.</p>

<p><b>ה,יא</b>&nbsp;&nbsp;בְּהֵמָה שֶׁהִזִּיקָה אֶת הָאָדָם--אֵין גּוֹבִין נִזְקוֹ דַּיָּנֵי חוּצָה לָאָרֶץ, מִפְּנֵי שְׁהוּא דָּבָר שְׁאֵינוּ מָצוּי.&nbsp; אֲבָל אָדָם שֶׁהִזִּיק בֶּהֱמַת חֲבֵרוֹ--מְשַׁלֵּם נֶזֶק שָׁלֵם בְּכָל מָקוֹם, כְּמִי שֶׁקָּרַע כְּסוּתוֹ אוֹ שִׁבַּר כֵּלָיו אוֹ קָצַץ נְטִיעוֹתָיו.</p>

<p><b>ה,יב</b>&nbsp;&nbsp;וְכֵן בְּהֵמָה שֶׁהִזִּיקָה בְּשֵׁן וְרֶגֶל--הוֹאִיל וְהִיא מוּעֶדֶת לָהֶן מִתְּחִלָּתָהּ--הֲרֵי זֶה דָּבָר מָצוּי, וְגוֹבִין אוֹתוֹ דַּיָּנֵי חוּצָה לָאָרֶץ:&nbsp; בֵּין שֶׁהִזִּיקָה בְּהֵמָה אַחֶרֶת כְּגוֹן שֶׁנִּתְחַכְּכָה בָּהּ, אוֹ אָכְלָה פֵּרוֹת שֶׁדַּרְכָּהּ לְאָכְלָן וְכַיּוֹצֶא בְּזֶה, בֵּין שֶׁהִזִּיקָה אֹכָלִין וְכֵלִים, שְׁהִיא חַיֶּבֶת עֲלֵיהֶן נֶזֶק שָׁלֵם--הַכֹּל גּוֹבִין דַּיָּנֵי חוּצָה לָאָרֶץ.</p>

<p><b>ה,יג</b>&nbsp;&nbsp;אֲבָל אִם הָיְתָה תַּמָּה וְהוּעֲדָה וְהִזִּיקָה, כְּגוֹן שֶׁנָּשְׁכָה אוֹ נָגְחָה אוֹ רָבְצָה אוֹ בָּעֲטָה אוֹ נָגְפָה--אֵין גּוֹבִין אֶת הַנֶּזֶק הַזֶּה שָׁלֵם דַּיָּנֵי חוּצָה לָאָרֶץ, שְׁאֵין מוּעָד בְּחוּצָה לָאָרֶץ.&nbsp; וְאַפִלּוּ הוּעַד בָּאָרֶץ, וְיָצָא לְחוּצָה לָאָרֶץ וְהִזִּיק--אֵין גּוֹבִין נִזְקוֹ, מִפְּנֵי שְׁאֵין זֶה דָּבָר מָצוּי.</p>

<p><b>ה,יד</b>&nbsp;&nbsp;[יב] וּמִפְּנֵי מַה אֵין מוּעָד בְּחוּצָה לָאָרֶץ:&nbsp; לְפִי שֶׁצָּרִיךְ לְהָעִיד בּוֹ בִּפְנֵי בֵּית דִּין, וְאֵין שָׁם בֵּית דִּין אֵלָא הַסְּמוּכִין בָּאָרֶץ.&nbsp; לְפִיכָּךְ אִם הָיוּ בֵּית דִּין בְּחוּצָה לָאָרֶץ--כְּשֵׁם שְׁהֶן דָּנִין דִּינֵי קְנָסוֹת בְּחוּצָה לָאָרֶץ, כָּךְ מְעִידִין אֶת הַבְּהֵמָה בִּפְנֵיהֶם בְּחוּצָה לָאָרֶץ.</p>

<p><b>ה,טו</b>&nbsp;&nbsp;[יג] מִי שֶׁגָּנַב אוֹ גָּזַל, גּוֹבִין מִמֶּנּוּ הַקֶּרֶן דַּיָּנֵי חוּצָה לָאָרֶץ; אֲבָל הַתּוֹסֶפֶת, אֵין גּוֹבִין אוֹתָהּ.&nbsp; [יד] וְלֹא כָּל הַמְּשַׁלֵּם עַל פִּי עַצְמוֹ, גּוֹבִין מִמֶּנּוּ דַּיָּנֵי חוּצָה לָאָרֶץ:&nbsp; שֶׁהֲרֵי הַפְּגָם וְהַבֹּשֶׁת וְהַכֹּפֶר, מְשַׁלֵּם אָדָם עַל פִּי עַצְמוֹ, כְּגוֹן שֶׁאָמַר פִּתִּיתִי בִּתּוֹ שֶׁלִּפְלוֹנִי--אֵין גּוֹבִין אוֹתוֹ דַּיָּנֵי חוּצָה לָאָרֶץ.</p>

<p><b>ה,טז</b>&nbsp;&nbsp;[טו] דִּינֵי גְּרָמוֹת אֵינָן כִּקְנָסוֹת, וְגוֹבִין אוֹתָן וְדָנִין בָּהֶן בְּחוּצָה לָאָרֶץ.&nbsp; [טז] וְכֵן דִּין הַמּוֹסֵר מְמוֹן חֲבֵרוֹ--אַף עַל פִּי שֶׁלֹּא עָשָׂה מַעֲשֶׂה, גּוֹבִין אוֹתָן דַּיָּנֵי חוּצָה לָאָרֶץ.</p>

<p><b>ה,יז</b>&nbsp;&nbsp;מִנְהַג הַיְּשִׁיבוֹת בְּחוּצָה לָאָרֶץ--אַף עַל פִּי שְׁאֵין גּוֹבִין שָׁם קְנָס--מְנַדִּין אוֹתוֹ, עַד שֶׁיְּפַיַּס לְבַעַל דִּינוֹ אוֹ יַעֲלֶה עִמּוֹ לַדִּין לְאֶרֶץ יִשְׂרָאֵל.&nbsp; וְכֵיוָן שֶׁיִּתֵּן לוֹ שֵׁעוּר הָרָאוּי לוֹ, מַתִּירִין נִדּוּיוֹ, בֵּין שֶׁנִּתְפַּיַּס בַּעַל דִּינוֹ, בֵּין שֶׁלֹּא נִתְפַּיַּס.&nbsp; וְכֵן אִם תָּפַס הַנִּזָּק שֵׁעוּר מַה שֶׁרָאוּי לוֹ לִטֹּל, אֵין מוֹצִיאִין מִיָּדוֹ.</p>

<p><b>ה,יח</b>&nbsp;&nbsp;יָחִיד שְׁהוּא מֻמְחֶה לָרַבִּים--אַף עַל פִּי שְׁהוּא דָּן דִּינֵי מְמוֹנוֹת יְחִידִי--אֵין הַהוֹדָאָה בְּפָנָיו הוֹדָאָה בְּבֵית דִּין, וְאַפִלּוּ הָיָה סָמוּךְ.&nbsp; אֲבָל הַשְּׁלוֹשָׁה--אַף עַל פִּי שְׁאֵינָן סְמוּכִין, וַהֲרֵי הֶן הִדְיוֹטוֹת וְאֵין אֲנִי קוֹרֶא בָּהֶם אֱלֹהִים--הֲרֵי הַהוֹדָיָה בִּפְנֵיהֶם, הוֹדָיָה בְּבֵית דִּין.</p>

<p><b>ה,יט</b>&nbsp;&nbsp;וְכֵן הַכּוֹפֵר בִּפְנֵיהֶם, וְאַחַר כָּךְ בָּאוּ עֵדִים--הֻחְזַק כַּפְרָן, וְאֵינוּ יָכוֹל לַחְזֹר וְלִטְעֹן כְּמוֹ שֶׁבֵּאַרְנוּ.&nbsp; כְּלָלוֹ שֶׁלַּדָּבָר--הֲרֵי הֶן לְעִנְיַן הוֹדָאוֹת וְהַלְוָאוֹת וְכַיּוֹצֶא בָּהֶן, כְּבֵית דִּין הַסְּמוּכִין לְכָל הַדְּבָרִים.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ו</h2>

<p><b>ו,א</b>&nbsp;&nbsp;כָּל דַּיָּן שֶׁדָּן דִּינֵי מְמוֹנוֹת וְטָעָה--אִם טָעָה בִּדְבָרִים הַגְּלוּיִין הַיְּדוּעִין, כְּגוֹן דִּינִין הַמְּפֹרָשִׁין בַּמִּשְׁנָה אוֹ בַּתַּלְמוּד--חוֹזֵר הַדִּין וּמַחְזִירִין הַדָּבָר כְּשֶׁהָיָה מִקֹּדֶם, וְדָנִין בּוֹ כַּהֲלָכָה.</p>

<p><b>ו,ב</b>&nbsp;&nbsp;וְאִם אֵי אִפְשָׁר לְהַחְזִיר, כְּגוֹן שֶׁהָלַךְ זֶה שֶׁנָּטַל הַמָּמוֹן שֶׁלֹּא כַּדִּין לִמְדִינַת הַיָּם, אוֹ שֶׁהָיָה אַלָּם, אוֹ שֶׁטִּמֵּא דָּבָר הַטָּהוֹר, אוֹ שֶׁהוֹרָה בַּכְּשֵׁרָה שְׁהִיא טְרֵפָה וְהֶאֱכִילָהּ לַכְּלָבִים, וְכַיּוֹצֶא בְּזֶה--הֲרֵי זֶה פָּטוּר מִלְּשַׁלַּם:&nbsp; אַף עַל פִּי שֶׁגָּרַם לְהֶזֵּק, לֹא נִתְכַּוַּן לְהַזִּיק.</p>

<p><b>ו,ג</b>&nbsp;&nbsp;[ב] טָעָה בְּשִׁקּוּל הַדַּעַת, כְּגוֹן דָּבָר שְׁהוּא מַחְלֹקֶת תַּנָּאִין אוֹ אֲמוֹרָאִין, וְלֹא נִפְסְקָה הֲלָכָה כְּאֶחָד מֵהֶן בַּפֵּרוּשׁ, וְעָשָׂה כְּאֶחָד מֵהֶן, וְלֹא יָדַע שֶׁכְּבָר פָּשַׁט הַמַּעֲשֶׂה בְּכָל הָעוֹלָם כְּדִבְרֵי הָאַחֵר--אִם הָיָה זֶה הַדַּיָּן מֻמְחֶה, וְנוֹטֵל רְשׁוּת מֵרֹאשׁ גָּלוּת, אוֹ שֶׁלֹּא הָיָה נוֹטֵל רְשׁוּת, אֲבָל קִבְּלוּ אוֹתוֹ בַּעֲלֵי דִּינִין עֲלֵיהֶן--הוֹאִיל וְהוּא מֻמְחֶה, חוֹזֵר הַדִּין; וְאִם אֵי אִפְשָׁר לְהַחְזִיר, פָּטוּר מִלְּשַׁלַּם.</p>

<p><b>ו,ד</b>&nbsp;&nbsp;אֶחָד הַנּוֹטֵל רְשׁוּת מֵרֹאשׁ גָּלוּת, אוֹ הַנּוֹטֵל רְשׁוּת מִבֵּית דִּין שֶׁלְּיִשְׂרָאֵל בְּאֶרֶץ יִשְׂרָאֵל, אֲבָל לֹא בְּחוּצָה לָאָרֶץ, כְּמוֹ שֶׁבֵּאַרְנוּ.</p>

<p><b>ו,ה</b>&nbsp;&nbsp;[ג] הָיָה הַטּוֹעֶה מֻמְחֵה בֵּית דִּין, וְלֹא נָטַל רְשׁוּת וְלֹא קִבְּלוּ אוֹתוֹ בַּעֲלֵי דִּינִין עֲלֵיהֶן, אוֹ שֶׁלֹּא הָיָה מֻמְחֶה, אֲבָל קִבְּלוּ אוֹתוֹ בַּעֲלֵי דִּינִין עֲלֵיהֶן לָדוּן לָהֶן כַּדִּין, וְטָעָה בְּשִׁקּוּל הַדַּעַת--אִם נָשָׂא וְנָתַן בַּיָּד, מַה שֶׁעָשָׂה עָשׂוּי וִישַׁלַּם מִבֵּיתוֹ.&nbsp; וְאִם לֹא נָשָׂא וְנָתַן בַּיָּד, יַחְזֹר הַדִּין; וְאִם אֵי אִפְשָׁר לַחְזֹר, יְשַׁלַּם מִבֵּיתוֹ.</p>

<p><b>ו,ו</b>&nbsp;&nbsp;[ד] אֲבָל מִי שְׁאֵינוּ מֻמְחֶה, וְלֹא קִבְּלוּ אוֹתוֹ בַּעֲלֵי דִּינִין--אַף עַל פִּי שֶׁנָּטַל רְשׁוּת--הֲרֵי זֶה בִּכְלַל בַּעֲלֵי זְרוֹעַ, וְאֵינוּ בִּכְלַל הַדַּיָּנִין.&nbsp; לְפִיכָּךְ אֵין דִּינָיו דִּין, בֵּין טָעָה בֵּין לֹא טָעָה; וְכָל אֶחָד מִבַּעֲלֵי דִּינִין--אִם רָצָה, חוֹזֵר וְדָן בִּפְנֵי בֵּית דִּין.</p>

<p><b>ו,ז</b>&nbsp;&nbsp;וְאִם טָעָה, וְנָשָׂא וְנָתַן בַּיָּד--חַיָּב לְשַׁלַּם מִבֵּיתוֹ, וְחוֹזֵר וְלוֹקֵחַ מִבַּעַל דִּין זֶה שֶׁנָּתַן לוֹ שֶׁלֹּא כַּהֲלָכָה.&nbsp; וְאִם אֵין לוֹ לְהַחְזִיר, אוֹ שֶׁטִּמֵּא, אוֹ שֶׁהֶאֱכִיל דָּבָר הַמֻּתָּר לַכְּלָבִים--יְשַׁלַּם כְּדִין כָּל גּוֹרֵם לְהַזִּיק, שֶׁזֶּה מִתְכַּוֵּן לְהַזִּיק הוּא.</p>

<p><b>ו,ח</b>&nbsp;&nbsp;[ה] דַּיָּן שֶׁטָּעָה, וְחִיַּב שְׁבוּעָה לְמִי שְׁאֵינוּ חַיָּב בָּהּ, וְעָשָׂה זֶה פְּשָׁרָה עִם בַּעַל דִּינוֹ כְּדֵי שֶׁלֹּא יִשָּׁבַע, וְאַחַר כָּךְ יָדַע שְׁאֵינוּ בֶּן שְׁבוּעָה--אַף עַל פִּי שֶׁקָּנוּ מִיָּדוֹ עַל הַפְּשָׁרָה, אֵינָהּ כְּלוּם:&nbsp; שֶׁלֹּא קִבַּל עָלָיו לִתֵּן לוֹ אוֹ לִמְחֹל לוֹ, אֵלָא כְּדֵי שֶׁיִּפָּטֵר מִשְּׁבוּעָה שֶׁחִיְּבוֹ בָּהּ הַטּוֹעֶה; וְכָל קִנְיָן בִּטְעוּת, חוֹזֵר.&nbsp; וְכֵן כָּל כַּיּוֹצֶא בְּזֶה.</p>

<p><b>ו,ט</b>&nbsp;&nbsp;[ו] שְׁנַיִם שֶׁנִּתְעַצְּמוּ בַּדִּין--אֶחָד אוֹמֵר נָדוּן כָּאן, וְאֶחָד אוֹמֵר נַעֲלֶה לְבֵית דִּין הַגָּדוֹל שֶׁמֶּא יִטְעוּ אֵלּוּ הַדַּיָּנִין וְיוֹצִיאוּ מָמוֹן שֶׁלֹּא כַּדִּין--כּוֹפִין אוֹתוֹ, וְדָן בְּעִירוֹ.&nbsp; וְאִם אָמַר כִּתְבוּ וּתְנוּ לִי מֵאֵיזֶה טַעַם דַּנְתּוּנִי, שֶׁמֶּא טְעִיתֶם--כּוֹתְבִים וְנוֹתְנִין לוֹ, וְאַחַר כָּךְ מוֹצִיאִין מִמֶּנּוּ.&nbsp; וְאִם הֻצְרַךְ דָּבָר לִשְׁאֹל מִבֵּית דִּין הַגָּדוֹל שֶׁבִּירוּשָׁלַיִם--כּוֹתְבִין וְשׁוֹלְחִין וְשׁוֹאֲלִין, וְדָנִין לָהֶם בְּעִירָם כְּפִי מַה שֶׁיָּבוֹא בִּכְתָב בֵּית דִּין הַגָּדוֹל.</p>

<p><b>ו,י</b>&nbsp;&nbsp;[ז] בַּמֶּה דְּבָרִים אֲמוּרִים, בִּשְׁאָר הַדִּינִין שֶׁזֶּה טוֹעֵן וְזֶה טוֹעֵן, אוֹ בְּשֶׁאָמַר הַמַּלְוֶה נָדוּן כָּאן וְהַלּוֹוֶה אוֹמֵר נֵלֵךְ לְבֵית דִּין הַגָּדוֹל.&nbsp; אֲבָל אִם אָמַר הַמַּלְוֶה נֵלֵךְ לְבֵית דִּין הַגָּדוֹל--כּוֹפִין אֶת הַלּוֹוֶה וְעוֹלֶה עִמּוֹ, שֶׁנֶּאֱמָר "עֶבֶד לֹוֶה, לְאִישׁ מַלְוֶה" (משלי כב,ז).</p>

<p><b>ו,יא</b>&nbsp;&nbsp;וְכֵן אִם טָעַן זֶה שֶׁהִזִּיקוֹ אוֹ גְּזָלוֹ, וְרָצָה הַטּוֹעֵן לַעֲלוֹת--כּוֹפִין בֵּית דִּין שֶׁבְּעִירוֹ אֶת הַנִּטְעָן לַעֲלוֹת עִמּוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>ו,יב</b>&nbsp;&nbsp;[ח] בַּמֶּה דְּבָרִים אֲמוּרִים, בְּשֶׁהָיוּ שָׁם עֵדִים אוֹ רְאָיָה לַנִּגְזָל אוֹ לַנִּזָּק אוֹ לַמַּלְוֶה; אֲבָל טְעָנָה רֵיקָנִית, אֵין מְחַיְּבִין אֶת הַנִּטְעָן לָצֵאת כְּלָל, אֵלָא נִשְׁבָּע בִּמְקוֹמוֹ, וְנִפְטָר.</p>

<p><b>ו,יג</b>&nbsp;&nbsp;[ט] וְכֵן הַדִּין בַּזְּמָן הַזֶּה, שְׁאֵין שָׁם בֵּית דִּין גָּדוֹל, אֲבָל יֵשׁ מְקוֹמוֹת שֶׁיֵּשׁ בָּהֶן חֲכָמִים גְּדוֹלִים מֻמְחִין לָרַבִּים, וּמְקוֹמוֹת שֶׁיֵּשׁ בָּהֶן תַּלְמִידִים שְׁאֵינָן כְּמוֹתָן:&nbsp; אִם אָמַר הַמַּלְוֶה, נֵלֵךְ לְמָקוֹם פְּלוֹנִי שֶׁבְּאַרְצוֹ לִפְנֵי פְּלוֹנִי הַגָּדוֹל, וְנָדוּן לְפָנָיו בְּדִין זֶה--שֶׁכּוֹפִין אֶת הַלּוֹוֶה, וְהוֹלֵךְ עִמּוֹ.&nbsp; וְכָּךְ הָיוּ מַעֲשִׂים בִּסְפָרַד בְּכָל יוֹם.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ז</h2>

<p><b>ז,א</b>&nbsp;&nbsp;אֶחָד מִבַּעֲלֵי דִּינִין שֶׁאָמַר פְּלוֹנִי יָדוּן לִי, וְאָמַר בַּעַל דִּינוֹ פְּלוֹנִי יָדוּן לִי--הֲרֵי אֵלּוּ שְׁנֵי הַדַּיָּנִין שֶׁבֵּרַר זֶה אֶחָד וְזֶה אֶחָד, בּוֹרְרִין לָהֶן דַּיָּן שְׁלִישִׁי; וּשְׁלָשְׁתָּן דָּנִין לִשְׁנֵיהֶן, שֶׁמִּתּוֹךְ כָּךְ יֵצֵא הַדִּין לַאֲמִתּוֹ.&nbsp; אַפִלּוּ הָיָה הָאֶחָד שֶׁבֵּרְרוֹ בַּעַל הַדִּין חָכָם גָּדוֹל וְסָמוּךְ, אֵינוּ יָכוֹל לִכּוֹף אֶת בַּעַל דִּינוֹ שֶׁיָּדוּן אֵצֶל זֶה, אֵלָא גַּם הוּא בּוֹרֵר מִי שֶׁיִּרְצֶה.</p>

<p><b>ז,ב</b>&nbsp;&nbsp;מִי שֶׁקִּבַּל עָלָיו קָרוֹב אוֹ פָּסוּל, בֵּין לִהְיוֹתוֹ דַּיָּן בֵּין לִהְיוֹתוֹ עָלָיו עֵד, אַפִלּוּ קִבַּל אֶחָד מִן הַפְּסוּלִים בָּעֲבֵרָה כִּשְׁנֵי עֵדִים כְּשֵׁרִים לְהָעִיד עָלָיו, אוֹ כִּשְׁלוֹשָׁה בֵּית דִּין מֻמְחִין לָדוּן לוֹ--בֵּין שֶׁקִּבַּל עַל עַצְמוֹ לְאַבַּד זָכִיּוֹתָיו וְלִמְחֹל מַה שְׁהוּא טוֹעֵן עַל פִּיהֶם, בֵּין שֶׁקִּבַּל שֶׁיִּתֵּן כָּל מַה שֶׁיִּטְעֹן עָלָיו חֲבֵרוֹ בְּעֵדוּת זֶה הַפָּסוּל אוֹ בְּדִינָיו--אִם קָנוּ מִיָּדוֹ עַל זֶה, אֵינוּ יָכוֹל לַחְזֹר בּוֹ; וְאִם לֹא קָנוּ מִיָּדוֹ, יֵשׁ לוֹ לַחְזֹר בּוֹ עַד שֶׁיִּגָּמֵר הַדִּין.&nbsp; נִגְמַר הַדִּין, וְהוֹצִיא הַמָּמוֹן בְּדִין זֶה הַפָּסוּל אוֹ בְּעֵדוּתוֹ--אֵינוּ יָכוֹל לַחְזֹר בּוֹ.</p>

<p><b>ז,ג</b>&nbsp;&nbsp;וְכֵן מִי שֶׁנִּתְחַיַּב לַחֲבֵרוֹ שְׁבוּעָה בְּבֵית דִּין, וְאָמַר לוֹ הִשָּׁבַע לִי בְּחַיֵּי רֹאשָׁךְ וְהִפָּטֵר, אוֹ הִשָּׁבַע לִי בְּחַיֵּי רֹאשָׁךְ וַאֲנִי אֶתֵּן לָךְ כָּל מַה שֶׁתִּטְעֹן--אִם קָנוּ מִיָּדוֹ, אֵינוּ יָכוֹל לַחְזֹר בּוֹ; וְאִם לֹא קָנוּ מִיָּדוֹ, יֵשׁ לוֹ לַחְזֹר בּוֹ עַד שֶׁיִּגָּמֵר הַדִּין.&nbsp; נִגְמַר הַדִּין, וְנִשְׁבַּע כְּמוֹ שֶׁאָמַר לוֹ--אֵינוּ יָכוֹל לַחְזֹר בּוֹ, וְחַיָּב לְשַׁלַּם.</p>

<p><b>ז,ד</b>&nbsp;&nbsp;וְהוּא הַדִּין לְמִי שֶׁנִּתְחַיַּב שְׁבוּעַת הֶסֵּת, וַהֲפָכָהּ--אִם קָנוּ מִיָּדוֹ, אוֹ אִם נִשְׁבַּע זֶה שֶׁנֶּהְפְּכָה עָלָיו--אֵינוּ יָכוֹל לַחְזֹר בּוֹ.&nbsp; [ה] וְהוּא הַדִּין לְמִי שֶׁלֹּא הָיָה חַיָּב שְׁבוּעָה, וְאָמַר אֲנִי אִשָּׁבַע לָךְ שְׁבוּעָה חֲמוּרָה--אִם קָנוּ מִיָּדוֹ, אֵינוּ יָכוֹל לַחְזֹר בּוֹ; וְאִם לֹא קָנוּ מִיָּדוֹ--אַף עַל פִּי שֶׁקִּבַּל בְּבֵית דִּין--חוֹזֵר, עַד שֶׁיִּגָּמֵר הַדִּין וְיִשָּׁבַע.</p>

<p><b>ז,ה</b>&nbsp;&nbsp;[ו] מִי שֶׁנִּתְחַיַּב בַּדִּין, וְהֵבִיא עֵדִים אוֹ רְאָיָה לִזְכוּתוֹ--סוֹתֵר אֶת הַדִּין, וְחוֹזֵר הַדִּין:&nbsp; אַף עַל פִּי שֶׁכְּבָר נִגְמַר הַדִּין, כָּל זְמָן שְׁהוּא מֵבִיא רְאָיָה, סוֹתֵר.</p>

<p><b>ז,ו</b>&nbsp;&nbsp;אָמְרוּ לוֹ הַדַּיָּנִין, כָּל רְאָיוֹת שֶׁיֵּשׁ לָךְ הָבֵא מִכָּאן וְעַד שְׁלוֹשִׁים יוֹם--אַף עַל פִּי שֶׁהֵבִיא רְאָיָה לְאַחַר שְׁלוֹשִׁים יוֹם, סוֹתֵר אֶת הַדִּין:&nbsp; מַה יַעֲשֶׂה--לֹא מָצָא בְּתוֹךְ שְׁלוֹשִׁים יוֹם, וּמָצָא לְאַחַר שְׁלוֹשִׁים יוֹם.</p>

<p><b>ז,ז</b>&nbsp;&nbsp;אֲבָל אִם סָתַם אֶת טְעָנוֹתָיו, אֵינוּ סוֹתֵר.&nbsp; כֵּיצַד:&nbsp; אָמְרוּ לוֹ יֵשׁ לָךְ עֵדִים, אָמַר אֵין לִי עֵדִים, יֵשׁ לָךְ רְאָיָה, אָמַר אֵין לִי רְאָיָה, וְדָנוּ אוֹתוֹ, וְחִיְּבוּהוּ--כֵּיוָן שֶׁרָאָה שֶׁנִּתְחַיַּב, אָמַר קָרְבוּ פְּלוֹנִי וּפְלוֹנִי וַהֲעִידוּנִי, אוֹ שֶׁהוֹצִיא רְאָיָה מִתּוֹךְ אֲפֻנְדָּתוֹ--אֵין זֶה כְּלוּם, וְאֵין מַשְׁגִיחִין עַל עֵדָיו וְלֹא עַל רְאָיָתוֹ.</p>

<p><b>ז,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיְתָה הָרְאָיָה אֶצְלוֹ וְהָעֵדִים עִמּוֹ בַּמְּדִינָה.&nbsp; אֲבָל אִם אָמַר אֵין לִי עֵדִים וְאֵין לִי רְאָיָה, וּלְאַחַר מִכָּאן בָּאוּ לוֹ עֵדִים מִמְּדִינַת הַיָּם, אוֹ שֶׁהָיְתָה הַחֵמֶת שֶׁלְּאָבִיו שֶׁיֵּשׁ בָּהּ הַשְּׁטָרוֹת מֻפְקֶדֶת בְּיַד אֲחֵרִים, וּבָא זֶה שֶׁהַפִּקָּדוֹן אֶצְלוֹ וְהוֹצִיא לוֹ רְאָיָתוֹ--הֲרֵי זֶה מֵבִיא וְסוֹתֵר.</p>

<p><b>ז,ט</b>&nbsp;&nbsp;וּמִפְּנֵי מַה סוֹתֵר--מִפְּנֵי שֶׁיָּכוֹל לִטְעֹן וְלוֹמַר, זֶה שֶׁאָמַרְתִּי אֵין לִי עֵדִים וְלֹא רְאָיָה, מִפְּנֵי שֶׁלֹּא הָיוּ מְצוּיִין אֶצְלִי.&nbsp; וְכָל זְמָן שֶׁיָּכוֹל לִטְעֹן וְלוֹמַר, מִפְּנֵי כָּךְ וְכָּךְ אָמַרְתִּי אֵין לִי עֵדִים וְאֵין לִי רְאָיָה, וְהָיָה מַמָּשׁ בִּדְבָרָיו--הֲרֵי זֶה לֹא סָתַם טְעָנוֹתָיו, וְסוֹתֵר.</p>

<p><b>ז,י</b>&nbsp;&nbsp;לְפִיכָּךְ אִם פֵּרַשׁ וְאָמַר, אֵין לִי עֵדִים כְּלָל, לֹא הֵנָּה וְלֹא בִּמְדִינַת הַיָּם, וְלֹא רְאָיָה כְּלָל, לֹא בְּיָדִי וְלֹא בְּיַד אֲחֵרִים--אֵינוּ יָכוֹל לִסְתֹּר.</p>

<p><b>ז,יא</b>&nbsp;&nbsp;[ט] בַּמֶּה דְּבָרִים אֲמוּרִים, בְּגָדוֹל שֶׁנִּתְחַיַּב וְהֵבִיא רְאָיָה וְעֵדִים אַחַר שֶׁסָּתַם טְעָנוֹתָיו.&nbsp; אֲבָל יוֹרֵשׁ שֶׁהָיָה קָטָן כְּשֶׁמֵּת מוֹרִישׁוֹ, וּבָאוּ עָלָיו טְעָנוֹת מֵחֲמַת מוֹרִישׁוֹ אַחַר שֶׁהִגְדִּיל, וְאָמַר אֵין לִי עֵדִים וְאֵין לִי רְאָיָה, וְאַחַר שֶׁיָּצָא חַיָּב מִבֵּית דִּין אָמְרוּ לוֹ אֲחֵרִים, אָנוּ יוֹדְעִין לְאָבִיךָ עֵדוּת שֶׁתִּסְתֹּר בָּהּ דִּין זֶה, אוֹ אָמַר לוֹ אֶחָד, מוֹרִישָׁךְ הִפְקִיד אֶצְלִי רְאָיָה זוֹ--הֲרֵי זֶה מֵבִיא מִיָּד וְסוֹתֵר:&nbsp; שְׁאֵין הַיּוֹרֵשׁ הַקָּטָן, יוֹדֵעַ כָּל רְאָיוֹת מוֹרִישׁוֹ.</p>

<p><b>ז,יב</b>&nbsp;&nbsp;[י] מִי שֶׁקָּנוּ מִיָּדוֹ שְׁאִם לֹא יָבוֹא בְּיוֹם פְּלוֹנִי וְיִשָּׁבַע, יִהְיֶה חֲבֵרוֹ נֶאֱמָן בִּטְעָנוֹתָיו וְיִטֹּל כָּל מַה שֶׁטָּעַן בְּלֹא שְׁבוּעָה, אוֹ שְׁאִם לֹא יָבוֹא בְּיוֹם פְּלוֹנִי וְיִשָּׁבַע וְיִטֹּל, אִבַּד אֶת זְכוּתוֹ וְאֵין לוֹ כְּלוּם וְיִפָּטֵר חֲבֵרוֹ, וְעָבַר הַיּוֹם, וְלֹא בָא--נִתְקַיְּמוּ הַתְּנָאִין, וְאָבְדָה זְכוּתוֹ.&nbsp; וְאִם הֵבִיא רְאָיָה שֶׁהָיָה אָנוּס בְּאוֹתוֹ הַיּוֹם, הֲרֵי זֶה פָּטוּר מִקִּנְיָן זֶה; וְיִשָּׁבַע כְּשֶׁיִּתְבְּעֶנּוּ חֲבֵרוֹ, כְּשֶׁהָיָה מִקֹּדֶם.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ח</h2>

<p><b>ח,א</b>&nbsp;&nbsp;בֵּית דִּין שֶׁנֶּחְלְקוּ, מִקְצָתָן אוֹמְרִים זַכָּאי וּמִקְצָתָן אוֹמְרִים חַיָּב--הוֹלְכִין אַחַר הָרֹב, וְזוֹ מִצְוַת עֲשֵׂה שֶׁלַּתּוֹרָה:&nbsp; שֶׁנֶּאֱמָר "אַחֲרֵי רַבִּים--לְהַטֹּת" (שמות כג,ב).</p>

<p><b>ח,ב</b>&nbsp;&nbsp;בַּמֶּה דְּבָרִים אֲמוּרִים, בְּדִינֵי מְמוֹנוֹת, וּבִשְׁאָר דִּינֵי אִסּוּר וְהֶתֵּר, וְטָמֵא וְטָהוֹר, וְכַיּוֹצֶא בָּהֶן.&nbsp; אֲבָל בְּדִינֵי נְפָשׁוֹת--אִם נֶחְלְקוּ בְּזֶה הַחוֹטֶא אִם יֵהָרֵג, אוֹ לֹא יֵהָרֵג--אִם הָיוּ הָרֹב מְזַכִּין, זַכָּאי; וְאִם הָיוּ הָרֹב מְחַיָּבִין--אֵינוּ נֶהְרָג, עַד שֶׁיִּהְיוּ הַמְּחַיָּבִין יָתֵר עַל הַמְּזַכִּין שְׁנַיִם.</p>

<p><b>ח,ג</b>&nbsp;&nbsp;מִפִּי הַשְּׁמוּעָה לָמְדוּ, שֶׁעַל זֶה הִזְהִיר בַּתּוֹרָה וְאָמַר "לֹא-תִהְיֶה אַחֲרֵי-רַבִּים, לְרָעֹת" (שמות כג,ב).&nbsp; כְּלוֹמַר אִם הָיוּ הָרֹב נוֹטִין לְרָעָה, לַהְרֹג--לֹא תִהְיֶה אַחֲרֵיהֶם, עַד שֶׁיַּטּוּ הַטָּיָה גְּדוֹלָה וְיוֹסִיפוּ הַמְּחַיָּבִין שְׁנַיִם:&nbsp; שֶׁנֶּאֱמָר "לִנְטֹת אַחֲרֵי רַבִּים--לְהַטֹּת" (שם)--הַטּוֹתָךְ לְטוֹבָה, עַל פִּי אֶחָד; וּלְרָעָה, עַל פִּי שְׁנַיִם.&nbsp; וְכָל אֵלּוּ הַדְּבָרִים, קַבָּלָה הֶם.</p>

<p><b>ח,ד</b>&nbsp;&nbsp;[ב] בֵּית דִּין שֶׁלִּשְׁלוֹשָׁה שֶׁנֶּחְלְקוּ--שְׁנַיִם אוֹמְרִים זַכָּאי וְאֶחָד אוֹמֵר חַיָּב, הֲרֵי זֶה זַכָּאי; שְׁנַיִם אוֹמְרִים חַיָּב וְאֶחָד אוֹמֵר זַכָּאי, הֲרֵי זֶה חַיָּב.&nbsp; אֶחָד אוֹמֵר זַכָּאי וְאֶחָד אוֹמֵר חַיָּב, וְאֶחָד אוֹמֵר אֵינִי יוֹדֵעַ, אוֹ שֶׁאָמְרוּ שְׁנַיִם זַכָּאי אוֹ חַיָּב, וְהַשְּׁלִישִׁי אוֹמֵר אֵינִי יוֹדֵעַ--יוֹסִיפוּ שְׁנַיִם.</p>

<p><b>ח,ה</b>&nbsp;&nbsp;נִמְצְאוּ חֲמִשָּׁה נוֹשְׂאִין וְנוֹתְנִין בַּדָּבָר:&nbsp; אָמְרוּ שְׁלוֹשָׁה מֵהֶם זַכָּאי וּשְׁנַיִם חַיָּב, הֲרֵי זֶה זַכָּאי; אָמְרוּ שְׁלוֹשָׁה חַיָּב וּשְׁנַיִם זַכָּאי, הֲרֵי זֶה חַיָּב; אָמְרוּ שְׁנַיִם זַכָּאי וּשְׁנַיִם חַיָּב, וְאֶחָד אוֹמֵר אֵינִי יוֹדֵעַ--מוֹסִיפִין שְׁנַיִם.</p>

<p><b>ח,ו</b>&nbsp;&nbsp;אֲבָל אִם אָמְרוּ אַרְבָּעָה זַכָּאי אוֹ חַיָּב, וְאֶחָד אוֹמֵר אֵינִי יוֹדֵעַ, אוֹ שֶׁאָמְרוּ שְׁלוֹשָׁה זַכָּאי וְאֶחָד חַיָּב, וְאָמַר אֶחָד אֵינִי יוֹדֵעַ--בֵּין שֶׁהָיָה זֶה שֶׁאָמַר אֵינִי יוֹדֵעַ הוּא שֶׁאָמַר אֵינִי יוֹדֵעַ בַּתְּחִלָּה, בֵּין שֶׁאָמַר אַחֵר--הוֹלְכִים אַחַר הָרֹב.&nbsp; הָיוּ מֶחְצָה לְמֶחְצָה, וְאֶחָד אוֹמֵר אֵינִי יוֹדֵעַ--הֲרֵי אֵלּוּ מוֹסִיפִין שְׁנַיִם אֲחֵרִים; וְכֵן אִם נִסְתַּפַּק הַדָּבָר--מוֹסִיפִין וְהוֹלְכִין, עַד שִׁבְעִים וְאֶחָד.</p>

<p><b>ח,ז</b>&nbsp;&nbsp;הִגִּיעוּ לְשִׁבְעִים וְאֶחָד--אָמְרוּ חֲמִשָּׁה וּשְׁלוֹשִׁים חַיָּב וַחֲמִשָּׁה וּשְׁלוֹשִׁים זַכָּאי, וְאֶחָד אוֹמֵר אֵינִי יוֹדֵעַ--נוֹשְׂאִין וְנוֹתְנִין עִמּוֹ עַד שֶׁיַּחְזֹר לְדִבְרֵי הַצַּד הָאֶחָד, וְנִמְצְאוּ שִׁשָּׁה וּשְׁלוֹשִׁים מְזַכִּין אוֹ מְחַיָּבִין.&nbsp; וְאִם לֹא חָזַר, לֹא הוּא וְלֹא אֶחָד מֵהֶן--הֲרֵי הַדָּבָר סָפֵק, וּמַעְמִידִין אֶת הַמָּמוֹן בְּחֶזְקַת בְּעָלָיו.</p>

<p><b>ח,ח</b>&nbsp;&nbsp;[ג] כָּל מִי שֶׁאָמַר אֵינִי יוֹדֵעַ--צָרִיךְ לִתֵּן טַעַם לִדְבָרָיו, וּלְהוֹדִיעַ מֵאֵיזֶה טַעַם בָּא לוֹ הַסָּפֵק, כְּדֶרֶךְ שֶׁמַּרְאֶה הַמְּזַכֶּה מֵאֵיזֶה טַעַם מְזַכֶּה, וְהַמְּחַיֵּב מֵאֵיזֶה טַעַם מְחַיֵּב.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק ט</h2>

<p><b>ט,א</b>&nbsp;&nbsp;סַנְדְּרֵי שֶׁפָּתְחוּ כֻּלָּן בְּדִינֵי נְפָשׁוֹת תְּחִלָּה, וְאָמְרוּ כֻּלָּן חַיָּב--הֲרֵי זֶה פָּטוּר:&nbsp; עַד שֶׁיִּהְיוּ שָׁם מִקְצָת מְזַכִּין שֶׁיְּהַפְּכוּ בִּזְכוּתוֹ, וְיִרְבּוּ הַמְּחַיָּבִין; וְאַחַר כָּךְ יֵהָרֵג.</p>

<p><b>ט,ב</b>&nbsp;&nbsp;סַנְדְּרֵי קְטַנָּה שֶׁנֶּחְלְקוּ בְּדִינֵי נְפָשׁוֹת--שְׁנֵים עָשָׂר אוֹמְרִים זַכָּאי, וְאַחַד עָשָׂר אוֹמְרִים חַיָּב--הֲרֵי זֶה זַכָּאי.&nbsp; שְׁנֵים עָשָׂר אוֹמְרִים חַיָּב, וְאַחַד עָשָׂר אוֹמְרִים זַכָּאי, אוֹ שֶׁאָמְרוּ אַחַד עָשָׂר זַכָּאי וְאַחַד עָשָׂר חַיָּב, וְאֶחָד אוֹמֵר אֵינִי יוֹדֵעַ, אַפִלּוּ שְׁנַיִם וְעֶשְׂרִים מְזַכִּין אוֹ מְחַיָּבִין, וְהָאֶחָד אוֹמֵר אֵינִי יוֹדֵעַ--יוֹסִיפוּ שְׁנַיִם.</p>

<p><b>ט,ג</b>&nbsp;&nbsp;זֶה שֶׁאָמַר אֵינִי יוֹדֵעַ--הֲרֵי הוּא כְּמִי שְׁאֵינוּ, שֶׁהֲרֵי אֵינוּ חוֹזֵר וּמְלַמֵּד חוֹבָה, וְנִמְצְאוּ אַחַר הַתּוֹסֶפֶת אַרְבָּעָה וְעֶשְׂרִים, חוּץ מִזֶּה הַמִּסְתַּפֵּק.&nbsp; אָמְרוּ שְׁנֵים עָשָׂר זַכָּאי, וּשְׁנֵים עָשָׂר חַיָּב--הֲרֵי זֶה זַכָּאי.&nbsp; אַחַד עָשָׂר אוֹמְרִים זַכָּאי, וּשְׁלוֹשָׁה עָשָׂר אוֹמְרִים חַיָּב--אַף עַל פִּי שֶׁהָאֶחָד מִן הָרִאשׁוֹנִים אָמַר אֵינִי יוֹדֵעַ--הֲרֵי זֶה חַיָּב, שֶׁהֲרֵי הַמְּחַיָּבִין רַבּוּ בִּשְׁנַיִם.</p>

<p><b>ט,ד</b>&nbsp;&nbsp;אָמְרוּ שְׁנֵים עָשָׂר זַכָּאי, וּשְׁנֵים עָשָׂר חַיָּב, וְאֶחָד אוֹמֵר אֵינִי יוֹדֵעַ--מוֹסִיפִין שְׁנַיִם אֲחֵרִים.&nbsp; וְכֵן מוֹסִיפִין וְהוֹלְכִין, עַד שֶׁיִּרְבּוּ הַמְּזַכִּין אֶחָד וְיִהְיֶה זַכָּאי, אוֹ יִרְבּוּ הַמְּחַיָּבִין שְׁנַיִם אוֹ יָתֵר וְיִהְיֶה חַיָּב.&nbsp; הָיוּ אֵלּוּ כְּנֶגֶד אֵלּוּ וְאֶחָד אוֹמֵר אֵינִי יוֹדֵעַ, אוֹ שֶׁהָיוּ הַמְּחַיָּבִין יָתֵר אֶחָד בִּלְבָד--מוֹסִיפִין וְהוֹלְכִין, עַד שִׁבְעִים וְאֶחָד.</p>

<p><b>ט,ה</b>&nbsp;&nbsp;הִגִּיעוּ לְשִׁבְעִים וְאֶחָד--שִׁשָּׁה וּשְׁלוֹשִׁים אוֹמְרִים זַכָּאי, וַחֲמִשָּׁה וּשְׁלוֹשִׁים אוֹמְרִים חַיָּב--הֲרֵי זֶה זַכָּאי.&nbsp; שִׁשָּׁה וּשְׁלוֹשִׁים אוֹמְרִים חַיָּב, וַחֲמִשָּׁה וּשְׁלוֹשִׁים אוֹמְרִים זַכָּאי--דָּנִין אֵלּוּ כְּנֶגֶד אֵלּוּ עַד שֶׁיִּרְאֶה אֶחָד מֵהֶן דִּבְרֵי חֲבֵרוֹ, וּמְזַכִּין אוֹתוֹ אוֹ מְחַיָּבִין אוֹתוֹ.&nbsp; וְאִם לֹא רָאָה--גָּדוֹל שֶׁבַּדַּיָּנִין אוֹמֵר נִזְדַּקַּן הַדִּין, וּפוֹטְרִין אוֹתוֹ.</p>

<p><b>ט,ו</b>&nbsp;&nbsp;חֲמִשָּׁה וּשְׁלוֹשִׁים אוֹמְרִים חַיָּב וַחֲמִשָּׁה וּשְׁלוֹשִׁים אוֹמְרִים זַכָּאי, וְאֶחָד אוֹמֵר אֵינִי יוֹדֵעַ--פּוֹטְרִין אוֹתוֹ.&nbsp; אַרְבָּעָה וּשְׁלוֹשִׁים אוֹמְרִים זַכָּאי, וְשִׁשָּׁה וּשְׁלוֹשִׁים אוֹמְרִים חַיָּב, וְאֶחָד אוֹמֵר אֵינִי יוֹדֵעַ--חַיָּב, שֶׁהֲרֵי רַבּוּ הַמְּחַיָּבִין שְׁנַיִם.</p>

<p><b>ט,ז</b>&nbsp;&nbsp;[ג] בֵּית דִּין הַגָּדוֹל שֶׁבָּאָה לָהֶן מַחְלֹקֶת, בֵּין בְּדִינֵי נְפָשׁוֹת בֵּין בְּדִינֵי מְמוֹנוֹת, בֵּין בְּדִין מִדִּינֵי תּוֹרָה--אֵין מוֹסִיפִין עֲלֵיהֶן, אֵלָא דָּנִין אֵלּוּ כְּנֶגֶד אֵלּוּ, וְהוֹלְכִין אַחַר הָרֹב שֶׁלָּהֶן.&nbsp; וְאִם בְּדִין אֶחָד מִן הַנֶּהְרָגִין בִּפְנֵיהֶם נֶחְלְקוּ--דָּנִין אֵלּוּ כְּנֶגֶד אֵלּוּ, עַד שֶׁיִּפְטְרוּ אוֹתוֹ אוֹ יִתְחַיַּב.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק י</h2>

<p><b>י,א</b>&nbsp;&nbsp;אֶחָד מִן הַדַּיָּנִין בְּדִינֵי נְפָשׁוֹת שֶׁהָיָה מִן הַמְּזַכִּין, אוֹ מִן הַמְּחַיָּבִין, לֹא מִפְּנֵי שֶׁאָמַר דָּבָר הַנִּרְאֶה לוֹ בְּדַעְתּוֹ, אֵלָא נָטָה אַחַר דִּבְרֵי חֲבֵרוֹ--הֲרֵי זֶה עוֹבֵר בְּלֹא תַעֲשֶׂה, וְעַל זֶה נֶאֱמָר "לֹא-תַעֲנֶה עַל-רִב, לִנְטֹת" (שמות כג,ב):&nbsp; מִפִּי הַשְּׁמוּעָה אָמְרוּ, שֶׁלֹּא תֹאמַר בְּשָׁעַת מִנְיָן, דַּי שֶׁאֶהְיֶה כְּאִישׁ פְּלוֹנִי, אֵלָא אֱמֹר מַה שֶׁבְּפָנֶיךָ.</p>

<p><b>י,ב</b>&nbsp;&nbsp;וּבִכְלַל לָאו זֶה, שֶׁלֹּא יַחְזֹר הַמְּלַמֵּד זְכוּת בְּדִינֵי נְפָשׁוֹת לְלַמַּד חוֹבָה, שֶׁנֶּאֱמָר "לֹא-תַעֲנֶה עַל-רִב, לִנְטֹת" (שמות כג,ב).&nbsp; בַּמֶּה דְּבָרִים אֲמוּרִים, בְּשָׁעַת מַשָּׂא וּמַתָּן; אֲבָל בְּשָׁעַת גְּמָר דִּין, יֵשׁ לַמְּלַמֵּד זְכוּת לַחְזֹר וּלְהִמָּנוֹת עִם הַמְּחַיָּבִין.</p>

<p><b>י,ג</b>&nbsp;&nbsp;תַּלְמִיד שֶׁהָיָה מְזַכֶּה, וּמֵת--רוֹאִין אוֹתוֹ כְּאִלּוּ הוּא מְזַכֶּה בִּמְקוֹמוֹ.&nbsp; [ד] אָמַר אֶחָד יֵשׁ לִי לְלַמַּד זְכוּת, וְנִשְׁתַּתַּק אוֹ מֵת קֹדֶם שֶׁיְּלַמַּד זְכוּת וְיֹאמַר מֵאֵיזֶה טַעַם מְזַכֶּה--הֲרֵי זֶה כְּמִי שְׁאֵינוּ.&nbsp; [ה] שְׁנַיִם שֶׁאָמְרוּ טַעַם אֶחָד--אַפִלּוּ מִשְּׁנֵי מִקְרָאוֹת, אֵין נִמְנִין אֵלָא בְּאֶחָד.</p>

<p><b>י,ד</b>&nbsp;&nbsp;[ו] וּמִפִּי הַשְּׁמוּעָה לָמְדוּ, שְׁאֵין מַתְחִילִין בְּדִינֵי נְפָשׁוֹת מִן הַגָּדוֹל--שֶׁמֶּא יִסְמְכוּ הַשְּׁאָר עַל דַּעְתּוֹ, וְלֹא יִרְאוּ עַצְמָן כְּדַאי לַחְלֹק עָלָיו:&nbsp; אֵלָא יֹאמַר כָּל אֶחָד דָּבָר הַנִּרְאֶה לוֹ בְּדַעְתּוֹ.&nbsp; [ז] וְכֵן אֵין פּוֹתְחִין בְּדִינֵי נְפָשׁוֹת לְחוֹבָה, אֵלָא לִזְכוּת.&nbsp; כֵּיצַד:&nbsp; אוֹמְרִים לְזֶה שֶׁחָטַא, אִם לֹא עָשִׂיתָ דָּבָר זֶה שֶׁהֵעִידוּ בּוֹ עָלֶיךָ, אַל תִּירָא מִדִּבְרֵיהֶם.</p>

<p><b>י,ה</b>&nbsp;&nbsp;[ח] אָמַר אֶחָד מִן הַתַּלְמִידִים בְּדִינֵי נְפָשׁוֹת, יֵשׁ לִי לְלַמַּד עָלָיו חוֹבָה--מְשַׁתְּקִין אוֹתוֹ.&nbsp; אָמַר יֵשׁ לִי לְלַמַּד עָלָיו זְכוּת, מַעֲלִין אוֹתוֹ עִמָּהֶן לַסַּנְהֶדְּרִין:&nbsp; אִם יֵשׁ בִּדְבָרָיו מַמָּשׁ--שׁוֹמְעִין לוֹ, וְאֵינוּ יוֹרֵד מִשָּׁם לְעוֹלָם; וְאִם אֵין מַמָּשׁ בִּדְבָרָיו, אֵינוּ יוֹרֵד מִשָּׁם כָּל הַיּוֹם כֻּלּוֹ.&nbsp; אַפִלּוּ אָמַר הַנִּדּוֹן עַצְמוֹ, יֵשׁ לִי לְלַמַּד עַל עַצְמִי זְכוּת--שׁוֹמְעִין לוֹ, וְעוֹלֶה לַמִּנְיָן:&nbsp; וְהוּא, שֶׁיִּהְיֶה בִּדְבָרָיו מַמָּשׁ.</p>

<p><b>י,ו</b>&nbsp;&nbsp;[ט] בֵּית דִּין שֶׁטָּעוּ בְּדִינֵי נְפָשׁוֹת, וְחִיְּבוּ אֶת הַפָּטוּר וְגָמְרוּ דִּינוֹ לַהֲרִיגָה, וְנִרְאֶה לָהֶם הַטַּעַם שֶׁיִּסְתְּרוּ בּוֹ אֶת דִּינוֹ, כְּדֵי לְזַכּוֹתוֹ--סוֹתְרִין, וְחוֹזְרִין וְדָנִין אוֹתוֹ.&nbsp; אֲבָל אִם טָעוּ, וּפָטְרוּ אֶת הַמְּחֻיָּב הֲרִיגָה--אֵין סוֹתְרִין אֶת דִּינוֹ, וְאֵין מַחְזִירִין אוֹתוֹ.</p>

<p><b>י,ז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁטָּעוּ בְּדָבָר שְׁאֵין הַצַּדּוּקִיִּין מוֹדִין בּוֹ.&nbsp; אֲבָל אִם טָעוּ בְּדָבָר שֶׁהַצַּדּוּקִיִּין מוֹדִין בּוֹ, מַחְזִירִין אוֹתוֹ לְחוֹבָה.</p>

<p><b>י,ח</b>&nbsp;&nbsp;כֵּיצַד:&nbsp; אָמְרוּ הַבָּא עַל הָעֶרְוָה שֶׁלֹּא כְּדַרְכָּהּ פָּטוּר, וּפְטָרוּהוּ--מַחְזִירִין אוֹתוֹ, וּמְמִיתִין אוֹתוֹ; אֲבָל אִם אָמְרוּ הַמַּעֲרֶה שֶׁלֹּא כְּדַרְכָּהּ פָּטוּר, וּפְטָרוּהוּ--אֵין מַחְזִירִין אוֹתוֹ.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יא</h2>

<p><b>יא,א</b>&nbsp;&nbsp;מַה בֵּין דִּינֵי מְמוֹנוֹת לְדִינֵי נְפָשׁוֹת:&nbsp; דִּינֵי מְמוֹנוֹת, בִּשְׁלוֹשָׁה; דִּינֵי נְפָשׁוֹת, בְּעֶשְׂרִים וּשְׁלוֹשָׁה.&nbsp; דִּינֵי מְמוֹנוֹת, פּוֹתְחִין בֵּין לִזְכוּת בֵּין לְחוֹבָה; דִּינֵי נְפָשׁוֹת, פּוֹתְחִין לִזְכוּת כְּמוֹ שֶׁבֵּאַרְנוּ, וְאֵין פּוֹתְחִין לְחוֹבָה.&nbsp; דִּינֵי מְמוֹנוֹת, מַטִּין עַל פִּי עֵד אֶחָד, בֵּין לִזְכוּת בֵּין לְחוֹבָה; וְדִינֵי נְפָשׁוֹת, מַטִּין עַל פִּי עֵד אֶחָד לִזְכוּת, וְעַל פִּי שְׁנַיִם לְחוֹבָה.</p>

<p><b>יא,ב</b>&nbsp;&nbsp;דִּינֵי מְמוֹנוֹת, מַחְזִירִין בֵּין לִזְכוּת בֵּין לְחוֹבָה; וְדִינֵי נְפָשׁוֹת, מַחְזִירִין לִזְכוּת, וְאֵין מַחְזִירִין לְחוֹבָה כְּמוֹ שֶׁבֵּאַרְנוּ.&nbsp; דִּינֵי מְמוֹנוֹת, הַכֹּל רְאוּיִין לְלַמַּד זְכוּת אוֹ חוֹבָה, בֵּין הַדַּיָּנִים בֵּין הַתַּלְמִידִים; וְדִינֵי נְפָשׁוֹת, הַכֹּל מְלַמְּדִין זְכוּת, וְאַפִלּוּ תַּלְמִידִים, וְאֵין מְלַמֵּד חוֹבָה אֵלָא הַדַּיָּנִים.</p>

<p><b>יא,ג</b>&nbsp;&nbsp;דִּינֵי מְמוֹנוֹת, הַדַּיָּן הַמְּלַמֵּד חוֹבָה חוֹזֵר וּמְלַמֵּד זְכוּת, וְהַמְּלַמֵּד זְכוּת חוֹזֵר וּמְלַמֵּד חוֹבָה; דִּינֵי נְפָשׁוֹת, הַמְּלַמֵּד חוֹבָה חוֹזֵר וּמְלַמֵּד זְכוּת, אֲבָל הַמְּלַמֵּד זְכוּת אֵינוּ יָכוֹל לַחְזֹר וּלְלַמַּד חוֹבָה, אֵלָא בְּשָׁעַת גְּמָר דִּין, יֵשׁ לוֹ לַחְזֹר וּלְהִמָּנוֹת עִם הַמְּחַיְּבִין כְּמוֹ שֶׁבֵּאַרְנוּ.</p>

<p><b>יא,ד</b>&nbsp;&nbsp;דִּינֵי מְמוֹנוֹת, דָּנִין בַּיּוֹם וְגוֹמְרִין בַּלַּיְלָה; דִּינֵי נְפָשׁוֹת, דָּנִין בַּיּוֹם וְגוֹמְרִין בַּיּוֹם.&nbsp; דִּינֵי מְמוֹנוֹת, גוֹמְרִין בּוֹ בַּיּוֹם, בֵּין לִזְכוּת בֵּין לְחוֹבָה; דִּינֵי נְפָשׁוֹת, גוֹמְרִין בּוֹ בַּיּוֹם לִזְכוּת, וּבַיּוֹם שֶׁלְּאַחֲרָיו לְחוֹבָה.&nbsp; [ב] לְפִיכָּךְ אֵין דָּנִין דִּינֵי נְפָשׁוֹת לֹא עֶרֶב שַׁבָּת, וְלֹא עֶרֶב יוֹם טוֹב--שֶׁמֶּא יִתְחַיַּב, וְאֵי אִפְשָׁר לְהָרְגוֹ לְמָחָר, וְאָסוּר לְעַנּוֹת אֶת דִּינוֹ, וּלְהַנִּיחוֹ לְאַחַר הַשַּׁבָּת; אֵלָא אוֹסְרִין אוֹתוֹ עַד אֶחָד בַּשַּׁבָּת, וּמַתְחִילִין בְּדִינוֹ.</p>

<p><b>יא,ה</b>&nbsp;&nbsp;[ג] דִּינֵי מְמוֹנוֹת, אַף עַל פִּי שֶׁדָּנִין אוֹתָן בְּכָל יוֹם מִן הַתּוֹרָה, שֶׁנֶּאֱמָר "וְשָׁפְטוּ אֶת-הָעָם, בְּכָל-עֵת" (שמות יח,כב; שמות יח,כו), מִדִּבְרֵיהֶם שְׁאֵין דָּנִין בְּעֶרֶב שַׁבָּת.</p>

<p><b>יא,ו</b>&nbsp;&nbsp;[ד] אֶחָד דִּינֵי נְפָשׁוֹת, וְאֶחָד דִּינֵי מַלְקִיּוֹת, וְאֶחָד דִּינֵי גָּלוּת--כָּל הַדְּרָכִים הָאֵלּוּ שׁוֹוִין בָּהֶן, אֵלָא שֶׁהַמַּלְקוּת בִּשְׁלוֹשָׁה.&nbsp; וְאֵין אֶחָד מֵהֶן בְּשׁוֹר הַנִּסְקָל, חוּץ מִדָּבָר אֶחָד, שֶׁדִּינָיו בְּעֶשְׂרִים וּשְׁלוֹשָׁה.</p>

<p><b>יא,ז</b>&nbsp;&nbsp;[ה] הַמַּסִּית, אֵין דִּינָיו כִּשְׁאָר דִּינֵי נְפָשׁוֹת:&nbsp; מְכַמְּנִין לוֹ הָעֵדִים, וְאֵינוּ צָרִיךְ הַתְרָאָה כִּשְׁאָר הַנֶּהְרָגִין.&nbsp; וְאִם יָצָא מִבֵּית דִּין זַכָּאי, וְאָמַר אֶחָד יֵשׁ לִי לְלַמַּד עָלָיו חוֹבָה--מַחְזִירִין אוֹתוֹ; יָצָא חַיָּב, וְאָמַר אֶחָד יֵשׁ לִי לְלַמַּד עָלָיו זְכוּת--אֵין מַחְזִירִין אוֹתוֹ.&nbsp; וְאֵין טוֹעֲנִין לַמַּסִּית.&nbsp; וּמוֹשִׁיבִין בְּדִינוֹ סָרִיס וְזָקֵן וּמִי שְׁאֵין לוֹ בָּנִים, כְּדֵי שֶׁלֹּא יְרַחֲמוּ עָלָיו:&nbsp; שֶׁהָאַכְזָרִיּוּת עַל אֵלּוּ שֶׁמַּטְעִין אֶת הָעָם אַחַר הַהֶבֶל--רַחֲמִים הִיא בָּעוֹלָם, שֶׁנֶּאֱמָר "לְמַעַן יָשׁוּב ה' מֵחֲרוֹן אַפּוֹ, וְנָתַן-לְךָ רַחֲמִים" (דברים יג,יח).</p>

<p><b>יא,ח</b>&nbsp;&nbsp;[ו] דִּינֵי מְמוֹנוֹת, וְהַטְּמָאוֹת וְהַטְּהָרוֹת--מַתְחִילִין מִן הַגָּדוֹל שֶׁבַּדַּיָּנִין, וְשׁוֹמְעִין אֶת דְּבָרָיו; וְדִינֵי נְפָשׁוֹת--מַתְחִילִין מִן הַצַּד, וְאֵין שׁוֹמְעִין דִּבְרֵי הַגָּדוֹל אֵלָא בָּאַחֲרוֹנָה.</p>

<p><b>יא,ט</b>&nbsp;&nbsp;[ז] דִּינֵי מְמוֹנוֹת, וְכֵן הַטְּמָאוֹת וְהַטְּהָרוֹת--אָב וּבְנוֹ, הָרָב וְתַלְמִידוֹ--מוֹנִין אוֹתָן בִּשְׁנַיִם.&nbsp; וְדִינֵי נְפָשׁוֹת, וּמַכּוֹת, וְקִדּוּשׁ הַחֹדֶשׁ, וְעִבּוּר הַשָּׁנָה--אָב וּבְנוֹ, הָרָב וְתַלְמִידוֹ--מוֹנִין אוֹתָן בְּאֶחָד.</p>

<p><b>יא,י</b>&nbsp;&nbsp;[ח] זֶה שֶׁאָנוּ מוֹנִין הָאָב עִם הַבֵּן, בֵּין בְּאֶחָד בֵּין בִּשְׁנַיִם:&nbsp; כְּגוֹן שֶׁהָיָה אֶחָד מֵהֶן בַּסַּנְהֶדְּרִין, וְהַשֵּׁנִי הָיָה מִן הַתַּלְמִידִים שֶׁאָמַר יֵשׁ לִי לְלַמַּד זְכוּת אוֹ חוֹבָה--שׁוֹמְעִין דְּבָרָיו, וְנוֹשְׂאִין וְנוֹתְנִין עִמּוֹ וְנִמְנִין עִמּוֹ.&nbsp; [ט] וּבְשָׁעַת גְּמָר דִּין, אֵין גּוֹמְרִין אֶת דִּינוֹ בַּקְּרוֹבִים, שֶׁהַדַּיָּנִין הַקְּרוֹבִים פְּסוּלִין לַדִּין, כְּמוֹ שֶׁיִּתְבָּאַר.</p>

<p><b>יא,יא</b>&nbsp;&nbsp;[י] תַּלְמִיד שֶׁהָיָה חָכָם וּמֵבִין, וְהָיָה מְחֻסָּר קַבָּלָה--הֲרֵי רִבּוֹ מוֹסֵר לוֹ הַקַּבָּלָה שְׁהוּא צָרִיךְ לָהּ בְּדִין זֶה, וְהוּא דָּן עִמּוֹ בְּדִינֵי נְפָשׁוֹת.</p>

<p><b>יא,יב</b>&nbsp;&nbsp;[יא] הַכֹּל כְּשֵׁרִים לָדוּן דִּינֵי מְמוֹנוֹת, אַפִלּוּ גֵּר--וְהוּא, שֶׁתִּהְיֶה אִמּוֹ מִיִּשְׂרָאֵל; וְגֵר דָּן אֶת חֲבֵרוֹ הַגֵּר, אַף עַל פִּי שְׁאֵין אִמּוֹ מִיִּשְׂרָאֵל.&nbsp; וְכֵן הַמַּמְזֵר, וְהַסּוֹמֶה בְּאַחַת מֵעֵינָיו--כָּשֵׁר לָדוּן דִּינֵי מְמוֹנוֹת.&nbsp; אֲבָל בְּדִינֵי נְפָשׁוֹת--אֵין דָּנִין אוֹתָן אֵלָא כּוֹהֲנִים לְוִיִּים וְיִשְׂרְאֵלִיִּים הַמַּשִּׂיאִין לַכְּהֻנָּה, וְלֹא יִהְיֶה אֶחָד מֵהֶן סוֹמֶה אַפִלּוּ בְּאַחַת כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יב</h2>

<p><b>יב,א</b>&nbsp;&nbsp;כֵּיצַד דָּנִין דִּינֵי נְפָשׁוֹת:&nbsp; כְּשֶׁיָּבוֹאוּ עֵדִים לְבֵית דִּין, וְאוֹמְרִים רָאִינוּ זֶה אוֹ פְּלוֹנִי שֶׁעָבַר עֲבֵרָה פְּלוֹנִית--אוֹמְרִין לָהֶן, מַכִּירִין אַתֶּם אוֹתוֹ, הִתְרֵיתֶם בּוֹ; אִם אָמְרוּ אֵין אָנוּ מַכִּירִין אוֹתוֹ, אוֹ נִסְתַּפַּק לָנוּ, אוֹ שֶׁלֹּא הִתְרוּ בּוֹ--הֲרֵי זֶה פָּטוּר.</p>

<p><b>יב,ב</b>&nbsp;&nbsp;אֶחָד תַּלְמִיד חֲכָמִים, וְאֶחָד עַם הָאָרֶץ--צָרִיךְ הַתְרָאָה:&nbsp; שֶׁלֹּא נִתְּנָה הַתְרָאָה אֵלָא לְהַבְחִין בֵּין שׁוֹגֵג לְמֵזִיד, שֶׁמֶּא שׁוֹגֵג הָיָה.</p>

<p><b>יב,ג</b>&nbsp;&nbsp;וְכֵיצַד מַתְרִין בּוֹ:&nbsp; אוֹמְרִין לוֹ פְּרֹשׁ, אוֹ אַל תַּעֲשֶׂה, שֶׁזּוֹ עֲבֵרָה הִיא, וְחַיָּב אַתָּה עָלֶיהָ מִיתַת בֵּית דִּין, אוֹ מַלְקוּת.&nbsp; אִם פֵּרַשׁ, פָּטוּר.&nbsp; וְכֵן אִם שָׁתַק, אוֹ הִרְכִּין בְּרֹאשׁוֹ--פָּטוּר; אַפִלּוּ אָמַר יוֹדֵעַ אֲנִי, פָּטוּר:&nbsp; עַד שֶׁיַּתִּיר עַצְמוֹ לְמִיתָה, וְיֹאמַר עַל מְנָת כֵּן אֲנִי עוֹשֶׂה; וְאַחַר כָּךְ יֵהָרֵג.</p>

<p><b>יב,ד</b>&nbsp;&nbsp;וְצָרִיךְ שֶׁיַּעֲבֹר וְיַעֲשֶׂה תֵּכֶף לַהַתְרָאָה, בְּתוֹךְ כְּדֵי דִּבּוּר; אֲבָל אַחַר כְּדֵי דִּבּוּר, צָרִיךְ הַתְרָאָה אַחֶרֶת.&nbsp; וּבֵין שֶׁהִתְרָה בּוֹ אֶחָד מִן הָעֵדִים, אוֹ שֶׁהִתְרָה בּוֹ אַחֵר בִּפְנֵי עֵדִים--אַפִלּוּ אִשָּׁה אוֹ עֶבֶד, אַפִלּוּ שָׁמַע קוֹל הַמַּתְרֶה וְלֹא רָאָהוּ, וְאַפִלּוּ הִתְרָה בְּעַצְמוֹ--הֲרֵי זֶה נֶהְרָג.</p>

<p><b>יב,ה</b>&nbsp;&nbsp;[ג] אָמְרוּ הָעֵדִים הָיְתָה לוֹ הַתְרָאָה, וּמַכִּירִין אָנוּ אוֹתוֹ--מְאַיְּמִין בֵּית דִּין עֲלֵיהֶן.&nbsp; וְכֵיצַד מְאַיְּמִין עַל עֵדֵי נְפָשׁוֹת:&nbsp; אוֹמְרִין לָהֶן שֶׁמֶּא תֹּאמְרוּ מֵאֹמֶד וּמִשְּׁמוּעָה, עֵד מִפִּי עֵד, מִפִּי אָדָם נֶאֱמָן שָׁמַעְנוּ, אוֹ שֶׁמֶּא אֵין אַתֶּם יוֹדְעִים שֶׁסּוֹפֵנוּ לִבְדֹּק אֶתְכֶם בִּדְרִישָׁה וַחֲקִירָה.</p>

<p><b>יב,ו</b>&nbsp;&nbsp;הֱיוּ יוֹדְעִין שֶׁלֹּא כְּדִינֵי מְמוֹנוֹת, דִּינֵי נְפָשׁוֹת:&nbsp; דִּינֵי מְמוֹנוֹת, אָדָם נוֹתֵן מְמוֹנוֹ וּמִתְכַּפֵּר לוֹ; דִּינֵי נְפָשׁוֹת, דָּמוֹ וְדַם זַרְעוֹתָיו תְּלוּיִין בּוֹ עַד סוֹף הָעוֹלָם, שֶׁהֲרֵי לְקַיִן נֶאֱמָר "קוֹל דְּמֵי אָחִיךָ, צֹעֲקִים" (בראשית ד,י), דָּמוֹ וְדַם זַרְעוֹתָיו.</p>

<p><b>יב,ז</b>&nbsp;&nbsp;לְפִיכָּךְ נִבְרָא אָדָם יְחִידִי בָּעוֹלָם--לְלַמַּד שֶׁכָּל הַמְּאַבֵּד נֶפֶשׁ אַחַת, מַעֲלִין עָלָיו כְּאִלּוּ אִבַּד עוֹלָם מָלֵא, וְכָל הַמְּקַיֵּם נֶפֶשׁ אַחַת, מַעֲלִין עָלָיו כְּאִלּוּ קִיַּם עוֹלָם מָלֵא.</p>

<p><b>יב,ח</b>&nbsp;&nbsp;הֲרֵי כָּל בָּאֵי הָעוֹלָם, בְּצוּרַת אָדָם הָרִאשׁוֹן הֶן נִבְרָאִין, וְאֵין פְּנֵי אֶחָד מֵהֶן, דּוֹמֶה לִפְנֵי חֲבֵרוֹ; לְפִיכָּךְ כָּל אֶחָד וְאֶחָד יָכוֹל לוֹמַר, בִּשְׁבִילִי נִבְרָא הָעוֹלָם.</p>

<p><b>יב,ט</b>&nbsp;&nbsp;שֶׁמֶּא תֹּאמְרוּ מַה לָנוּ וּלְצָרָה זוֹ, הֲלוֹא כְּבָר נֶאֱמָר "וְהוּא עֵד, אוֹ רָאָה אוֹ יָדָע .&nbsp;.&nbsp;." (ויקרא ה,א); אוֹ שֶׁמֶּא תֹּאמְרוּ מַה לָנוּ וְלָחוּב בְּדָמוֹ שֶׁלְּזֶה, וַהֲלוֹא כְּבָר נֶאֱמָר "וּבַאֲבֹד רְשָׁעִים רִנָּה" (משלי יא,י).</p>

<p><b>יב,י</b>&nbsp;&nbsp;אִם עָמְדוּ בְּדִבְרֵיהֶם--מַכְנִיסִין אֶת הַגָּדוֹל שֶׁבָּעֵדִים, וּבוֹדְקִין אוֹתוֹ בִּדְרִישָׁה וּבַחֲקִירָה כְּמוֹ שֶׁיִּתְבָּאַר בְּהִלְכּוֹת עֵדוּת.&nbsp; נִמְצֵאת עֵדוּתוֹ מְכֻוֶּנֶת--מַכְנִיסִין אֶת הַשֵּׁנִי, וּבוֹדְקִין אוֹתוֹ כָּרִאשׁוֹן; וְאַפִלּוּ הָיוּ הָעֵדִים מֵאָה, בּוֹדְקִין כָּל אֶחָד וְאֶחָד בִּדְרִישָׁה וַחֲקִירָה.</p>

<p><b>יב,יא</b>&nbsp;&nbsp;נִמְצְאוּ דִּבְרֵי כָּל הָעֵדִים מְכֻוָּנִין--פּוֹתְחִין בִּזְכוּת כְּמוֹ שֶׁבֵּאַרְנוּ, וְאוֹמְרִין לוֹ אִם לֹא חָטָאתָ אַל תִּירָא מִדִּבְרֵיהֶם; וְדָנִין אוֹתוֹ.&nbsp; אִם מָצְאוּ לוֹ זְכוּת, פּוֹטְרִין אוֹתוֹ; וְאִם לֹא מָצְאוּ לוֹ זְכוּת, אוֹסְרִין אוֹתוֹ עַד לְמָחָר.</p>

<p><b>יב,יב</b>&nbsp;&nbsp;וּבוֹ בַּיּוֹם מִזְדַוְּגִין הַסַּנְהֶדְּרִין זוֹגוֹת זוֹגוֹת, לְעַיַּן בְּדִינוֹ; וּמְמַעֲטִין בְּמַאֲכָל, וְאֵין שׁוֹתִין יַיִן כָּל אוֹתוֹ הַיּוֹם, וְנוֹשְׂאִין וְנוֹתְנִין בַּדָּבָר כָּל הַלַּיְלָה, כָּל אֶחָד וְאֶחָד עִם זוֹג שֶׁלּוֹ אוֹ עִם עַצְמוֹ בְּבֵיתוֹ.</p>

<p><b>יב,יג</b>&nbsp;&nbsp;וּלְמָחֳרָת מַשְׁכִּימִין לְבֵית דִּין, הַמְּזַכֶּה אוֹמֵר אֲנִי הוּא הַמְּזַכֶּה, וּמְזַכֶּה אֲנִי בִּמְקוֹמִי; וְהַמְּחַיֵּב אוֹמֵר אֲנִי מְחַיֵּב בִּמְקוֹמִי, אוֹ חָזַרְתִּי וַאֲנִי מְזַכֶּה.&nbsp; וְאִם טָעוּ בַּדָּבָר, וְלֹא יָדְעוּ מִי הֶם שֶׁחִיְּבוּ אוֹ זִכּוּ מִטַּעַם אֶחָד שְׁאֵינָן נֶחְשָׁבִין אֵלָא בְּאֶחָד כְּמוֹ שֶׁבֵּאַרְנוּ--הֲרֵי סוֹפְרֵי הַדַּיָּנִין מַזְכִּירִין אוֹתָן, שֶׁהֲרֵי הֶן כּוֹתְבִין טַעַם שֶׁלְּכָל אֶחָד וְאֶחָד.</p>

<p><b>יב,יד</b>&nbsp;&nbsp;וּמַתְחִילִין בְּדִינוֹ:&nbsp; אִם מָצְאוּ לוֹ זְכוּת, פְּטָרוּהוּ; וְאִם הֻצְרְכוּ לְהוֹסִיף, מוֹסִיפִין.&nbsp; רַבּוּ הַמְּחַיָּבִין, וְנִתְחַיַּב--מוֹצִיאִין אוֹתוֹ לְהָרְגוֹ.&nbsp; וּמְקוֹם שֶׁהוֹרְגִין בּוֹ בֵּית דִּין--יִהְיֶה חוּץ לְבֵית דִּין, וְרָחוֹק מִבֵּית דִּין:&nbsp; שֶׁנֶּאֱמָר "הוֹצֵא אֶת-הַמְקַלֵּל, אֶל-מִחוּץ לַמַּחֲנֶה" (ויקרא כד,יד).&nbsp; וְיֵרָאֶה לִי שֶׁיִּהְיֶה רָחוֹק, כְּמוֹ שִׁשָּׁה מִילִין, כְּמַה שֶׁהָיָה בֵּין בֵּית דִּינוֹ שֶׁלְּמֹשֶׁה רַבֵּנוּ שֶׁהָיָה לִפְנֵי אֹהֶל מוֹעֵד, וּבֵין סוֹף מַחֲנֵה יִשְׂרָאֵל.</p>

<p><b>יב,טו</b>&nbsp;&nbsp;[ד] מִי שֶׁנִּגְמַר דִּינוֹ--אֵין מַשְׁהִין אוֹתוֹ, אֵלָא יֵהָרֵג בְּיוֹמוֹ.&nbsp; אַפִלּוּ הָיְתָה עֻבְרָה--אֵין מַמְתִּינִין לָהּ, עַד שֶׁתֵּלֵד, וּמַכִּין אוֹתָהּ כְּנֶגֶד בֵּית הַהֵרָיוֹן, עַד שֶׁיָּמוּת הַוֶּלֶד תְּחִלָּה.&nbsp; אֲבָל אִם יָשְׁבָה עַל הַמַּשְׁבֵּר--מַמְתִּינִין לָהּ, עַד שֶׁתֵּלֵד.&nbsp; וְכָל אִשָּׁה שֶׁתֵּהָרֵג, מֻתָּר לֵהָנוֹת בִּשְׂעָרָהּ.</p>

<p><b>יב,טז</b>&nbsp;&nbsp;[ה] מִי שֶׁהָיָה יוֹצֶא לֵהָרֵג, וְהָיָה זִבְחוֹ זָבוּחַ--אֵין הוֹרְגִין אוֹתוֹ, עַד שֶׁמַּזִּין עָלָיו מִדַּם חַטָּאתוֹ וַאֲשָׁמוֹ.&nbsp; וְאִם נִגְמַר דִּינוֹ, וַעֲדַיִן לֹא נִשְׁחַט הַזֶּבַח--אֵין מַמְתִּינִין לוֹ עַד שֶׁיַּקְרִיבוּ עָלָיו קָרְבָּנוֹ, שְׁאֵין מְעַנִּין אֶת הַדִּין.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יג</h2>

<p><b>יג,א</b>&nbsp;&nbsp;מִי שֶׁנִּגְמַר דִּינוֹ לְמִיתָה--מוֹצִיאִין אוֹתוֹ מִבֵּית דִּין, וְאֶחָד עוֹמֵד עַל פֶּתַח בֵּית דִּין וְהַסּוּדָרִין בְּיָדוֹ, וְהַסּוּס רָחוֹק מִמֶּנּוּ, וְהַכָּרוֹז יוֹצֶא לְפָנָיו:&nbsp; פְּלוֹנִי יוֹצֶא לֵהָרֵג בְּמִיתָה פְּלוֹנִית עַל שֶׁעָבַר עַל עֲבֵרָה פְּלוֹנִית בְּמָקוֹם פְּלוֹנִי בִּזְמָן פְּלוֹנִי, וּפְלוֹנִי וּפְלוֹנִי עֵדָיו--מִי שֶׁיּוֹדֵעַ לוֹ זְכוּת, יָבוֹא וִילַמַּד.&nbsp; אָמַר אֶחָד יֵשׁ לִי לְלַמַּד עָלָיו זְכוּת--זֶה מֵנִיף בַּסּוּדָרִין, וְזֶה הָרוֹכֵב עַל הַסּוּס רָץ וּמַחְזִיר אֶת הַנִּדּוֹן לְבֵית דִּין.&nbsp; אִם נִמְצָא לוֹ זְכוּת, פּוֹטְרִין אוֹתוֹ; וְאִם לָאו, יַחְזֹר וְיֵצֵא לַהֲרִיגָה.</p>

<p><b>יג,ב</b>&nbsp;&nbsp;אָמַר הוּא עַצְמוֹ, יֵשׁ לִי לְלַמַּד עַל עַצְמִי זְכוּת--אַף עַל פִּי שְׁאֵין מַמָּשׁ בִּדְבָרָיו, מַחְזִירִין אוֹתוֹ פַּעַם רִאשׁוֹנָה וּשְׁנִיָּה:&nbsp; שֶׁמֶּא מִפְּנֵי הַפַּחַד נִסְתַּתְּמוּ טְעָנוֹתָיו; וּכְשֶׁיַּחְזֹר לְבֵית דִּין, תִּתְיַשַּׁב דַּעְתּוֹ וְיֹאמַר טַעַם.&nbsp; הִחְזִירוּהוּ, וְלֹא נִמְצָא מַמָּשׁ בִּדְבָרָיו--מוֹצִיאִין אוֹתוֹ פַּעַם שְׁלִישִׁית.</p>

<p><b>יג,ג</b>&nbsp;&nbsp;אָמַר בַּשְּׁלִישִׁית, יֵשׁ לִי לְלַמַּד עַל עַצְמִי זְכוּת--אִם יֵשׁ מַמָּשׁ בִּדְבָרָיו--מַחְזִירִין אוֹתוֹ, אַפִלּוּ כַּמָּה פְּעָמִים.&nbsp; לְפִיכָּךְ מוֹסְרִין לוֹ שְׁנֵי תַּלְמִידֵי חֲכָמִים, שֶׁשּׁוֹמְעִין דְּבָרָיו בַּדֶּרֶךְ:&nbsp; אִם יֵשׁ בִּדְבָרָיו מַמָּשׁ, מַחְזִירִין אוֹתוֹ; וְאִם לָאו, אֵין מַחְזִירִין אוֹתוֹ.</p>

<p><b>יג,ד</b>&nbsp;&nbsp;אִם לֹא נִמְצָא לוֹ זְכוּת, מוֹצִיאִין אוֹתוֹ; וְעֵדָיו--הֶם שֶׁהוֹרְגִין אוֹתוֹ, בְּכָל מִיתָה שֶׁיִּתְחַיַּב בָּהּ.&nbsp; וְרוֹצֵחַ שֶׁלֹּא הֲרָגוּהוּ עֵדָיו--חַיָּבִין בֵּית דִּין לְהָמִיתוֹ, בְּיַד כָּל אָדָם.</p>

<p><b>יג,ה</b>&nbsp;&nbsp;רָחוֹק מִמְּקוֹם הַהֲרִיגָה בְּעֶשֶׂר אַמּוֹת, אוֹמְרִין לוֹ הִתְוַדֵּה:&nbsp; שֶׁכֵּן דֶּרֶךְ כָּל הַמּוּמָתִין, מִתְוַדִּין; וְכָל הַמִּתְוַדֶּה, יֵשׁ לוֹ חֵלֶק בָּעוֹלָם הַבָּא.&nbsp; אִם אֵינוּ יוֹדֵעַ לְהִתְוַדּוֹת--אוֹמְרִין לוֹ אֱמֹר, תִּהְיֶה מִיתָתִי כַּפָּרָה עַל כָּל עֲווֹנוֹתַי.&nbsp; אַפִלּוּ יָדַע בְּעַצְמוֹ שֶׁשֶּׁקֶר הֵעִידוּ עָלָיו, כָּךְ הוּא מִתְוַדֶּה.</p>

<p><b>יג,ו</b>&nbsp;&nbsp;[ב] וְאַחַר שֶׁמִּתְוַדֶּה, מַשְׁקִין אוֹתוֹ קֹרֶט שֶׁלִּלְבוֹנָה בְּכוֹס שֶׁלְּיַיִן, כְּדֵי שֶׁתִּטָּרֵף דַּעְתּוֹ עָלָיו וְיִשְׁתַּכַּר, וְאַחַר כָּךְ יֵהָרֵג בְּמִיתָה שְׁהוּא חַיָּב בָּהּ.</p>

<p><b>יג,ז</b>&nbsp;&nbsp;[ג] זֶה הַיַּיִן וְהַלְּבוֹנָה, וְהָאֶבֶן שֶׁיִּסָּקֵל בָּהּ הַנִּסְקָל, וְהַסַּיִף שֶׁיֵּהָרֵג בּוֹ הַנֶּהְרָג, וְהַסּוּדָר שֶׁחוֹנְקִין בּוֹ הַנֶּחְנָק, וְהָעֵץ שֶׁתּוֹלִין עָלָיו הַנִּתְלֶה, וְהַסּוּדָר שֶׁמְּנִיפִין בּוֹ לִפְנֵי הֲרוּגֵי בֵּית דִּין, וְהַסּוּס שֶׁרָץ עָלָיו לְהַצִּילוֹ--הַכֹּל בָּאִין מִשֶּׁלַּצִּבּוּר; וּמִי שֶׁרָצָה לְהִתְנַדַּב, יִתְנַדַּב.</p>

<p><b>יג,ח</b>&nbsp;&nbsp;[ד] אֵין בֵּית דִּין יוֹצְאִין אַחַר הַנֶּהְרָג.&nbsp; וְכָל בֵּית דִּין שֶׁהָרְגוּ נֶפֶשׁ, אֲסוּרִין לֶאֱכֹל בְּאוֹתוֹ הַיּוֹם--הֲרֵי זֶה בִּכְלַל "לֹא תֹאכְלוּ, עַל-הַדָּם" (ויקרא יט,כו).&nbsp; וְאֵין מַבְרִין הַקְּרוֹבִים עַל הֲרוּגֵי בֵּית דִּין, מִשּׁוֹם "לֹא תֹאכְלוּ, עַל-הַדָּם".&nbsp; וּדְבָרִים אֵלּוּ אֲסוּרִין, וְאֵין בָּהֶן מַלְקוּת.</p>

<p><b>יג,ט</b>&nbsp;&nbsp;[ה] מִי שֶׁנִּתְחַיַּב מִיתָה בְּחֻלּוֹ שֶׁלַּמּוֹעֵד--מְעַיְּנִין בְּדִינוֹ, וְאוֹכְלִין בֵּית דִּין וְשׁוֹתִין; וְאַחַר כָּךְ גּוֹמְרִין דִּינוֹ סָמוּךְ לִשְׁקִיעַת הַחַמָּה, וְהוֹרְגִין אוֹתוֹ.</p>

<p><b>יג,י</b>&nbsp;&nbsp;[ו] הֲרוּגֵי בֵּית דִּין--אֵין מִתְאַבְּלִין עֲלֵיהֶן, וּבָאִין קְרוֹבֵיהֶם וְשׁוֹאֲלִים אֶת שְׁלוֹם הָעֵדִים וְאֶת שְׁלוֹם הַדַּיָּנִין, לְהוֹדִיעַ שְׁאֵין בְּלִבָּם עֲלֵיהֶם כְּלוּם, שֶׁדִּין אֱמֶת דָּנוּ.&nbsp; וְאַף עַל פִּי שְׁאֵין נוֹהֲגִין אֵבֶל--הֲרֵי הֶן אוֹנְנִין עֲלֵיהֶן, שְׁאֵין אֲנִינָה אֵלָא בַּלֵּב.</p>

<p><b>יג,יא</b>&nbsp;&nbsp;[ז] מִי שֶׁנִּגְמַר דִּינוֹ וּבָרַח, וּבָא לְבֵית דִּין אַחֵר--אֵין סוֹתְרִין אֶת דִּינוֹ; אֵלָא כָּל מָקוֹם שֶׁיַּעַמְדוּ שְׁנַיִם וְיֹאמְרוּ, מְעִידִים אָנוּ אֶת אִישׁ פְּלוֹנִי שֶׁנִּגְמַר דִּינוֹ בְּבֵית דִּינוֹ שֶׁלִּפְלוֹנִי, וּפְלוֹנִי וּפְלוֹנִי עֵדָיו--הֲרֵי זֶה יֵהָרֵג.</p>

<p><b>יג,יב</b>&nbsp;&nbsp;בַּמֶּה דְּבָרִים אֲמוּרִים, בָּרוֹצֵחַ.&nbsp; אֲבָל שְׁאָר חַיָּבֵי מִיתוֹת--עַד שֶׁיָּבוֹאוּ עֵדָיו הָרִאשׁוֹנִים, וְיָעִידוּ שֶׁנִּגְמַר דִּינוֹ, וְיַהַרְגוּהוּ בְּיָדָם:&nbsp; וְהוּא שֶׁיָּעִידוּ, בְּבֵית דִּין שֶׁלְּעֶשְׂרִים וּשְׁלוֹשָׁה.</p>

<p><b>יג,יג</b>&nbsp;&nbsp;[ח] מִי שֶׁנִּגְמַר דִּינוֹ בְּבֵית דִּין שֶׁהָיוּ בְּחוּצָה לָאָרֶץ, וּבָרַח לְבֵית דִּין שֶׁבְּאֶרֶץ יִשְׂרָאֵל--סוֹתְרִין אֶת דִּינוֹ עַל כָּל פָּנִים.&nbsp; וְאִם הָיוּ אוֹתוֹ בֵּית דִּין עַצְמָן שֶׁנִּגְמַר דִּינוֹ בִּפְנֵיהֶם--אֵין סוֹתְרִין אֶת דִּינוֹ, אַף עַל פִּי שֶׁגְּמָרוּהוּ בְּחוּצָה לָאָרֶץ, וְהֶם עַתָּה בְּאֶרֶץ יִשְׂרָאֵל.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יד</h2>

<p><b>יד,א</b>&nbsp;&nbsp;אַרְבַּע מִיתוֹת נִמְסְרוּ לְבֵית דִּין--סְקֵלָה, וּשְׂרֵפָה, וַהֲרִיגָה בְּסַיִף, וְחָנֵק.&nbsp; סְקֵלָה וּשְׂרֵפָה, מְפֹרָשִׁין הֶן בַּתּוֹרָה.&nbsp; וּמִפִּי מֹשֶׁה רַבֵּנוּ לָמְדוּ, שֶׁכָּל מִיתָה הָאֲמוּרָה בַּתּוֹרָה סְתָם, חָנֵק.&nbsp; וְהַהוֹרֵג אֶת חֲבֵרוֹ, מִיתָתוֹ בְּסַיִף; וְכֵן אַנְשֵׁי עִיר הַנִּדַּחַת, מִיתָתָן בְּסַיִף.</p>

<p><b>יד,ב</b>&nbsp;&nbsp;כָּל מִיתָה מֵהֶן--מִצְוַת עֲשֵׂה הִיא לְבֵית דִּין, לַהְרֹג בָּהּ מִי שֶׁנִּתְחַיַּב בָּהּ.&nbsp; וְאֵין רְשׁוּת לַמֶּלֶךְ לַהְרֹג בְּאַחַת מֵהֶן, אֵלָא בְּסַיִף בִּלְבָד.</p>

<p><b>יד,ג</b>&nbsp;&nbsp;כָּל מְחֻיָּב מִיתַת בֵּית דִּין שֶׁלֹּא הֵמִיתוּ אוֹתוֹ בֵּית דִּין--בִּטְּלוּ מִצְוַת עֲשֵׂה, וְלֹא עָבְרוּ עַל מִצְוַת לֹא תַעֲשֶׂה:&nbsp; חוּץ מִן הַמְּכַשֵּׁף, שְׁאִם לֹא הֵמִיתוּ אוֹתוֹ--עָבְרוּ עַל מִצְוַת לֹא תַעֲשֶׂה, שֶׁנֶּאֱמָר "מְכַשֵּׁפָה, לֹא תְחַיֶּה" (שמות כב,יז).</p>

<p><b>יד,ד</b>&nbsp;&nbsp;סְקֵלָה חֲמוּרָה מִן הַשְּׂרֵפָה, וּשְׂרֵפָה חֲמוּרָה מִן הַסַּיִף, וְהַסַּיִף חָמוּר מִן הֶחָנֵק.&nbsp; וְכָל מִי שֶׁנִּתְחַיַּב בִּשְׁתֵּי מִיתוֹת, נִדּוֹן בַּחֲמוּרָה:&nbsp; בֵּין שֶׁעָבַר שְׁתֵּי עֲבֵרוֹת זוֹ אַחַר זוֹ, בֵּין שֶׁעָבַר עֲבֵרָה אַחַת שֶׁחַיָּב עָלֶיהָ שְׁתֵּי מִיתוֹת; אַפִלּוּ נִגְמַר דִּינוֹ לַקַּלָּה, וְאַחַר כָּךְ עָבַר עַל הַחֲמוּרָה וְנִגְמַר דִּינוֹ--נִדּוֹן בַּחֲמוּרָה.&nbsp; [ה] וְאֶחָד הָאִישׁ וְאֶחָד הָאִשָּׁה, דָּנִין אוֹתָן בְּאַרְבַּע הַמִּיתוֹת.</p>

<p><b>יד,ה</b>&nbsp;&nbsp;[ו] כָּל חַיָּבֵי מִיתוֹת שֶׁנִּתְעָרְבוּ זֶה בְּזֶה, יִדּוֹן כָּל אֶחָד מֵהֶן בַּקַּלָּה שֶׁבָּהֶן.&nbsp; [ז] מִי שֶׁנִּגְמַר דִּינוֹ שֶׁנִּתְעָרַב עִם שְׁאָר הָעָם, וְלֹא נוֹדַע מִי הוּא מֵאֵלּוּ, אוֹ מִי שֶׁלֹּא נִגְמַר דִּינוֹ, שֶׁנִּתְעָרַב בְּמִי שֶׁנִּגְמַר דִּינוֹ וְלֹא נוֹדַע מִי הוּא--כֻּלָּן פְּטוּרִין, לְפִי שְׁאֵין גּוֹמְרִין דִּינוֹ שֶׁלָּאָדָם אֵלָא בְּפָנָיו.</p>

<p><b>יד,ו</b>&nbsp;&nbsp;[ח] מִי שֶׁעָמַד עַל נַפְשׁוֹ, וְלֹא יָכְלוּ בֵּית דִּין לֶאֱסֹר אוֹתוֹ עַד שֶׁיְּמִיתוּהוּ בַּמִּיתָה שְׁהוּא חַיָּב בָּהּ--הוֹרְגִין אוֹתוֹ עֵדָיו בְּכָל מִיתָה שֶׁיְּכוּלִין לְהָמִית אוֹתוֹ בָּהּ, מֵאַחַר שֶׁנִּגְמַר דִּינוֹ; וְאֵין רְשׁוּת לִשְׁאָר הָעָם לְהָמִית אוֹתוֹ תְּחִלָּה.&nbsp; לְפִיכָּךְ אִם נִקְטְעָה יַד הָעֵדִים, פָּטוּר; וְאִם הָיוּ הָעֵדִים גִּדְּמִין מִתְּחִלָּה, יֵהָרֵג בְּיַד אֲחֵרִים.</p>

<p><b>יד,ז</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר מְחֻיְּבֵי מִיתוֹת בֵּית דִּין, חוּץ מִן הָרוֹצֵחַ.&nbsp; אֲבָל הוֹרֵג נֶפֶשׁ שֶׁנִּגְמַר דִּינוֹ--רוֹדְפִין אַחֲרָיו בְּכָל דָּבָר וּבְיַד כָּל אָדָם, עַד שֶׁמְּמִיתִין אוֹתוֹ.</p>

<p><b>יד,ח</b>&nbsp;&nbsp;[ט] כָּל הֲרוּגֵי בֵּית דִּין--אֵין קוֹבְרִין אוֹתָם בְּקִבְרוֹת אֲבוֹתֵיהֶם בִּכְלַל יִשְׂרָאֵל, אֵלָא שְׁתֵּי קְבָרוֹת מְתַקְּנִין לָהֶן בֵּית דִּין:&nbsp; אַחַת לַנִּסְקָלִין וְלַנִּשְׂרָפִין, וְאַחַת לַנֶּהְרָגִין וְלַנֶּחְנָקִין.&nbsp; וְדָבָר זֶה, הֲלָכָה מִפִּי הַשְּׁמוּעָה.&nbsp; נִתְאַכַּל הַבָּשָׂר--הָיוּ מְלַקְּטִין אֶת הָעֲצָמוֹת, וְקוֹבְרִין אוֹתָן בְּקִבְרוֹת אֲבוֹתֵיהֶם.&nbsp; וְיֵשׁ לִקְרוֹבֵיהֶן לַעֲשׂוֹת לָהֶם אֲרוֹן וְתַכְרִיכִין.</p>

<p><b>יד,ט</b>&nbsp;&nbsp;[י] צְרִיכִין בֵּית דִּין לְהִתְיַשַּׁב בְּדִינֵי נְפָשׁוֹת, וּלְהַמְתִּין וְלֹא יָאִיצוּ.&nbsp; וְכָל בֵּית דִּין שֶׁהָרְגוּ נֶפֶשׁ בְּשֶׁבַע שָׁנִים, הֲרֵי אֵלּוּ חַבְלָנִין.&nbsp; וְאַף עַל פִּי כֵן, אִם אֵרַע לָהֶם לַהְרֹג בְּכָל יוֹם וָיוֹם--הוֹרְגִין; אֲבָל אֵין דָּנִין לְעוֹלָם שְׁנַיִם בְּיוֹם אֶחָד, אֵלָא דָּנִין זֶה הַיּוֹם וְהַשֵּׁנִי לְמָחָר.</p>

<p><b>יד,י</b>&nbsp;&nbsp;הָיוּ שְׁנֵיהֶם בַּעֲבֵרָה אַחַת וּמִיתָה אַחַת, כְּגוֹן נוֹאֵף עִם נוֹאֶפֶת--דָּנִין שְׁנֵיהֶן בְּיוֹם אֶחָד.&nbsp; לְפִיכָּךְ אִם הָיָה הַנּוֹאֵף בּוֹעֵל בַּת כּוֹהֵן--הוֹאִיל וְהוּא בְּחָנֵק וְהִיא בִּשְׂרֵפָה, אֵין הוֹרְגִין שְׁנֵיהֶן בְּיוֹם אֶחָד.</p>

<p><b>יד,יא</b>&nbsp;&nbsp;אֵין דָּנִין דִּינֵי נְפָשׁוֹת, אֵלָא בִּפְנֵי הַבַּיִת--וְהוּא שֶׁיִּהְיֶה בֵּית דִּין הַגָּדוֹל, שָׁם בַּלִּשְׁכָּה שֶׁבַּמִּקְדָּשׁ:&nbsp; שֶׁנֶּאֱמָר בְּזָקֵן מַמְרֵא "לְבִלְתִּי שְׁמֹעַ אֶל-הַכֹּהֵן .&nbsp;.&nbsp;. אוֹ, אֶל-הַשֹּׁפֵט" (דברים יז,יב)--מִפִּי הַשְּׁמוּעָה לָמְדוּ שֶׁבִּזְמָן שֶׁיֵּשׁ כּוֹהֵן מַקְרִיב עַל גַּבֵּי הַמִּזְבֵּחַ, יֵשׁ דִּינֵי נְפָשׁוֹת, וְהוּא שֶׁיִּהְיֶה בֵּית דִּין הַגָּדוֹל, בִּמְקוֹמוֹ.</p>

<p><b>יד,יב</b>&nbsp;&nbsp;בַּתְּחִלָּה כְּשֶׁנִּבְנָה הַמִּקְדָּשׁ, הָיוּ בֵּית דִּין הַגָּדוֹל יוֹשְׁבִין בְּלִשְׁכַּת הַגָּזִית שֶׁהָיְתָה בַּעֲזֶרֶת יִשְׂרָאֵל; וְהַמָּקוֹם שֶׁהָיוּ יוֹשְׁבִין בּוֹ חֹל הָיָה, שְׁאֵין יְשִׁיבָה בָּעֲזָרָה אֵלָא לְמַלְכֵי בֵּית דָּוִיד.&nbsp; וּכְשֶׁנִּתְקַלְקְלָה הַשּׁוּרָה, גָּלוּ מִמָּקוֹם לְמָקוֹם.&nbsp; וְלַעֲשָׂרָה מְקוֹמוֹת גָּלוּ, וְסוֹפָן לִטְבֶרְיָה; וּמִשָּׁם לֹא עָמַד בֵּית דִּין גָּדוֹל, עַד עַתָּה.&nbsp; וְקַבָּלָה הִיא שֶׁבִּטְבֶרְיָה עֲתִידִין לַחְזֹר תְּחִלָּה, וּמִשָּׁם נֶעְתָּקִין לַמִּקְדָּשׁ.</p>

<p><b>יד,יג</b>&nbsp;&nbsp;אַרְבָּעִים שָׁנָה קֹדֶם חָרְבַּן בַּיִת שֵׁנִי בָּטְלוּ דִּינֵי נְפָשׁוֹת מִיִּשְׂרָאֵל, אַף עַל פִּי שֶׁהָיָה הַמִּקְדָּשׁ קַיָּם, מִפְּנֵי שֶׁגָּלוּ הַסַּנְהֶדְּרִין, וְלֹא הָיוּ בִּמְקוֹמָן שָׁם בַּמִּקְדָּשׁ.</p>

<p><b>יד,יד</b>&nbsp;&nbsp;בִּזְמָן שֶׁדָּנִין דִּינֵי נְפָשׁוֹת בְּאֶרֶץ יִשְׂרָאֵל, דָּנִין דִּינֵי נְפָשׁוֹת כֵּן בְּחוּצָה לָאָרֶץ--וְהוּא שֶׁיִּהְיוּ הַסַּנְהֶדְּרִין סְמוּכִין בְּאֶרֶץ יִשְׂרָאֵל, כְּמוֹ שֶׁבֵּאַרְנוּ:&nbsp; שֶׁהַסַּנְהֶדְּרִין נוֹהֶגֶת בָּאָרֶץ, וּבְחוּצָה לָאָרֶץ.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק טו</h2>

<p><b>טו,א</b>&nbsp;&nbsp;כֵּיצַד מִצְוַת הַנִּסְקָלִין:&nbsp; רָחוֹק מִבֵּית הַסְּקֵלָה אַרְבַּע אַמּוֹת, מַפְשִׁיטִין אֶת הַמְּחֻיָּב סְקֵלָה בְּגָדָיו, וּמְכַסִּין עֶרְוָתוֹ מִלְּפָנָיו; וְאֵין הָאִשָּׁה נִסְקֶלֶת עֲרֻמָּה, אֵלָא בַּחֲלוּק אֶחָד.</p>

<p><b>טו,ב</b>&nbsp;&nbsp;וּבֵית הַסְּקֵלָה, גָּבוֹהַּ שְׁתֵּי קוֹמוֹת; עוֹלֶה לְשָׁם הוּא וְעֵדָיו, וְיָדָיו אֲסוּרוֹת, וְאֶחָד מִן הָעֵדִים דּוֹחֲפוֹ עַל מָתְנָיו מֵאֲחוֹרָיו, וְהוּא נֶהְפָּךְ וְנוֹפֵל עַל לִבּוֹ לָאָרֶץ.&nbsp; אִם מֵת בָּהּ--יָצָא, שֶׁהֲרֵי נֶאֱמָר "סָקוֹל יִסָּקֵל אוֹ-יָרֹה יִיָּרֶה" (שמות יט,יג):&nbsp; הִנֵּה הִשְׁוָה הַנִּסְקָל שֶׁנָּפַל הָאֶבֶן עָלָיו, עִם הַנִּדְחָף שֶׁנָּפַל הוּא בְּעַצְמוֹ עַל הָאָרֶץ.</p>

<p><b>טו,ג</b>&nbsp;&nbsp;וְאִם לֹא מֵת מִדְּחִיפָה זוֹ--מַגְבִּיהִין הָעֵדִים אֶבֶן שֶׁהָיְתָה מֻנַּחַת שָׁם, מַשָּׂא שְׁנֵי בְּנֵי אָדָם, וְהָעֵד הַשֵּׁנִי מַרְפֶּה יָדָיו, וּמַשְׁלִיךְ אֶת הָאֶבֶן עַל לִבּוֹ.&nbsp; אִם מֵת בָּהּ, יָצָא; וְאִם לָאו--רְגִימָתוֹ בְּכָל יִשְׂרָאֵל, שֶׁנֶּאֱמָר "יַד הָעֵדִים תִּהְיֶה-בּוֹ בָרִאשֹׁנָה, לַהֲמִיתוֹ, וְיַד כָּל-הָעָם, בָּאַחֲרֹנָה" (דברים יז,ז).</p>

<p><b>טו,ד</b>&nbsp;&nbsp;[ב] עָבַד עֲבוֹדָה זָרָה--אֵין סוֹקְלִין אוֹתוֹ, אֵלָא עַל שַׁעַר שֶׁעָבַד בּוֹ; וְאִם הָיְתָה עִיר שֶׁרֻבָּהּ גּוֹיִים, סוֹקְלִין אוֹתוֹ עַל פֶּתַח בֵּית דִּין.&nbsp; וְדָבָר זֶה, קַבָּלָה מִפִּי הַשְּׁמוּעָה:&nbsp; "אֶל-שְׁעָרֶיךָ" (דברים יז,ה)--זֶה שַׁעַר שֶׁעָבַד בּוֹ, לֹא שֶׁנִּגְמַר דִּינוֹ בּוֹ.</p>

<p><b>טו,ה</b>&nbsp;&nbsp;[ג] מִצְוַת הַנִּשְׂרָפִין:&nbsp; הָיוּ מַשְׁקִיעִין אוֹתוֹ בְּזֵבֶל, עַד אַרְכֻּבּוֹתָיו, וְנוֹתְנִין סוּדָר קָשֶׁה בְּתוֹךְ הָרַךְ, וְכוֹרֵךְ עַל צַוָּארוֹ, וּשְׁנֵי עֵדָיו זֶה מוֹשֵׁךְ אֶצְלוֹ וְזֶה מוֹשֵׁךְ אֶצְלוֹ, עַד שְׁהוּא פּוֹתֵחַ אֶת פִּיו.&nbsp; וּמַתִּיכִין אֶת הַבְּדִיל אוֹ אֶת הָעוֹפֶרֶת וְכַיּוֹצֶא בָּהֶן, וְזוֹרֵק לְתוֹךְ פִּיו, וְהִיא יוֹרֶדֶת, וְשׂוֹרֶפֶת אֶת בְּנֵי מֵעָיו.</p>

<p><b>טו,ו</b>&nbsp;&nbsp;[ד] מִצְוַת הַנֶּהְרָגִין:&nbsp; מַתִּיזִין אֶת רֹאשָׁן בְּסַיִף, כְּדֶרֶךְ שֶׁהַמְּלָכִים עוֹשִׂין.</p>

<p><b>טו,ז</b>&nbsp;&nbsp;[ה] מִצְוַת הַנֶּחְנָקִין:&nbsp; מַשְׁקִיעִין אֶת הַמְּחֻיָּב בְּזֵבֶל, עַד אַרְכֻּבּוֹתָיו, וְנוֹתְנִין סוּדָר קָשֶׁה לְתוֹךְ הָרַךְ, וְכוֹרְכִין עַל צַוָּארוֹ; וְזֶה מוֹשֵׁךְ אֶצְלוֹ וְזֶה מוֹשֵׁךְ אֶצְלוֹ, עַד שֶׁנַּפְשׁוֹ יוֹצְאָה.</p>

<p><b>טו,ח</b>&nbsp;&nbsp;[ו] מִצְוַת עֲשֵׂה לִתְלוֹת אֶת הַמְּגַדֵּף, וְעוֹבֵד עֲבוֹדָה זָרָה:&nbsp; שֶׁנֶּאֱמָר "כִּי-קִלְלַת אֱלֹהִים, תָּלוּי" (דברים כא,כג), הֲרֵי מְגַדֵּף אָמוּר; וּבְעוֹבֵד עֲבוֹדָה זָרָה, נֶאֱמָר "אֶת-ה', הוּא מְגַדֵּף" (במדבר טו,ל).&nbsp; וְהָאִישׁ נִתְלֶה וְאֵין הָאִשָּׁה נִתְלֵית, שֶׁנֶּאֱמָר "כִּי-יִהְיֶה בְאִישׁ, חֵטְא .&nbsp;.&nbsp;. וְתָלִיתָ אֹתוֹ" (דברים כא,כב).</p>

<p><b>טו,ט</b>&nbsp;&nbsp;[ז] כֵּיצַד מִצְוַת הַנִּתְלִין:&nbsp; אַחַר שֶׁסּוֹקְלִין אוֹתָן, מַשְׁקִיעִין אֶת הַקּוֹרָה בָּאָרֶץ, וְהָעֵץ יוֹצֶא מִמֶּנָּה, וּמַקִּיפִין שְׁתֵּי יָדָיו זוֹ לְזוֹ, וְתוֹלֶה אוֹתוֹ סָמוּךְ לִשְׁקִיעַת הַחַמָּה, וּמַתִּירִין אוֹתוֹ מִיָּד.&nbsp; וְאִם לָן--עוֹבְרִין עָלָיו בְּלֹא תַעֲשֶׂה, שֶׁנֶּאֱמָר "לֹא-תָלִין נִבְלָתוֹ עַל-הָעֵץ" (דברים כא,כג).&nbsp; [ח] וּמִצְוַת עֲשֵׂה לִקְבֹר אֶת כָּל הֲרוּגֵי בֵּית דִּין בְּיוֹם הַהֲרִיגָה, שֶׁנֶּאֱמָר "כִּי-קָבוֹר תִּקְבְּרֶנּוּ בַּיּוֹם הַהוּא" (שם).</p>

<p><b>טו,י</b>&nbsp;&nbsp;וְלֹא הֲרוּגֵי בֵּית דִּין בִּלְבָד, אֵלָא כָּל הַמֵּלִין אֶת מֵתוֹ--עוֹבֵר עָלָיו בְּלֹא תַעֲשֶׂה.&nbsp; הֱלִינוֹ לִכְבוֹדוֹ, לְהָבִיא לוֹ אֲרוֹן וְתַכְרִיכִין--אֵינוּ עוֹבֵר עָלָיו.</p>

<p><b>טו,יא</b>&nbsp;&nbsp;[ט] אֵין תּוֹלִין עַל אִילָן הַמְּחֻבָּר לַקַּרְקָע, אֵלָא עַל הַתָּלוּשׁ, כְּדֵי שֶׁלֹּא יִהְיֶה מְחֻסָּר קְצִיצָה:&nbsp; שֶׁהָעֵץ שֶׁנִּתְלֶה עָלָיו נִקְבָּר עִמּוֹ, כְּדֵי שֶׁלֹּא יִהְיֶה לוֹ זִכָּרוֹן רָע, וְיֹאמְרוּ זֶה הָעֵץ שֶׁנִּתְלָה עָלָיו פְּלוֹנִי.&nbsp; וְכֵן הָאֶבֶן שֶׁנִּסְקָל בָּהּ, וְהַסַּיִף שֶׁיֵּהָרֵג בּוֹ הַנֶּהְרָג, וְהַסּוּדָרִין שֶׁחוֹנְקִין בָּהֶן--הַכֹּל נִקְבָּרִין בִּתְפוּסַת הַנֶּהְרָג, אֲבָל לֹא בַּקֶּבֶר עַצְמוֹ אֵלָא בְּצִדּוֹ.</p>

<p><b>טו,יב</b>&nbsp;&nbsp;[י] כָּל הַנִּסְקָלִין שֶׁבַּתּוֹרָה, שְׁמוֹנָה עָשָׂר; וְאֵלּוּ הֶן--הַבָּא עַל הָאֵם, וְעַל אֵשֶׁת הָאָב, וְעַל הַכַּלָּה, וְעַל נַעֲרָה מְאֹרָסָה, וְעַל הַזָּכוּר, וְהַשּׁוֹכֵב אֶת הַבְּהֵמָה, וְהָאִשָּׁה הַמְּבִיאָה אֶת הַבְּהֵמָה עָלֶיהָ, וְהַמְּגַדֵּף, וְהָעוֹבֵד עֲבוֹדָה זָרָה, וְהַנּוֹתֵן מִזַּרְעוֹ לַמֹּלֶךְ, וּבַעַל אוֹב, וּבַעַל יִדְּעוּנִי, וְהַמַּסִּית, וְהַמַּדִּיחַ, וְהַמְּכַשֵּׁף, וְהַמְּחַלֵּל אֶת הַשַּׁבָּת, וּמְקַלֵּל אָבִיו וְאִמּוֹ, וּבֵן סוֹרֵר וּמוֹרֶה.</p>

<p><b>טו,יג</b>&nbsp;&nbsp;[יא] כָּל הַנִּשְׂרָפִין, עֲשָׂרָה; וְאֵלּוּ הֶן--בַּת כּוֹהֵן שֶׁזִּנָּת תַּחַת בַּעְלָהּ, וְהַבָּא עַל בִּתּוֹ, וְעַל בַּת בִּתּוֹ, וְעַל בַּת בְּנוֹ, וְעַל בַּת אִשְׁתּוֹ, וְעַל בַּת בִּתָּהּ, וְעַל בַּת בְּנָהּ, וְעַל חֲמוֹתוֹ, וְעַל אֵם חֲמוֹתוֹ, וְעַל אֵם חָמִיו.&nbsp; וְהוּא שֶׁבָּא עֲלֵיהֶן, בְּחַיֵּי אִשְׁתּוֹ; אֲבָל לְאַחַר מִיתַת אִשְׁתּוֹ, הֲרֵי הֶן בְּכָרֵת בִּלְבָד בִּכְלַל הָעֲרָיוֹת.</p>

<p><b>טו,יד</b>&nbsp;&nbsp;[יב] הַנֶּהְרָגִין, שְׁנַיִם--הָרוֹצֵחַ, וְהַנִּדָּח.&nbsp; [יג] וְהַנֶּחְנָקִין, שִׁשָּׁה; וְאֵלּוּ הֶן--הַבָּא עַל אֵשֶׁת אִישׁ, וְהַחוֹבֵל בְּאָבִיו אוֹ בְּאִמּוֹ, וְגוֹנֵב נֶפֶשׁ מִיִּשְׂרָאֵל, וְזָקֵן מַמְרֵא, וּנְבִיא הַשֶּׁקֶר, וְהַמִּתְנַבֵּא בְּשֵׁם עֲבוֹדָה זָרָה.&nbsp; נִמְצְאוּ כָּל הֲרוּגֵי בֵּית דִּין, שִׁשָּׁה וּשְׁלוֹשִׁים.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק טז</h2>

<p><b>טז,א</b>&nbsp;&nbsp;כְּשֵׁם שֶׁמִּצְוָה לְהָמִית אֶת הַמְּחֻיָּב מִיתָה--כָּךְ מִצְוַת עֲשֵׂה לְהַלְקוֹת אֶת הַמְּחֻיָּב מַלְקוּת, שֶׁנֶּאֱמָר "וְהִפִּילוֹ הַשֹּׁפֵט וְהִכָּהוּ לְפָנָיו" (דברים כה,ב).&nbsp; וְאַף עַל פִּי שֶׁהַמַּלְקוּת בִּשְׁלוֹשָׁה, בִּמְקוֹם מִיתָה הִיא עוֹמֶדֶת.</p>

<p><b>טז,ב</b>&nbsp;&nbsp;מַלְקִין בַּזְּמָן הַזֶּה בְּכָל מָקוֹם מִן הַתּוֹרָה, בִּפְנֵי שְׁלוֹשָׁה סְמוּכִין; אֲבָל לֹא בִּפְנֵי הִדְיוֹטוֹת.&nbsp; [ג] וְכָל מַלְקִיּוֹת שֶׁמַּלְקִין דַּיָּנֵי חוּצָה לָאָרֶץ בְּכָל מָקוֹם, אֵינָהּ אֵלָא מַכַּת מַרְדּוּת.</p>

<p><b>טז,ג</b>&nbsp;&nbsp;[ד] אֵין אָדָם לוֹקֶה אֵלָא בְּעֵדִים, וְהַתְרָאָה; וּבוֹדְקִין הָעֵדִים בִּדְרִישָׁה וַחֲקִירָה, כְּדֶרֶךְ שֶׁעוֹשִׂין בְּדִינֵי נְפָשׁוֹת.&nbsp; עָבַר עַל לָאו שֶׁנִּתַּק לַעֲשֵׂה, וְהִתְרוּ בּוֹ וְאָמְרוּ לוֹ לֹא תַעֲשֶׂה דָּבָר זֶה, שְׁאִם תַּעֲשֶׂה וְלֹא תְקַיַּם עֲשֵׂה שֶׁבּוֹ, תִּלְקֶה, וְעָבַר, וְלֹא קִיַּם הָעֲשֵׂה--הֲרֵי זֶה לוֹקֶה:&nbsp; שֶׁאַף עַל פִּי שֶׁהַהַתְרָאָה בַּסָּפֵק הִיא, שְׁאִם יְקַיַּם יִפָּטֵר, הַתְרָאַת סָפֵק, הַתְרָאָה הִיא.</p>

<p><b>טז,ד</b>&nbsp;&nbsp;[ה] עָבַר עֲבֵרָה שֶׁיֵּשׁ בָּהּ מַלְקוּת וּמִיתַת בֵּית דִּין כְּאַחַת, כְּגוֹן שֶׁשָּׁחַט אוֹתוֹ וְאֶת בְּנוֹ לַעֲבוֹדָה זָרָה--אִם הִתְרוּ בּוֹ לְמִיתָה, סוֹקְלִין אוֹתוֹ, וְאֵינוּ לוֹקֶה, שֶׁהֲרֵי נִתְחַיַּב בְּדִין גָּדוֹל מִזֶּה; וְאִם הִתְרוּ בּוֹ לְמַלְקוּת בִּלְבָד, לוֹקֶה.</p>

<p><b>טז,ה</b>&nbsp;&nbsp;[ו] אֵינוּ צָרִיךְ שְׁנֵי עֵדִים לְמַלְקוּת, אֵלָא בְּשָׁעַת מַעֲשֶׂה; אֲבָל הָאִסּוּר עַצְמוֹ, בְּעֵד אֶחָד יֻחְזַק.&nbsp; כֵּיצַד:&nbsp; אָמַר עֵד אֶחָד חֵלֶב כְּלָיוֹת הוּא זֶה, כִּלְאֵי הַכֶּרֶם הֶם פֵּרוֹת אֵלּוּ, גְּרוּשָׁה אוֹ זוֹנָה הִיא אִשָּׁה זוֹ, וְאָכַל אוֹ בָּעַל בְּעֵדִים אַחַר שֶׁהֻתְרָה בּוֹ--הֲרֵי זֶה לוֹקֶה, אַף עַל פִּי שֶׁעִיקַר הָאִסּוּר בְּעֵד אֶחָד.</p>

<p><b>טז,ו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁלֹּא הִכְחִישׁ הָעֵד בְּעֵת שֶׁקָּבַע הָאִסּוּר.&nbsp; אֲבָל אִם אָמַר זֶה אֵינוּ חֵלֶב, זוֹ אֵינָהּ גְּרוּשָׁה, וְאָכַל אוֹ בָּעַל אַחַר שֶׁהִכְחִישׁ--אֵינוּ לוֹקֶה, עַד שֶׁיִּקְבְּעוּ הָאִסּוּר שְׁנֵי עֵדִים.</p>

<p><b>טז,ז</b>&nbsp;&nbsp;שָׁתַק בְּעֵת שֶׁהֵעִיד הָעֵד הָאֶחָד בִּקְבִיעַת הָאִסּוּר, וְאַחַר שֶׁעָבַר וְהִתְרוּ בּוֹ טָעַן לְהַכְחִישׁ הָעֵד--אֵין שׁוֹמְעִין לוֹ, אֵלָא לוֹקֶה.</p>

<p><b>טז,ח</b>&nbsp;&nbsp;כֵּיצַד מַלְקִין אוֹתוֹ.&nbsp; כּוֹפֵת שְׁתֵּי יָדָיו לָעַמּוּד הִלַּךְ וְהִלַּךְ; וְחַזָּן הַכְּנֶסֶת אוֹחֵז בִּבְגָדָיו, אִם נִקְרְעוּ נִקְרְעוּ, וְאִם נִפְרְמוּ נִפְרְמוּ, עַד שְׁהוּא מְגַלֶּה אֶת לִבּוֹ:&nbsp; שְׁאֵין מַכֵּהוּ עַל כְּסוּתוֹ--שֶׁנֶּאֱמָר "וְהִכָּהוּ" (דברים כה,ב), לֹא לִכְסוּתוֹ.</p>

<p><b>טז,ט</b>&nbsp;&nbsp;וְהָאֶבֶן נְתוּנָה מֵאֲחוֹרָיו, שֶׁהַחַזָּן הַמַּכֶּה עוֹמֵד עָלֶיהָ.&nbsp; וּרְצוּעָה שֶׁלְּעֵגֶל בְּיָדוֹ--כְּפוּלָה לִשְׁנַיִם וּשְׁנַיִם לְאַרְבָּעָה, וּשְׁתֵּי רְצוּעוֹת שֶׁלַּחֲמוֹר עוֹלוֹת וְיוֹרְדוֹת בָּהּ, וְרֹחַב הָרְצוּעָה טֶפַח, וְאָרְכָּהּ כְּדֵי שֶׁתִּהְיֶה מַגַּעַת עַד פִּי כְּרֵסוֹ; וְהַיָּד שֶׁלָּרְצוּעוֹת שֶׁאוֹחֵז בָּהּ, אָרְכָּהּ טֶפַח.</p>

<p><b>טז,י</b>&nbsp;&nbsp;[ט] הָאִישׁ הַמַּכֶּה, צָרִיךְ לִהְיוֹת יָתֵר בְּדֵעָה חָסֵר בְּכוֹחַ, וּמַגְבִּיהַּ אֶת הָרְצוּעוֹת בִּשְׁתֵּי יָדָיו, וּמַכֶּה בְּיָדוֹ אַחַת בְּכָל כּוֹחוֹ.&nbsp; וּמַלְקֵהוּ שְׁלִישׁ מִלְּפָנָיו, עַל בֵּין דַּדָּיו; וּשְׁנֵי שְׁלִישִׁים מֵאַחֲרָיו, שְׁלִישׁ עַל כָּתֵף זוֹ וּשְׁלִישׁ עַל כָּתֵף זוֹ.</p>

<p><b>טז,יא</b>&nbsp;&nbsp;[י] זֶה הַמֻּכֶּה אֵינוּ לֹא עוֹמֵד וְלֹא יוֹשֵׁב, אֵלָא מֻטֶּה--שֶׁנֶּאֱמָר "וְהִפִּילוֹ הַשֹּׁפֵט וְהִכָּהוּ לְפָנָיו" (דברים כה,ב):&nbsp; שֶׁיִּהְיוּ עֵינָיו שֶׁלַּשּׁוֹפֵט בּוֹ, לֹא שֶׁיִּהְיֶה מַבִּיט בְּדָבָר אַחֵר וְהִכָּהוּ; מִכָּאן שְׁאֵין מַלְקִין שְׁנַיִם כְּאֶחָד.</p>

<p><b>טז,יב</b>&nbsp;&nbsp;[יא] הַגָּדוֹל שֶׁבַּדַּיָּנִין, קוֹרֶא כָּל זְמָן שֶׁזֶּה לוֹקֶה "אִם-לֹא תִשְׁמֹר .&nbsp;.&nbsp;. וְהִפְלָא ה' אֶת-מַכֹּתְךָ .&nbsp;.&nbsp;." (דברים כח,נח-נט); וּמִתְכַּוֵּן לִגְמֹר הַפְּסוּקִים, עִם הַמַּלְקוּת.&nbsp; וְאִם לֹא גָמַר, חוֹזֵר לִתְחִלַּת הַמִּקְרָא, וְקוֹרֶא וְחוֹזֵר, עַד שֶׁתִּגָּמֵר הַהַכָּאָה.&nbsp; וְהַשֵּׁנִי שֶׁבַּדַּיָּנִין מוֹנֶה; וְהַשְּׁלִישִׁי אוֹמֵר לַחַזָּן הַכֶּה הַכֶּה--כָּל זְמָן שֶׁמַּכֶּה, עַל פִּיו הוּא מַכֶּה.</p>

<p><b>טז,יג</b>&nbsp;&nbsp;[יב] מֵת תַּחַת יָדוֹ, פָּטוּר.&nbsp; וְאִם הוֹסִיף רְצוּעָה אַחַת עַל הָאֹמֶד, וּמֵת--הֲרֵי הַחַזָּן גּוֹלֶה; וְאִם לֹא מֵת--הֲרֵי הַחַזָּן עָבַר עַל מַצְוַת לֹא תַעֲשֶׂה, שֶׁנֶּאֱמָר "לֹא יֹסִיף" (דברים כה,ג).</p>

<p><b>טז,יד</b>&nbsp;&nbsp;וְהוּא הַדִּין לְכָל מַכֶּה אֶת חֲבֵרוֹ, שְׁהוּא בְּלֹא תַעֲשֶׂה:&nbsp; וּמַה אִם זֶה שֶׁנָּתְנָה תּוֹרָה רְשׁוּת לְהַכּוֹתוֹ, צִוָּה הַכָּתוּב שֶׁלֹּא לְהַכּוֹתוֹ יָתֵר עַל רִשְׁעוֹ--קַל וְחֹמֶר לִשְׁאָר כָּל אָדָם.&nbsp; לְפִיכָּךְ כָּל הַמַּכֶּה אֶת חֲבֵרוֹ--אַפִלּוּ הִכָּה עֶבֶד--הַכָּיָה שְׁאֵין בָּהּ שׁוֹוֶה פְּרוּטָה, לוֹקֶה; אֲבָל אִם יֵשׁ בָּהּ שׁוֹוֶה פְּרוּטָה--הוֹאִיל וְהוּא חַיָּב לְשַׁלַּם מָמוֹן--אֵין אָדָם לוֹקֶה וּמְשַׁלֵּם, כְּמוֹ שֶׁבֵּאַרְנוּ בְּכַמָּה מְקוֹמוֹת.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יז</h2>

<p><b>יז,א</b>&nbsp;&nbsp;כַּמָּה מַלְקִין אֶת הַמְּחֻיָּב מַלְקוּת--כְּפִי כּוֹחוֹ, שֶׁנֶּאֱמָר "כְּדֵי רִשְׁעָתוֹ בְּמִסְפָּר" (דברים כה,ב).&nbsp; וְזֶה שֶׁנֶּאֱמָר "אַרְבָּעִים" (דברים כה,ג)--שְׁאֵין מוֹסִיפִין עַל הָאַרְבָּעִים, אַפִלּוּ הָיָה חָזָק וּבָרִיא כְּשִׁמְשׁוֹן; אֲבָל פּוֹחֲתִין לַחַלָּשׁ--שְׁאִם יַכֶּה חַלָּשׁ מַכָּה רַבָּה, בַּוַּדַּאי הוּא מֵת.</p>

<p><b>יז,ב</b>&nbsp;&nbsp;לְפִיכָּךְ אָמְרוּ חֲכָמִים שֶׁאַפִלּוּ הַבָּרִיא בְּיוֹתֵר, מַכִּין אוֹתוֹ תִּשְׁעָה וּשְׁלוֹשִׁים, שְׁאִם נוֹסִיף לוֹ אַחַת, נִמְצָא שֶׁלֹּא הִכָּהוּ אֵלָא אַרְבָּעִים הָרְאוּיוֹת לוֹ.</p>

<p><b>יז,ג</b>&nbsp;&nbsp;[ב] כְּשֶׁאוֹמְדִין אֶת הַחוֹטֶא כַּמָּה הוּא יָכוֹל לְקַבַּל, אֵין אוֹמְדִין אוֹתוֹ אֵלָא בְּמַכּוֹת הָרְאוּיוֹת לְהִשְׁתַּלַּשׁ:&nbsp; אֲמָדוּהוּ שְׁהוּא יָכוֹל לְקַבַּל עֶשְׂרִים--אֵין אוֹמְרִין יִלְקֶה אֶחָד וְעֶשְׂרִים, כְּדֵי שֶׁיִּהְיוּ יְכוּלִין לְהִשְׁתַּלַּשׁ; אֵלָא יִלְקֶה שְׁמוֹנָה עָשָׂר.</p>

<p><b>יז,ד</b>&nbsp;&nbsp;אֲמָדוּהוּ לְקַבַּל אַרְבָּעִים, וְכֵיוָן שֶׁהִתְחִיל לִלְקוֹת רָאוּהוּ חַלָּשׁ, וְאָמְרוּ אֵינוּ יָכוֹל לְקַבַּל, יָתֵר עַל אֵלּוּ הַתִּשְׁעָה אוֹ הַשְּׁנֵים עָשָׂר שׁוֹט שֶׁלָּקָה--הֲרֵי זֶה פָּטוּר.&nbsp; אֲמָדוּהוּ לְקַבַּל שְׁנֵים עָשָׂר, וְאַחַר שֶׁלָּקָה רָאוּהוּ חָזָק וְיָכוֹל לְקַבַּל יוֹתֵר--הֲרֵי זֶה פָּטוּר, וְאֵינוּ לוֹקֶה יוֹתֵר עַל הָאֹמֶד.</p>

<p><b>יז,ה</b>&nbsp;&nbsp;[ג] אֲמָדוּהוּ הַיּוֹם שֶׁיִּלְקֶה שְׁנֵים עָשָׂר, וְלֹא הִלְקוּהוּ עַד לְמָחָר, וַהֲרֵי הוּא לְמָחָר יָכוֹל לְקַבַּל שְׁמוֹנָה עָשָׂר--אֵינוּ לוֹקֶה אֵלָא שְׁנֵים עָשָׂר.&nbsp; אֲמָדוּהוּ שֶׁיִּלְקֶה לְמָחָר שְׁנֵים עָשָׂר, וְלֹא לָקָה עַד יוֹם שְׁלִישִׁי, וַהֲרֵי הוּא חָזָק וְיָכוֹל לְקַבַּל שְׁמוֹנָה עָשָׂר--לוֹקֶה שְׁמוֹנָה עָשָׂר:&nbsp; שֶׁהֲרֵי בְּשָׁעַת הָאֹמֶד, לֹא אֲמָדוּהוּ לִלְקוֹת אֵלָא לְאַחַר זְמָן.&nbsp; וְכֵן כָּל כַּיּוֹצֶא בְּזֶה.</p>

<p><b>יז,ו</b>&nbsp;&nbsp;[ד] מִי שֶׁנִּתְחַיַּב מַלְקִיּוֹת הַרְבֵּה, בֵּין עַל עֲבֵרוֹת הַרְבֵּה בֵּין עַל מַעֲשֶׂה אֶחָד שֶׁחַיָּבִין עָלָיו מַלְקִיּוֹת הַרְבֵּה--אִם אֲמָדוּהוּ אֹמֶד אֶחָד, לוֹקֶה וּפָטוּר; וְאִם לָאו--לוֹקֶה וּמִתְרַפֵּא, וְחוֹזֵר וְלוֹקֶה.</p>

<p><b>יז,ז</b>&nbsp;&nbsp;כֵּיצַד:&nbsp; נִתְחַיַּב שְׁתֵּי מַלְקִיּוֹת--אָמְדוּ יָכוֹל הוּא לְקַבַּל חֲמִשָּׁה וְאַרְבָּעִים--כֵּיוָן שֶׁלָּקָה חֲמִשָּׁה וְאַרְבָּעִים, נִפְטַר.&nbsp; אֲבָל אִם אֲמָדוּהוּ לְמַלְקוּת אַחַת, וְהִכּוּהוּ שְׁלוֹשָׁה אוֹ תִּשְׁעָה אוֹ שְׁלוֹשִׁים כְּמוֹ הָאֹמֶד--הֲרֵי זֶה מִתְרַפֵּא, וְחוֹזְרִין וְאוֹמְדִין אוֹתוֹ לְמַלְקוּת שְׁנִיָּה:&nbsp; עַד שֶׁיִּלְקֶה לְכָל מַלְקִיּוֹת שֶׁחַיָּב בָּהֶן.</p>

<p><b>יז,ח</b>&nbsp;&nbsp;[ה] מִי שֶׁאֲמָדוּהוּ, וּכְשֶׁהִתְחִיל לִלְקוֹת נִתְקַלְקַל מִכּוֹחַ הַהַכָּאָה, בֵּין בִּרְאִי, בֵּין בְּמֵי רַגְלַיִם--אֵין מַכִּין אוֹתוֹ יוֹתֵר:&nbsp; שֶׁנֶּאֱמָר "וְנִקְלָה אָחִיךָ לְעֵינֶיךָ" (דברים כה,ג)--כֵּיוָן שֶׁנִּקְלָה, נִפְטַר.</p>

<p><b>יז,ט</b>&nbsp;&nbsp;אֲבָל אִם נִתְקַלְקַל מִן הַפַּחַד מִקֹּדֶם הַכָּיָה--אַפִלּוּ נִתְקַלְקַל מִשֶּׁיָּצָא מִבֵּית דִּין לִלְקוֹת, וְאַפִלּוּ מִבָּעֶרֶב--הֲרֵי זֶה לוֹקֶה כָּל הָאֹמֶד שֶׁאֲמָדוּהוּ.</p>

<p><b>יז,י</b>&nbsp;&nbsp;אֲמָדוּהוּ לִשְׁתֵּי מַלְקִיּוֹת, וְלָקָה וְנִתְקַלְקַל, בֵּין בָּרִאשׁוֹנָה, בֵּין בַּשְּׁנִיָּה--פָּטוּר.&nbsp; נִפְסְקָה רְצוּעָה בַּשְּׁנִיָּה, פּוֹטְרִין אוֹתוֹ; נִפְסְקָה בָּרִאשׁוֹנָה--נִפְטָר מִמַּלְקוּת רִאשׁוֹנָה, וְלוֹקֶה הָאֹמֶד הַשֵּׁנִי.&nbsp; [ו] כְּפָתוּהוּ עַל הָעַמּוּד לִלְקוֹת, וְכָרַת אֶת הַמֵּיתָרִים וּבָרַח--פָּטוּר, וְאֵין מַחְזִירִין אוֹתוֹ.</p>

<p><b>יז,יא</b>&nbsp;&nbsp;[ז] כָּל מִי שֶׁחָטָא וְלָקָה, חוֹזֵר לְכַשְׁרוּתוֹ:&nbsp; שֶׁנֶּאֱמָר "וְנִקְלָה אָחִיךָ לְעֵינֶיךָ" (דברים כה,ג)--כֵּיוָן שֶׁלָּקָה, הֲרֵי הוּא אָחִיךָ.&nbsp; אַף כָּל מְחֻיְּבֵי כָּרֵת בִּלְבָד שֶׁלָּקוּ, נִפְטְרוּ מִידֵי כְּרֵתָן.</p>

<p><b>יז,יב</b>&nbsp;&nbsp;[ח] כּוֹהֵן גָּדוֹל שֶׁחָטָא--לוֹקֶה בִּשְׁלוֹשָׁה כִּשְׁאָר הָעָם, וְחוֹזֵר לִגְדֻלָּתוֹ.&nbsp; [ט] אֲבָל רֹאשׁ יְשִׁיבָה שֶׁחָטָא--מַלְקִין אוֹתוֹ בִּפְנֵי שְׁלוֹשָׁה, וְאֵינוּ חוֹזֵר לִשְׂרָרוּתוֹ; גַּם אֵינוּ חוֹזֵר לִהְיוֹת כְּאֶחָד מִשְּׁאָר הַסַּנְהֶדְּרִין, שֶׁמַּעֲלִין בַּקֹּדֶשׁ וְלֹא מוֹרִידִין.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יח</h2>

<p><b>יח,א</b>&nbsp;&nbsp;אֵלּוּ הֶן הַלּוֹקִין:&nbsp; כָּל הָעוֹבֵר עַל לֹא תַעֲשֶׂה שֶׁחַיָּבִין עָלָיו כָּרֵת, וְאֵין בּוֹ מִיתַת בֵּית דִּין--כְּגוֹן אוֹכֵל חֵלֶב, וְדָם, וְחָמֵץ בַּפֶּסַח; וְכֵן כָּל הָעוֹבֵר עַל לֹא תַעֲשֶׂה שֶׁחַיָּבִין עָלָיו מִיתָה בִּידֵי שָׁמַיִם--כְּגוֹן אוֹכֵל טֶבֶל, וְכוֹהֵן טָמֵא שֶׁאָכַל תְּרוּמָה טְהוֹרָה; וְכֵן כָּל הָעוֹבֵר עַל לָאו שֶׁיֵּשׁ בּוֹ מַעֲשֶׂה--כְּגוֹן אוֹכֵל בָּשָׂר בֶּחָלָב, אוֹ לוֹבֵשׁ שַׁעַטְנֵז.&nbsp; אֲבָל לָאו שְׁאֵין בּוֹ מַעֲשֶׂה--כְּגוֹן הוֹלֵךְ רָכִיל, וְנוֹקֵם, וְנוֹטֵר, וְנוֹשֵׂא שֵׁמַע שָׁוְא--אֵינוּ לוֹקֶה.</p>

<p><b>יח,ב</b>&nbsp;&nbsp;כָּל לָאו שְׁאֵין בּוֹ מַעֲשֶׂה, אֵין לוֹקִין עָלָיו--חוּץ מִנִּשְׁבָּע, וּמֵמִיר, וּמְקַלֵּל אֶת חֲבֵרוֹ בַּשֵּׁם.&nbsp; וְכָל לָאו שֶׁנִּתַּן לְאַזְהָרַת מִיתַת בֵּית דִּין--כְּגוֹן "לֹא תִנְאָף" (שמות כ,יב; דברים ה,טז), "לֹא תַעֲשֶׂה מְלָאכָה בְּיוֹם הַשַּׁבָּת" (ראה שמות לא,יד-טו)--אֵין לוֹקִין עָלָיו.&nbsp; וְכָל לָאו שֶׁנִּתַּן לְתַשְׁלוּמִין--כְּגוֹן "לֹא תִגְזֹל" (ויקרא יט,יג), "לֹא תִגְנֹב" (שמות כ,יב; דברים ה,טז; וראה ויקרא יט,יא)--אֵין לוֹקִין עָלָיו.</p>

<p><b>יח,ג</b>&nbsp;&nbsp;וְכָל לָאו שֶׁנִּתַּק לַעֲשֵׂה--כְּגוֹן "לֹא-תִקַּח הָאֵם, עַל-הַבָּנִים" (דברים כב,ו), "לֹא תְכַלֶּה פְּאַת שָׂדְךָ" (ויקרא יט,ט; ויקרא כג,כב)--אֵין לוֹקִין עָלָיו, אֵלָא אִם כֵּן לֹא קִיַּם עֲשֵׂה שֶׁבָּהּ.&nbsp; וְכָל לָאו שֶׁבַּכְּלָלוּת, אֵין לוֹקִין עָלָיו.&nbsp; וּשְׁאָר כָּל לָאוִין שֶׁבַּתּוֹרָה, לוֹקִין עֲלֵיהֶן.</p>

<p><b>יח,ד</b>&nbsp;&nbsp;[ג] אֵיזֶה הוּא לָאו שֶׁבַּכְּלָלוּת:&nbsp; זֶה לָאו אֶחָד שֶׁכּוֹלֵל עִנְיָנִים הַרְבֵּה, כְּגוֹן "לֹא תֹאכְלוּ, עַל-הַדָּם" (ויקרא יט,כו).&nbsp; וְכֵן אִם נֶאֱמָר לֹא תַעֲשֶׂה דָּבָר פְּלוֹנִי וּפְלוֹנִי וּפְלוֹנִי--הוֹאִיל וְלֹא יֵחַד לָאו לְכָל אֶחָד וְאֶחָד מֵהֶן, אֵין לוֹקִין עַל כָּל אֶחָד וְאֶחָד, אֵלָא אִם כֵּן חִלַּק אוֹתָן בְּלָאוִין אֲחֵרִים, אוֹ נֶאֱמָר מִפִּי הַשְּׁמוּעָה שֶׁנֶּחְלְקוּ.</p>

<p><b>יח,ה</b>&nbsp;&nbsp;כֵּיצַד:&nbsp; כְּגוֹן זֶה שֶׁנֶּאֱמָר "אַל-תֹּאכְלוּ מִמֶּנּוּ נָא, וּבָשֵׁל מְבֻשָּׁל" (שמות יב,ט)--אֵינוּ לוֹקֶה עַל הַנָּא וְעַל הַמְּבֻשָּׁל שְׁתַּיִם, אֵלָא אֶחָד; וּבֶחָדָשׁ הוּא אוֹמֵר "וְלֶחֶם וְקָלִי וְכַרְמֶל לֹא תֹאכְלוּ" (ויקרא כג,יד), וְחַיָּב עַל שְׁלָשְׁתָּן שָׁלוֹשׁ מַלְקִיּוֹת.&nbsp; מִפִּי הַשְּׁמוּעָה לָמְדוּ, שֶׁזֶּה לְחַלַּק וְזֶה אֵינוּ לְחַלַּק.</p>

<p><b>יח,ו</b>&nbsp;&nbsp;הֲרֵי נֶאֱמָר "לֹא-יִמָּצֵא בְךָ, מַעֲבִיר בְּנוֹ-וּבִתּוֹ בָּאֵשׁ, קֹסֵם קְסָמִים, מְעוֹנֵן וּמְנַחֵשׁ וּמְכַשֵּׁף" (דברים יח,י):&nbsp; אַף עַל פִּי שֶׁכָּלַל כָּל הָעִנְיָנִים הָאֵלּוּ בְּלָאו אֶחָד, הֲרֵי חִלַּק אוֹתָן בְּלָאוִין אֲחֵרִים וְאָמַר "לֹא תְנַחֲשׁוּ, וְלֹא תְעוֹנֵנוּ" (ויקרא יט,כו)--מְלַמֵּד שֶׁכָּל אֶחָד מֵהֶן בְּלָאו בִּפְנֵי עַצְמוֹ.&nbsp; וְכֵן כָּל כַּיּוֹצֶא בְּזֶה.</p>

<p><b>יח,ז</b>&nbsp;&nbsp;[ד] מִי שֶׁלָּקָה בְּבֵית דִּין עַל אִסּוּר כָּרֵת, וְלָקָה פַּעַם שְׁנִיָּה עַל אוֹתוֹ כָּרֵת עַצְמוֹ--כְּגוֹן שֶׁאָכַל חֵלֶב וְלָקָה עָלָיו, וְאָכַל חֵלֶב פַּעַם שְׁנִיָּה וְלָקָה עָלָיו--אִם אָכַל פַּעַם שְׁלִישִׁית, אֵין מַלְקִין אוֹתוֹ:&nbsp; אֵלָא מַכְנִיסִין אוֹתוֹ לַכִּיפָה, וְהוּא מָקוֹם צָר כְּפִי קוֹמָתוֹ וְאֵינוּ יָכוֹל לִשְׁכַּב בּוֹ, וְנוֹתְנִין לוֹ לֶחֶם צָר וּמַיִם לַחַץ, עַד שֶׁיֵּצְרוּ מֵעָיו וְיֶחֱלֶה; וְאַחַר כָּךְ מַאֲכִילִין אוֹתוֹ שְׂעוֹרִים, עַד שֶׁכְּרֵסוֹ נִבְקַעַת.</p>

<p><b>יח,ח</b>&nbsp;&nbsp;[ה] מִי שֶׁעָבַר עַל אִסּוּר כָּרֵת אוֹ מִיתַת בֵּית דִּין, וְהִתְרוּ בּוֹ, וְהִרְכִּין בְּרֹאשׁוֹ, אוֹ שָׁתַק וְלֹא קִבַּל עָלָיו הַהַתְרָאָה--אֵין הוֹרְגִין אוֹתוֹ כְּמוֹ שֶׁבֵּאַרְנוּ, וְאֵין מַלְקִין אוֹתוֹ.&nbsp; חָזַר וְעָשָׂה כֵּן, וְהִתְרוּ בּוֹ וְהִרְכִּין בְּרֹאשׁוֹ אוֹ שָׁתַק כָּךְ--אֵין מְמִיתִין אוֹתוֹ, וְאֵין מַלְקִין אוֹתוֹ.</p>

<p><b>יח,ט</b>&nbsp;&nbsp;חָזַר פַּעַם שְׁלִישִׁית וְעָבַר, וְהִתְרוּ בּוֹ--אַף עַל פִּי שֶׁהִרְכִּין בְּרֹאשׁוֹ, אוֹ שָׁתַק--כּוֹנְסִין אוֹתוֹ לַכִּיפָה, עַד שֶׁיָּמוּת.&nbsp; וְכָל אֵלּוּ שֶׁלֹּא קִבְּלוּ עֲלֵיהֶן הַהַתְרָאָה--מַכִּין אוֹתָן מַכַּת מַרְדּוּת, הוֹאִיל וְחָטְאוּ מִכָּל מָקוֹם:&nbsp; אַפִלּוּ עַל אִסּוּר שֶׁלְּדִבְרֵי סוֹפְרִים, מַכִּין אוֹתָן מַכַּת מַרְדּוּת.</p>

<p><b>יח,י</b>&nbsp;&nbsp;[ו] הַגּוֹנֵב כְּלִי שָׁרֵת מִן הַמִּקְדָּשׁ, וְהַמְּקַלֵּל בַּקֹּסֶם, וְהַבּוֹעֵל אַרְמִית--אֵין בֵּית דִּין נִזְקָקִין לָהֶן, אֵלָא הַקַּנָּאִין פּוֹגְעִין בָּהֶן; וְכָל הַהוֹרְגָן, זָכָה.</p>

<p><b>יח,יא</b>&nbsp;&nbsp;וְכֵן כּוֹהֵן שֶׁשִּׁמַּשׁ בְּטֻמְאָה, לֹא הָיוּ אֶחָיו הַכּוֹהֲנִים מְבִיאִין אוֹתוֹ לְבֵית דִּין; אֵלָא פִּרְחֵי כְּהֻנָּה מוֹצִיאִין אוֹתוֹ חוּץ לָעֲזָרָה, וּמוֹצִיאִין אֶת מוֹחוֹ בַּגִּזְרִין.</p>

<p><b>יח,יב</b>&nbsp;&nbsp;גְּזֵרַת הַכָּתוּב הִיא שְׁאֵין מְמִיתִין בֵּית דִּין, וְלֹא מַלְקִין אֶת הָאָדָם, בְּהוֹדָיַת פִּיו, אֵלָא עַל פִּי שְׁנֵי עֵדִים.&nbsp; וְזֶה שֶׁהָרַג יְהוֹשׁוּעַ עָכָן וְדָוִיד לְגֵר עֲמָלֵקִי, בְּהוֹדָיַת פִּיהֶם--הוֹרָאַת שָׁעָה הָיְתָה, אוֹ דִּין מַלְכוּת הָיָה.</p>

<p><b>יח,יג</b>&nbsp;&nbsp;אֲבָל הַסַּנְהֶדְּרִין--אֵין מְמִיתִין וְלֹא מַלְקִין, הַמּוֹדֶה בַּעֲבֵרָה, שֶׁמֶּא נִטְרְפָה דַּעְתּוֹ בְּדָבָר זֶה, שֶׁמֶּא מִן הָעֲמֵלִין מָרֵי נֶפֶשׁ הַמְּחַכִּים לַמָּוֶת:&nbsp; שְׁהֶן תָּמִיד תּוֹקְעִין הַחֲרָבוֹת בְּבִטְנָם, וּמַשְׁלִיכִין עַצְמָן מֵעַל הַגַּגּוֹת; כָּךְ זֶה יָבוֹא וְיֹאמַר דָּבָר שֶׁלֹּא עָשָׂה, כְּדֵי שֶׁיֵּהָרֵג.&nbsp; וּכְלָלוֹ שֶׁלַּדָּבָר, גְּזֵרַת מֶלֶךְ הִיא.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק יט</h2>

<p><b>יט,א</b>&nbsp;&nbsp;כָּל לֹא תַעֲשֶׂה שֶׁיֵּשׁ בּוֹ כָּרֵת וְאֵין בּוֹ מִיתַת בֵּית דִּין, שֶׁלּוֹקִין עֲלֵיהֶן--אֶחָד וְעֶשְׂרִים הֶם; וְאֵלּוּ הֶן:&nbsp; (א) הַבָּא עַל אֲחוֹתוֹ, (ב) וְעַל אֲחוֹת אָבִיו, (ג) וְעַל אֲחוֹת אִמּוֹ, (ד) וְעַל אֲחוֹת אִשְׁתּוֹ, (ה) וְעַל אֵשֶׁת אָחִיו, (ו) וְעַל אֵשֶׁת אֲחִי אָבִיו, (ז) וְעַל הַנִּדָּה, (ח) וְהָאוֹכֵל חֵלֶב, (ט) וְהָאוֹכֵל דָּם, (י) וְהָאוֹכֵל חָמֵץ בַּפֶּסַח, (יא) וְהָאוֹכֵל בְּיוֹם הַכִּפּוּרִים, (יב) וְהָעוֹשֶׂה מְלָאכָה בְּיוֹם הַכִּפּוּרִים, (יג) וְהָאוֹכֵל נוֹתָר, (יד) וְהָאוֹכֵל פִּגּוּל, (טו) וְהַטָּמֵא שֶׁאָכַל בְּשַׂר הַקֹּדֶשׁ, (טז) וְהַטָּמֵא שֶׁנִּכְנַס לָעֲזָרָה, (יז) וְהַשּׁוֹחֵט קֳדָשִׁים בַּחוּץ, (יח) וְהַמַּעֲלֶה קֳדָשִׁים בַּחוּץ, (יט) וְהַמְּפַטֵּם אֶת הַשֶּׁמֶן, (כ) וְהַסָּךְ בְּשֶׁמֶן הַמִּשְׁחָה, (כא) וְהַמְּפַטֵּם אֶת הַקְּטֹרֶת.</p>

<p><b>יט,ב</b>&nbsp;&nbsp;כָּל מְחֻיְּבֵי מִיתָה בִּידֵי שָׁמַיִם שְׁהֶן בְּלֹא תַעֲשֶׂה וְיֵשׁ בָּהֶן מַעֲשֶׂה, שֶׁלּוֹקִין עֲלֵיהֶן--שְׁמוֹנָה עָשָׂר; וְאֵלּוּ הֶן:&nbsp; (א) זָר שֶׁאָכַל תְּרוּמָה גְּדוֹלָה, בֵּין טְמֵאָה בֵּין טְהוֹרָה; (ב) וְזָר שֶׁאָכַל תְּרוּמַת מַעֲשֵׂר; (ג) וְזָר שֶׁאָכַל בִּכּוּרִים, אַחַר שֶׁנִּכְנְסוּ לִירוּשָׁלַיִם; (ד) וְזָר שֶׁאָכַל חַלָּה; (ה) וְהָאוֹכֵל טֶבֶל שֶׁלֹּא הוּרַם מִמֶּנּוּ תְּרוּמָה גְּדוֹלָה וּתְרוּמַת מַעֲשֵׂר; (ו) וְהָאוֹכֵל מֵעִיסָה שֶׁלֹּא הוּרְמָה חַלָּתָהּ; (ז) וְכוֹהֵן טָמֵא שֶׁאָכַל תְּרוּמָה טְהוֹרָה; (ח) וְכוֹהֵן שֶׁנִּכְנַס לְקֹדֶשׁ הַקֳּדָשִׁים, שֶׁלֹּא לָעֲבוֹדָה; (ט) וְכוֹהֵן שֶׁיָּצָא מִן הַמִּקְדָּשׁ, בְּשָׁעַת עֲבוֹדָה; (י) וְלֵוִי שֶׁעָבַד בַּעֲבוֹדַת כּוֹהֲנִים; (יא) וְזָר שֶׁשִּׁמַּשׁ בַּמִּקְדָּשׁ; (יב) וּמְחֻסַּר בְּגָדִים--הֲרֵי הוּא כְּזָר, וְלוֹקֶה אִם עָבַד; (יג) וְכוֹהֵן טָמֵא שֶׁשִּׁמַּשׁ; (יד) וְשָׁתוּי שֶׁשִּׁמַּשׁ; (טו) טְבוּל יוֹם שֶׁשִּׁמַּשׁ; (טז) מְחֻסַּר כִּפּוּרִים שֶׁשִּׁמַּשׁ; (יז) פְּרוּעַ רֹאשׁ שֶׁשִּׁמַּשׁ; (יח) קְרוּעַ בְּגָדִים שֶׁשִּׁמַּשׁ.</p>

<p><b>יט,ג</b>&nbsp;&nbsp;אֲבָל הַמְּשַׁמֵּשׁ בְּלֹא קִדּוּשׁ יָדַיִם וְרַגְלַיִם--אַף עַל פִּי שְׁהוּא חַיָּב מִיתָה, אֵינוּ לוֹקֶה:&nbsp; מִפְּנֵי שְׁהִיא מִצְוַת עֲשֵׂה.&nbsp; וְכֵן נָבִיא שֶׁכָּבַשׁ נְבוּאָתוֹ, אוֹ שֶׁעָבַר עַל דִּבְרֵי עַצְמוֹ, וְהָעוֹבֵר עַל דִּבְרֵי נָבִיא--אַף עַל פִּי שֶׁשְּׁלָשְׁתָּן בְּמִיתָה, אֵין לוֹקִין:&nbsp; שְׁהֶן בָּאִין מִכְּלַל עֲשֵׂה, וַהֲרֵי הוּא כַּעֲשֵׂה שֶׁנֶּאֱמָר "אֵלָיו, תִּשְׁמָעוּן" (דברים יח,טו); וְלָאו הַבָּא מִכְּלַל עֲשֵׂה--הֲרֵי הוּא כַּעֲשֵׂה, וְאֵין לוֹקִין עָלָיו.</p>

<p><b>יט,ד</b>&nbsp;&nbsp;כָּל לֹא תַעֲשֶׂה שֶׁבַּתּוֹרָה שְׁאֵין בָּהֶן כָּרֵת וְלֹא מִיתַת בֵּית דִּין, שֶׁלּוֹקִין עֲלֵיהֶן--מֵאָה שְׁמוֹנָה וְשִׁשִּׁים; וְאֵלּוּ הֶן:&nbsp; (א) הָעוֹשֶׂה צֶלֶם; (ב) הָעוֹשֶׂה צוּרָה לְנוֹאי; (ג) הַפּוֹנֶה אֶל הָאֱלִילִים בְּאֶחָד מִן הַמַּעֲשִׂים; (ד) הַמֵּקִים מַצֵּבָה; (ה) הַנּוֹטֵעַ אִילָן בַּמִּקְדָּשׁ; (ו) הַנּוֹתֵן אֶבֶן מַשְׂכִּית; (ז) הַנּוֹדֵר בְּשֵׁם עֲבוֹדָה זָרָה; (ח) הַנִּשְׁבָּע בִּשְׁמָהּ; (ט) הַנִּהְנֶה בָּהּ; (י) הַבּוֹנֶה עִיר הַנִּדַּחַת; (יא) הַנִּהְנֶה מֵעִיר הַנִּדַּחַת; (יב) הָעוֹשֶׂה כְּחֻקּוֹת הַגּוֹיִים; (יג) הַקּוֹסֵם; (יד) הַמְּעוֹנֵן; (טו) הַמְּנַחֵשׁ; (טז) הַחוֹבֵר; (יז) הַדּוֹרֵשׁ אֶל הַמֵּתִים; (יח) הַמּוֹחֵק שֵׁם, וְכַיּוֹצֶא בּוֹ, כְּגוֹן הוֹרֵס אֶבֶן מִן הַמִּזְבֵּחַ, אוֹ שׂוֹרֵף עֵץ מִן הַמִּקְדָּשׁ; (יט) וְהַמְּכַבֶּה אֵשׁ הַמִּזְבֵּחַ; (כ) הָעוֹלֶה עָלָיו בְּמַעֲלוֹת; (כא) הַנִּכְנָס לָעֲזָרָה בִּבְגָדִים טְמֵאִים; (כב) זָב וְכַיּוֹצֶא בּוֹ שֶׁנִּכְנַס לְהַר הַבַּיִת; (כג) הַמֵּסִיר בַּדֵּי הָאֲרוֹן; (כד) הַמֵּזִיחַ חֹשֶׁן מֵעַל הָאֵפוֹד; (כה) הַקּוֹרֵעַ פִּי הַמְּעִיל; (כו) הַמַּקְרִיב עַל מִזְבַּח הַזָּהָב; (כז) כּוֹהֵן שֶׁנִּכְנַס לַהֵיכָל, שֶׁלֹּא בְּשָׁעַת עֲבוֹדָה; (כח) בַּעַל מוּם שֶׁנִּכְנַס לְשָׁם; (כט) שָׁתוּי שֶׁנִּכְנַס לְשָׁם; (ל) בַּעַל מוּם שֶׁשִּׁמַּשׁ; (לא) עָרֵל שֶׁשִּׁמַּשׁ; (לב) כּוֹהֵן שֶׁעָבַד בַּעֲבוֹדַת הַלְּוִיִּים; (לג) כּוֹהֵן שֶׁנִּכְנַס לַמִּקְדָּשׁ פְּרוּעַ רֹאשׁ; (לד) כּוֹהֵן שֶׁנִּכְנַס לַמִּקְדָּשׁ קְרוּעַ בְּגָדִים; (לה) הַמַּקְדִּישׁ בַּעֲלֵי מוּמִין; (לו) הַשּׁוֹחֲטָן; (לז) הַזּוֹרֵק דְּמֵיהֶן; (לח) הַמַּקְטִיר אֵמוּרֵיהֶן; (לט) הַמַּקְרִיב קָרְבְּנוֹת גּוֹיִים בַּעֲלֵי מוּמִין; (מ) הַמַּטִּיל מוּם בַּקֳּדָשִׁים בִּזְמָן הַמִּקְדָּשׁ; (מא) הָעוֹבֵד בַּקֳּדָשִׁים; (מב) הַגּוֹזֵז אוֹתָן; (מג) הַמַּקְטִיר שְׂאוֹר אוֹ דְּבַשׁ; (מד) הָעוֹשֶׂה שְׁיָרֵי מְנָחוֹת חָמֵץ; (מה) הַמַּקְרִיב בְּלֹא מֶלַח; (מו) הַמַּקְרִיב אֶתְנָן אוֹ מְחִיר; (מז) הַנּוֹתֵן שֶׁמֶן עַל מִנְחַת חוֹטֶא; (מח) הַנּוֹתֵן עָלֶיהָ לְבוֹנָה; (מט) הַנּוֹתֵן שֶׁמֶן בְּקָרְבַּן סוֹטָה; (נ) הַנּוֹתֵן עָלָיו לְבוֹנָה; (נא) הַמַּבְדִּיל בְּחַטַּאת הָעוֹף; (נב) הַמֵּמֵר בְּקָדְשֵׁי מִזְבֵּחַ; (נג) הָאוֹכֵל בְּשַׂר קֹדֶשׁ שֶׁנִּטְמָא; (נד) הָאוֹכֵל מִפְּסוּלֵי הַמֻּקְדָּשִׁין; (נה) כּוֹהֵן שֶׁאָכַל בְּשַׂר קָדְשֵׁי הַקֳּדָשִׁים חוּץ לָעֲזָרָה; (נו) זָר שֶׁאָכַל בְּשַׂר קָדְשֵׁי קֳדָשִׁים, אַחַר מַתַּן דָּמִים; (נז) זָר שֶׁאָכַל בְּשַׂר בְּכוֹר; (נח) כּוֹהֶנֶת שֶׁנִּשֵּׂאת לְזָר שֶׁאָכְלָה חָזֶה וְשׁוֹק, אַפִלּוּ לְאַחַר מִיתַת בַּעְלָהּ; (נט) חֲלָלָה שֶׁאָכְלָה תְּרוּמָה; (ס) הָאוֹכֵל קֳדָשִׁים קַלִּים, קֹדֶם זְרִיקַת דָּמִים; (סא) הָאוֹכֵל קֳדָשִׁים קַלִּים חוּץ לִירוּשָׁלַיִם; (סב) הָאוֹכֵל בְּכוֹר חוּץ לִירוּשָׁלַיִם; (סג) הָאוֹכֵל מַעֲשֵׂר שֵׁנִי אַחַר שֶׁרָאָה פְּנֵי הַבַּיִת, חוּץ לִירוּשָׁלַיִם; (סד) כּוֹהֵן שֶׁאָכַל בִּכּוּרִים מִשֶּׁנִּכְנְסוּ לִירוּשָׁלַיִם, קֹדֶם הַנָּחָה בָּעֲזָרָה; (סה) כּוֹהֵן שֶׁאָכַל בִּכּוּרִים חוּץ לִירוּשָׁלַיִם, אַחַר שֶׁהֻנְּחוּ בָּעֲזָרָה; (סו) הָאוֹכֵל בִּירוּשָׁלַיִם מַעֲשֵׂר שֵׁנִי שֶׁנִּטְמָא, קֹדֶם שֶׁיִּפָּדֶה; (סז) טָמֵא שֶׁאָכַל מַעֲשֵׂר שֵׁנִי הַטָּהוֹר בִּירוּשָׁלַיִם; (סח) הָאוֹכֵל מַעֲשֵׂר שֵׁנִי בַּאֲנִינוּת, וְכֵן כָּל הַקֳּדָשִׁים; (סט) עָרֵל שֶׁאָכַל בְּשַׂר קֹדֶשׁ אוֹ תְּרוּמוֹת; (ע) הָאוֹכֵל מִמִּנְחַת כּוֹהֵן, וְכֵן מִכָּל דָּבָר שְׁהוּא כָּלִיל לָאִשִּׁים; (עא) הָאוֹכֵל מִבְּשַׂר חַטָּאוֹת הַנִּשְׂרָפוֹת, וְכֵן מִכָּל הַטָּעוּן שְׂרֵפָה; (עב) הַשּׁוֹחֵט פֶּסַח עַל הֶחָמֵץ; (עג) הַשּׁוֹבֵר בּוֹ עֶצֶם, בֵּין בָּרִאשׁוֹן בֵּין בַּשֵּׁנִי; (עד) הַמּוֹצִיא מִבְּשָׂרוֹ חוּץ לַחֲבוּרָתוֹ; (עה) הָאוֹכֵל מִבְּשָׂרוֹ חוּץ לַחֲבוּרָתוֹ; (עו) הָאוֹכֵל מִבְּשָׂרוֹ נָא אוֹ מְבֻשָּׁל; (עז) הַנִּהְנֶה מִן הַהֶקְדֵּשׁ בְּמֵזִיד; (עח) הָאוֹכֵל טֶבֶל שֶׁעֲדַיִן לֹא הֻפְרַשׁ מִמֶּנּוּ מַעֲשֵׂר, אַפִלּוּ מַעֲשֵׂר עָנִי, אַף עַל פִּי שֶׁהוּרְמוּ תְּרוּמוֹתָיו; (עט) הָאוֹכֵל מִבְּשַׂר נֶפֶשׁ חַיָּה שֶׁנִּגְמַר דִּינָהּ לִסְקֵלָה, אַף עַל פִּי שֶׁנִּשְׁחֲטָה; (פ) הָאוֹכֵל בְּהֵמָה טְמֵאָה; (פא) הָאוֹכֵל עוֹף טָמֵא; (פב) הָאוֹכֵל דָּג טָמֵא; (פג) הָאוֹכֵל שֶׁרֶץ הָעוֹף; (פד) הָאוֹכֵל שֶׁרֶץ הָאָרֶץ; (פה) הָאוֹכֵל שֶׁרֶץ הַמַּיִם; (פו) הָאוֹכֵל רֶמֶשׂ הָאֲדָמָה, אַף עַל פִּי שְׁאֵינוּ רָבֶה; (פז) הָאוֹכֵל תּוֹלָעִים שֶׁבַּפֵּרוֹת, אַחַר שֶׁפֵּרְשׁוּ; (פח) הָאוֹכֵל נְבֵלָה; (פט) הָאוֹכֵל טְרֵפָה; (צ) הָאוֹכֵל אֵבֶר מִן הַחַי; (צא) הָאוֹכֵל גִּיד הַנָּשֶׁה; (צב) הָאוֹכֵל בָּשָׂר בֶּחָלָב; (צג) הַמְּבַשֵּׁל בָּשָׂר בֶּחָלָב; (צד) הָאוֹכֵל מִתְּבוּאָה חֲדָשָׁה, קֹדֶם הֲבָאַת הָעֹמֶר; (צה) הָאוֹכֵל עָרְלָה; (צו) הָאוֹכֵל כִּלְאֵי הַכֶּרֶם; (צז) הָאוֹכֵל תַּעֲרֹבֶת חָמֵץ בַּפֶּסַח; (צח) הָאוֹכֵל חָמֵץ אַחַר חֲצוֹת; (צט) הַמְּקַיֵּם חָמֵץ בַּפֶּסַח בִּרְשׁוּתוֹ, כְּגוֹן שֶׁחִמַּץ עִיסָתוֹ; (ק) הַשּׁוֹתֶה יֵין נֶסֶךְ; (קא) נָזִיר שֶׁאָכַל מִגֶּפֶן הַיַּיִן; (קב) נָזִיר שֶׁגִּלַּח; (קג) נָזִיר שֶׁנִּטַּמֵּא לַמֵּת; (קד) הַמְּגַלֵּחַ אֶת הַנֶּתֶק; (קה) הַחוֹתֵךְ סִימָנֵי צָרַעַת אוֹ שֶׁכְּוָיָן; (קו) הָעוֹבֵד בַּנַּחַל שֶׁנֶּעֶרְפָה בּוֹ הָעֶגְלָה; (קז) הַזּוֹרֵעַ אֶרֶץ יִשְׂרָאֵל בַּשְּׁבִיעִית; (קח) הַזּוֹמֵר אֶת הָאִילָן בַּשְּׁבִיעִית; (קט) הַקּוֹצֵר סְפִיחַ בְּלֹא שִׁנּוּי; (קי) הַבּוֹצֵר בְּלֹא שִׁנּוּי; (קיא) הַזּוֹרֵעַ בִּשְׁנַת הַיּוֹבֵל; (קיב) הַקּוֹצֵר בָּהּ בְּלֹא שִׁנּוּי; (קיג) הַבּוֹצֵר בָּהּ בְּלֹא שִׁנּוּי; (קיד) הַמְּכַלֶּה פְּאַת שָׂדֶה, וְלֹא נְתָנָהּ לֶעָנִי; (קטו) הַמְּלַקֵּט לֶקֶט, וְלֹא נְתָנוֹ לֶעָנִי; (קטז) הַמְּעוֹלֵל כַּרְמוֹ, וְלֹא נְתָנוֹ לֶעָנִי; (קיז) הַמְּלַקֵּט פֶּרֶט כַּרְמוֹ, וְלֹא נְתָנוֹ לֶעָנִי; (קיח) הַלּוֹקֵחַ עֹמֶר הַשִּׁכְחָה, וְלֹא נְתָנוֹ לֶעָנִי; (קיט) הַלּוֹקֵחַ אֵם עַל הַבָּנִים, וְלֹא שִׁלַּח הָאֵם; (קכ) הַזּוֹרֵעַ כִּלְאַיִם בָּאָרֶץ בִּזְרָעִים; (קכא) הַזּוֹרֵעַ כִּלְאֵי הַכֶּרֶם בָּאָרֶץ; (קכב) הַמַּרְכִּיב אִילָנוֹת כִּלְאַיִם בְּכָל מָקוֹם; (קכג) הַמַּרְבִּיעַ בְּהֵמָה כִּלְאַיִם בְּכָל מָקוֹם; (קכד) הַמַּנְהִיג בְּכִלְאַיִם בְּכָל מָקוֹם; (קכה) הַחוֹסֵם בְּהֵמָה בְּעֵת מְלָאכָה בְּכָל מָקוֹם; (קכו) הַשּׁוֹחֵט אוֹתוֹ וְאֶת בְּנוֹ בְּכָל מָקוֹם; (קכז) הַמְּמַשְׁכֵּן חֲבֵרוֹ בְּיָדוֹ, וְלֹא הִחְזִיר הָעֲבוֹט; (קכח) הַחוֹבֵל אַלְמָנָה, וְלֹא הִחְזִיר הַמַּשְׁכּוֹן; (קכט) הַחוֹבֵל כֵּלִים שֶׁעוֹשִׂין בָּהֶן אֹכֶל נֶפֶשׁ וְלֹא הִחְזִיר; (קל) עֵד זוֹמֵם שְׁאֵינוּ בֶּן תַּשְׁלוּמִין; (קלא) הַמַּכֶּה חֲבֵרוֹ הַכָּיָה שְׁאֵין בָּהּ שׁוֹוֶה פְּרוּטָה; (קלב) בֵּן סוֹרֵר וּמוֹרֶה בְּעֵדוּת רִאשׁוֹנָה; (קלג) הַמּוֹצִיא שֵׁם רָע, שֶׁנִּמְצָא דְּבָרוֹ שֶׁקֶר; (קלד) הַמְּקַלֵּל חֲבֵרוֹ בַּשֵּׁם; (קלה) הַנִּשְׁבָּע לַשָּׁוְא; (קלו) הַנִּשְׁבָּע לַשֶּׁקֶר; (קלז) הַמְּחַלֵּל נִדְרוֹ; (קלח) הַיּוֹצֶא חוּץ לַתְּחוּם בַּשַּׁבָּת; (קלט) הָעוֹשֶׂה מְלָאכָה בְּיוֹם טוֹב; (קמ) הַמַּקִּיף פְּאַת רֹאשׁ; (קמא) הַמַּקִּיף פְּאַת זָקָן; (קמב) הַשּׂוֹרֵט עַל מֵת; (קמג) הַקּוֹרֵחַ רֹאשׁוֹ עַל מֵת; (קמד) הַכּוֹתֵב כְּתֹבֶת קַעֲקַע; (קמה) הַלּוֹבֵשׁ שַׁעַטְנֵז; (קמו) הַקּוֹצֵץ אִילָנֵי מַאֲכַל דֶּרֶךְ הַשְׁחָתָה; (קמז) אִישׁ שֶׁלָּבַשׁ מַלְבּוּשֵׁי אִשָּׁה; (קמח) אִשָּׁה שֶׁלָּבְשָׁה מַלְבּוּשֵׁי אִישׁ; (קמט) כּוֹהֵן שֶׁנִּטַּמֵּא לַמֵּת; (קנ) כּוֹהֵן שֶׁקִּדַּשׁ זוֹנָה וּבְעָלָהּ; (קנא) אוֹ שֶׁקִּדַּשׁ גְּרוּשָׁה וּבְעָלָהּ; (קנב) אוֹ שֶׁקִּדַּשׁ חֲלָלָה וּבְעָלָהּ; (קנג) וְכוֹהֵן גָּדוֹל שֶׁבָּעַל אַלְמָנָה, אַף עַל פִּי שֶׁלֹּא קִדְּשָׁהּ; (קנד) הַמַּחְזִיר גְּרוּשָׁתוֹ, אַחַר שֶׁנִּתְקַדְּשָׁה; (קנה) הַנּוֹשֵׂא זְקוּקָה לַיָּבָם; (קנו) הַבָּא עַל הַקְּדֵשָׁה; (קנז) מַמְזֵר שֶׁנָּשָׂא בַּת יִשְׂרָאֵל וּבָעַל; (קנח) פָּצוּעַ דַּכָּא שֶׁנָּשָׂא בַּת יִשְׂרָאֵל וּבָעַל; (קנט) הַמְּסָרֵס אִישׁ, וְכֵן שְׁאָר זִכְרֵי בְּהֵמָה חַיָּה וָעוֹף; (קס) אוֹנֵס שֶׁגֵּרַשׁ אֲנוּסָתוֹ, וְלֹא הִחְזִירָהּ; (קסא) מוֹצִיא שֵׁם רָע שֶׁגֵּרַשׁ אִשְׁתּוֹ, וְלֹא הִחְזִירָהּ; (קסב) הַקּוֹרֵב אֶל הָעֲרָיוֹת בְּדֶרֶךְ מִדַּרְכֵי הַזְּנוּת, אַף עַל פִּי שֶׁלֹּא גִּלָּה עֶרְוָה, וְזֶה הוּא חָשׁוּד עַל הָעֲרָיוֹת; (קסג) הַמִּתְחַתֵּן בַּגּוֹיִים; (קסד) גֵּר עַמּוֹנִי שֶׁנָּשָׂא בַּת יִשְׂרָאֵל וּבָעַל; (קסה) גֵּר מוֹאָבִי שֶׁנָּשָׂא בַּת יִשְׂרָאֵל וּבָעַל; (קסו) מֶלֶךְ שֶׁהִרְבָּה נָשִׁים; (קסז) מֶלֶךְ שֶׁהִרְבָּה סוּסִים; (קסח) מֶלֶךְ שֶׁהִרְבָּה כֶּסֶף וְזָהָב.&nbsp; נִמְצְאוּ כָּל הַלּוֹקִים מָאתַיִם וְשִׁבְעָה, סִימָן לָהֶם יִלְקוּ זֵדִים.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כ</h2>

<p><b>כ,א</b>&nbsp;&nbsp;אֵין בֵּית דִּין עוֹנְשִׁין בְּאֻמְדַּן הַדַּעַת, אֵלָא עַל פִּי עֵדִים, בִּרְאָיָה בְּרוּרָה.&nbsp; אַפִלּוּ רָאוּהוּ הָעֵדִים רוֹדֵף אַחַר חֲבֵרוֹ לְהָרְגוֹ, וְהִתְרוּ בּוֹ, וְהֶעֱלִימוּ עֵינֵיהֶם, אוֹ שֶׁנִּכְנַס אַחֲרָיו לְחֻרְבָה, וְנִכְנְסוּ אַחֲרָיו, וּמְצָאוּהוּ הָרוּג וּמְפֻרְפָּר וְהַסַּיִף מְנַטֵּף דָּם בְּיַד הַהוֹרֵג--הוֹאִיל וְלֹא רָאוּהוּ בְּעֵת שֶׁהִכָּהוּ, אֵין בֵּית דִּין הוֹרְגִין בְּעֵדוּת זוֹ; וְעַל זֶה וְכַיּוֹצֶא בּוֹ נֶאֱמָר "וְנָקִי וְצַדִּיק אַל-תַּהֲרֹג" (שמות כג,ז).</p>

<p><b>כ,ב</b>&nbsp;&nbsp;וְכֵן אִם הֵעִידוּ עָלָיו שְׁנַיִם שֶׁעָבַד עֲבוֹדָה זָרָה--זֶה רָאָהוּ שֶׁעָבַד אֶת הַחַמָּה וְהִתְרָה בּוֹ, וְזֶה רָאָהוּ שֶׁעָבַד אֶת הַלְּבָנָה וְהִתְרָה בּוֹ--אֵין מִצְטָרְפִין:&nbsp; שֶׁנֶּאֱמָר "וְנָקִי וְצַדִּיק אַל-תַּהֲרֹג" (שמות כג,ז)--הוֹאִיל וְיֵשׁ שָׁם צַד לְנַקּוֹתוֹ וְלִהְיוֹתוֹ צַדִּיק, אַל תַּהַרְגֵהוּ.</p>

<p><b>כ,ג</b>&nbsp;&nbsp;[ב] כָּל מִי שֶׁעָשָׂה דָּבָר שֶׁחַיָּבִין עָלָיו מִיתַת בֵּית דִּין, בְּאֹנֶס--אֵין בֵּית דִּין מְמִיתִין אוֹתוֹ.&nbsp; וְאַפִלּוּ הָיָה מִצְוָה שֶׁיֵּהָרֵג וְאַל יַעֲבֹר--אַף עַל פִּי שֶׁחִלַּל אֶת הַשֵּׁם--הוֹאִיל וְהוּא אָנוּס, אֵינוּ נֶהְרָג:&nbsp; שֶׁנֶּאֱמָר "וְלַנַּעֲרָ לֹא-תַעֲשֶׂה דָבָר" (דברים כב,כו)--זוֹ אַזְהָרָה לְבֵית דִּין, שֶׁלֹּא יַעַנְשׁוּ הָאָנוּס.</p>

<p><b>כ,ד</b>&nbsp;&nbsp;[ג] אִישׁ שֶׁאֲנָסוּהוּ עַד שֶׁבָּא עַל הָעֶרְוָה--חַיָּב מִיתַת בֵּית דִּין, שְׁאֵין קִשּׁוּי אֵלָא לַדַּעַת; אֲבָל הָאִשָּׁה שֶׁנִּבְעֲלָה בְּאֹנֶס--אַפִלּוּ אָמְרָה אַחַר שֶׁנֶּאְנְסָה, הַנִּיחוּ לוֹ--הֲרֵי זוֹ פְּטוּרָה, מִפְּנֵי שֶׁיִּצְרָהּ מִתְגַּבֵּר עָלֶיהָ.</p>

<p><b>כ,ה</b>&nbsp;&nbsp;[ד] אָסוּר לְבֵית דִּין לָחוּס עַל הַהוֹרֵג--שֶׁלֹּא יֹאמְרוּ כְּבָר נֶהְרָג זֶה, וּמַה תְּעָלָה יֵשׁ בַּהֲרִיגַת הָאַחֵר; וְנִמְצְאוּ מִתְרַשְּׁלִין בַּהֲרִיגָתוֹ:&nbsp; שֶׁנֶּאֱמָר "וְלֹא-תָחוֹס עֵינְךָ .&nbsp;.&nbsp;. וּבִעַרְתָּ דַם-הַנָּקִי .&nbsp;.&nbsp;." (ראה דברים יט,יג).</p>

<p><b>כ,ו</b>&nbsp;&nbsp;וְכֵן אָסוּר לְבֵית דִּין לָחוּס עַל מִי שֶׁנִּתְחַיַּב קְנָס--שֶׁלֹּא יֹאמְרוּ עָנִי הוּא זֶה, וְשֶׁלֹּא בְּכַוָּנָה עָשָׂה; אֵלָא מַגְבִּין מִמֶּנּוּ כָּל שֶׁיֵּשׁ לוֹ, בְּלֹא חֲנִינָה:&nbsp; שֶׁנֶּאֱמָר "וְלֹא תָחוֹס, עֵינֶךָ" (דברים יט,כא).</p>

<p><b>כ,ז</b>&nbsp;&nbsp;וְכֵן בְּדִינֵי מְמוֹנוֹת, אֵין מְרַחֲמִין עַל הַדַּל--שֶׁלֹּא תֹאמַר עָנִי הוּא זֶה, וּבַעַל דִּינוֹ עָשִׁיר, הוֹאִיל וַאֲנִי וְהֶעָשִׁיר חַיָּבִין לְפַרְנְסוֹ, אֲזַכֶּנּוּ בַּדִּין וְנִמְצָא מִתְפַּרְנֵס בְּכָבוֹד:&nbsp; עַל זֶה הִזְהִירָה תּוֹרָה "וְדָל, לֹא תֶהְדַּר בְּרִיבוֹ" (שמות כג,ג), וְנֶאֱמָר "לֹא-תִשָּׂא פְנֵי-דָל" (ויקרא יט,טו).</p>

<p><b>כ,ח</b>&nbsp;&nbsp;אָסוּר לְהַדַּר פְּנֵי גָּדוֹל בַּדִּין.&nbsp; כֵּיצַד:&nbsp; הֲרֵי שֶׁבָּאוּ לְפָנֶיךָ שְׁנַיִם לַדִּין, אֶחָד חָכָם גָּדוֹל וְאֶחָד הִדְיוֹט--לֹא תַקְדִּים לִשְׁאֹל בִּשְׁלוֹמוֹ שֶׁלַּגָּדוֹל וְלֹא תַסְבִּיר לוֹ פָּנִים וְלֹא תְּכַבְּדֶנּוּ, שֶׁלֹּא יִסְתַּתְּמוּ טְעָנוֹתָיו שֶׁלָּאַחֵר; אֵלָא אֵינוּ נִפְנֶה לְאֶחָד מֵהֶן, עַד שֶׁיִּגָּמֵר הַדִּין:&nbsp; שֶׁנֶּאֱמָר "לֹא תֶהְדַּר פְּנֵי גָדוֹל" (ויקרא יט,טו).</p>

<p><b>כ,ט</b>&nbsp;&nbsp;אָמְרוּ חֲכָמִים, אַל תֹּאמַר עָשִׁיר הוּא זֶה, בֶּן גְּדוֹלִים הוּא זֶה--הֵיאַךְ אֲבַיְּשֶׁנּוּ, וְאֶרְאֶה בְּבָשְׁתּוֹ:&nbsp; לְכָּךְ נֶאֱמָר "לֹא תֶהְדַּר פְּנֵי גָדוֹל" (ויקרא יט,טו).</p>

<p><b>כ,י</b>&nbsp;&nbsp;[ה] בָּאוּ לְפָנֶיךָ שְׁנַיִם לַדִּין, אֶחָד כָּשֵׁר וְאֶחָד רָשָׁע--אַל תֹּאמַר הוֹאִיל וְרָשָׁע הוּא זֶה, וְחֶזְקַת זֶה שְׁאֵינוּ מְשַׁנֶּה בְּדִבּוּרוֹ, אַטֶּה הַדִּין עַל הָרָשָׁע:&nbsp; עַל זֶה נֶאֱמָר "לֹא תַטֶּה מִשְׁפַּט אֶבְיֹנְךָ, בְּרִיבוֹ" (שמות כג,ו)--אַף עַל פִּי שְׁהוּא אֶבְיוֹן בַּמִּצְווֹת, לֹא תַטֶּה דִּינוֹ.</p>

<p><b>כ,יא</b>&nbsp;&nbsp;[ו] "לֹא-תַעֲשׂוּ עָוֶל, בַּמִּשְׁפָּט" (ויקרא יט,טו; ויקרא יט,לה)--זֶה הַמְּעַוֵּת אֶת הַדִּין, וּמְזַכֶּה אֶת הַחַיָּב וּמְחַיֵּב אֶת הַזַּכָּאי.&nbsp; וְכֵן הַמְּעַנֶּה אֶת הַדִּין וּמַאֲרִיךְ בִּדְבָרִים הַבְּרוּרִים, כְּדֵי לְצַעַר אֶחָד מִבַּעֲלֵי הַדִּינִין--הֲרֵי זֶה בִּכְלַל מְעַוֵּל.</p>

<p><b>כ,יב</b>&nbsp;&nbsp;[ז] הַגַּס לִבּוּ בַּהוֹרָאָה, וְקוֹפֵץ וְחוֹתֵךְ הַדִּין, קֹדֶם שֶׁיַּחְקְרֵהוּ בֵּינוֹ לְבֵין עַצְמוֹ, עַד שֶׁיִּהְיֶה בָּרוּר לוֹ כַּשֶּׁמֶשׁ--הֲרֵי זֶה שׁוֹטֶה, וְרָשָׁע, וְגַס רוּחַ.&nbsp; כָּךְ צִוּוּ חֲכָמִים, הֱיוּ מְתוּנִין בַּדִּין; וְכֵן אִיּוֹב אוֹמֵר "וְרִב לֹא-יָדַעְתִּי אֶחְקְרֵהוּ" (איוב כט,טז).</p>

<p><b>כ,יג</b>&nbsp;&nbsp;[ח] כָּל דַּיָּן שֶׁבָּא לְפָנָיו דִּין, וְהִתְחִיל לְדַמּוֹתוֹ לְדִין פָּסוּק שֶׁכְּבָר יָדַע אֲמִתּוֹ, וְיֵשׁ עִמּוֹ בַּמְּדִינָה גָּדוֹל מִמֶּנּוּ בְּחָכְמָה, וְאֵינוּ הוֹלֵךְ וְנִמְלָךְ בּוֹ--הֲרֵי זֶה בִּכְלַל הָרְשָׁעִים שֶׁלִּבָּם גַּס בַּהוֹרָאָה.&nbsp; וְאָמְרוּ חֲכָמִים, רָעָה עַל רָעָה תָּבוֹא לוֹ:&nbsp; שֶׁכָּל אֵלּוּ הַדְּבָרִים וְכַיּוֹצֶא בָּהֶן--מִגַּסּוּת הָרוּחַ הֶן, הַמְּבִיאָה לִידֵי עִוּוּת הַדִּין.</p>

<p><b>כ,יד</b>&nbsp;&nbsp;"כִּי-רַבִּים חֲלָלִים הִפִּילָה" (משלי ז,כו)--זֶה תַּלְמִיד שֶׁלֹּא הִגִּיעַ לַהוֹרָאָה, וּמוֹרֶה.&nbsp; "וַעֲצֻמִים, כָּל-הֲרֻגֶיהָ" (שם)--זֶה שֶׁהִגִּיעַ לַהוֹרָאָה, וְאֵינוּ מוֹרֶה:&nbsp; וְהוּא, שֶׁיִּהְיֶה הַדּוֹר צָרִיךְ לוֹ; אֲבָל אִם יָדַע שֶׁיֵּשׁ שָׁם רָאוּי לַהוֹרָאָה, וּמָנַע עַצְמוֹ מִן הַהוֹרָאָה--הֲרֵי זֶה מְשֻׁבָּח.&nbsp; וְכָל הַמּוֹנֵעַ עַצְמוֹ מִן הַדִּין--מוֹנֵעַ מִמֶּנּוּ אֵיבָה, וְגָזֵל, וּשְׁבוּעַת שָׁוְא.&nbsp; וְהַגַּס לִבּוּ בַּהוֹרָאָה--שׁוֹטֶה, רָשָׁע, וְגַס רוּחַ.&nbsp; [ט] וְתַלְמִיד, אַל יוֹרֶה הֲלָכָה בִּפְנֵי רִבּוֹ, אֵלָא אִם כֵּן הָיָה רָחוֹק מִמֶּנּוּ שָׁלוֹשׁ פַּרְסָאוֹת, כְּנֶגֶד מַחֲנֵה יִשְׂרָאֵל.</p>

<p><b>כ,טו</b>&nbsp;&nbsp;[י] אַל תֹּאמַר שֶׁכָּל אֵלּוּ הַדְּבָרִים, בַּדִּין שֶׁיֵּשׁ בּוֹ הוֹצָאַת מָמוֹן הַרְבֵּה מִזֶּה וּנְתִינָתוֹ לְזֶה--לְעוֹלָם יְהִי דִּין אֶלֶף מָנֶה וְדִין פְּרוּטָה אַחַת, שׁוֹוִין בְּעֵינֶיךָ לְכָל דָּבָר.&nbsp; [יא] וְאֵין הַדַּיָּנִין יוֹשְׁבִין, לַדִּין לְפָחוּת מִשּׁוֹוֶה פְּרוּטָה.&nbsp; וְאִם הֻזְקְקוּ לְשׁוֹוֶה פְּרוּטָה--גּוֹמְרִין אֶת דִּינוֹ, אַפִלּוּ לְפָחוּת מִשּׁוֹוֶה פְּרוּטָה.</p>

<p><b>כ,טז</b>&nbsp;&nbsp;[יב] כָּל הַמַּטֶּה מִשְׁפָּט אֶחָד מִיִּשְׂרָאֵל--עוֹבֵר בְּלָאו אֶחָד, שֶׁנֶּאֱמָר "לֹא-תַעֲשׂוּ עָוֶל, בַּמִּשְׁפָּט" (ויקרא יט,טו; ויקרא יט,לה).&nbsp; וְאִם הָיָה גֵּר--עוֹבֵר בִּשְׁנֵי לָאוִין, שֶׁנֶּאֱמָר "לֹא תַטֶּה, מִשְׁפַּט גֵּר" (דברים כד,יז).&nbsp; וְאִם יָתוֹם הוּא--עוֹבֵר בִּשְׁלוֹשָׁה לָאוִין, שֶׁנֶּאֱמָר "מִשְׁפַּט גֵּר יָתוֹם" (דברים כד,יז; דברים כז,יט).
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כא</h2>

<p><b>כא,א</b>&nbsp;&nbsp;מִצְוַת עֲשֵׂה לִשְׁפֹּט הַשּׁוֹפֵט בְּצֶדֶק, שֶׁנֶּאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).&nbsp; אֵיזֶה הוּא צֶדֶק הַמִּשְׁפָּט:&nbsp; זֶה הַשְׁוָיַת שְׁנֵי בַּעֲלֵי דִּינִין בְּכָל דָּבָר--לֹא יִהְיֶה אֶחָד מְדַבֵּר כָּל צָרְכּוֹ, וְאֶחָד אוֹמֵר לוֹ קַצַּר דְּבָרֶיךָ; לֹא יַסְבִּיר פָּנִים לְאֶחָד וִידַבַּר לוֹ רַכּוֹת, וְיָרֵעַ פָּנָיו לְאֶחָד וִידַבַּר לוֹ קָשׁוֹת.</p>

<p><b>כא,ב</b>&nbsp;&nbsp;שְׁנֵי בַּעֲלֵי דִּינִין שֶׁהָיָה אֶחָד מֵהֶם מְלֻבָּשׁ בְּגָדִים יְקָרִים, וְהַשֵּׁנִי בְּגָדִים בְּזוּיִים--אוֹמְרִין לַמְּכֻבָּד, אוֹ הַלְבִּישֵׁהוּ כְּמוֹתָךְ עַד שֶׁתִּדּוֹן עִמּוֹ, אוֹ לְבֹשׁ כְּמוֹתוֹ:&nbsp; עַד שֶׁתִּהְיוּ שׁוֹוִין, וְאַחַר כָּךְ תַּעַמְדוּ בַּדִּין.</p>

<p><b>כא,ג</b>&nbsp;&nbsp;לֹא יִהְיֶה אֶחָד יוֹשֵׁב וְאֶחָד עוֹמֵד, אֵלָא שְׁנֵיהֶם עוֹמְדִין.&nbsp; וְאִם רָצוּ בֵּית דִּין לְהוֹשִׁיב אֶת שְׁנֵיהֶם, מוֹשִׁיבִין; וְלֹא יֵשֵׁב אֶחָד לְמַעְלָה וְאֶחָד לְמַטָּה, אֵלָא זֶה בְּצַד זֶה.</p>

<p><b>כא,ד</b>&nbsp;&nbsp;בַּמֶּה דְּבָרִים אֲמוּרִים, בְּשָׁעַת מַשָּׂא וּמַתָּן בַּדִּין; אֲבָל בְּשָׁעַת גְּמָר דִּין--הַכֹּל בַּעֲמִידָה, שֶׁנֶּאֱמָר "וַיַּעֲמֹד הָעָם עַל-מֹשֶׁה" (שמות יח,יג).&nbsp; וְאֵיזֶה הוּא גְּמָר דִּין--אִישׁ פְּלוֹנִי אַתָּה חַיָּב, אִישׁ פְּלוֹנִי אַתָּה זַכָּאי.&nbsp; בַּמֶּה דְּבָרִים אֲמוּרִים, בְּבַעֲלֵי דִּינִין; אֲבָל הָעֵדִים--לְעוֹלָם בַּעֲמִידָה, שֶׁנֶּאֱמָר "וְעָמְדוּ שְׁנֵי-הָאֲנָשִׁים" (דברים יט,יז).</p>

<p><b>כא,ה</b>&nbsp;&nbsp;[ד] תַּלְמִיד חֲכָמִים וְעַם הָאָרֶץ שֶׁבָּאוּ לַדִּין--מוֹשִׁיבִין אֶת הֶחָכָם, וְאוֹמְרִין לְעַם הָאָרֶץ שֵׁב; אִם לֹא יָשַׁב, אֵין מַקְפִּידִין עַל כָּךְ.&nbsp; וְלֹא יַקְדִּים הַתַּלְמִיד כְּשֶׁיָּבוֹא לַדִּין, וְיֵשֵׁב לִפְנֵי רִבּוֹ שֶׁרוֹצֶה לָדוּן לְפָנָיו; וְאִם הָיָה קָבוּעַ לוֹ זְמָן לִקְרוֹת, וּבָא בִּזְמַנּוֹ--מֻתָּר.</p>

<p><b>כא,ו</b>&nbsp;&nbsp;[ה] כְּבָר נָהֲגוּ כָּל בָּתֵּי דִּינֵי יִשְׂרָאֵל מֵאַחַר הַתַּלְמוּד, בְּכָל הַיְּשִׁיבוֹת, שֶׁמּוֹשִׁיבִין בַּעֲלֵי דִּינִין וּמוֹשִׁיבִין הָעֵדִים, כְּדֵי לְסַלַּק הַמַּחְלֹקֶת:&nbsp; שְׁאֵין בָּנוּ כּוֹחַ לְהַעְמִיד מִשְׁפְּטֵי הַדָּת עַל תִּלָּם.</p>

<p><b>כא,ז</b>&nbsp;&nbsp;[ו] הָיוּ לִפְנֵי הַדַּיָּנִין בַּעֲלֵי דִּין הַרְבֵּה--מַקְדִּימִין אֶת דִּין הַיָּתוֹם לְדִין הָאַלְמָנָה, שֶׁנֶּאֱמָר "שִׁפְטוּ יָתוֹם, רִיבוּ אַלְמָנָה" (ישעיהו א,יז).&nbsp; וְדִין הָאַלְמָנָה קוֹדֵם לְדִין תַּלְמִיד חֲכָמִים, וְדִין תַּלְמִיד חֲכָמִים קוֹדֵם לְדִין עַם הָאָרֶץ; וְדִין הָאִשָּׁה קוֹדֵם לְדִין הָאִישׁ, שֶׁבֹּשֶׁת הָאִשָּׁה מְרֻבָּה.</p>

<p><b>כא,ח</b>&nbsp;&nbsp;[ז] אָסוּר לַדַּיָּן לִשְׁמֹעַ דִּבְרֵי אֶחָד מִבַּעֲלֵי דִּינִין, קֹדֶם שֶׁיָּבוֹא חֲבֵרוֹ, אוֹ שֶׁלֹּא בִּפְנֵי חֲבֵרוֹ; אַפִלּוּ דָּבָר אֶחָד אָסוּר:&nbsp; שֶׁנֶּאֱמָר "שָׁמֹעַ בֵּין-אֲחֵיכֶם" (דברים א,טז).&nbsp; וְכָל הַשּׁוֹמֵעַ מֵאֶחָד--עוֹבֵר בְּלֹא תַעֲשֶׂה, שֶׁנֶּאֱמָר "לֹא תִשָּׂא, שֵׁמַע שָׁוְא" (שמות כג,א).&nbsp; וּבִכְלַל לָאו זֶה, אַזְהָרָה לִמְקַבֵּל לְשׁוֹן הָרַע, וּמְסַפֵּר לְשׁוֹן הָרַע, וּמֵעִיד עֵדוּת שֶׁקֶר.</p>

<p><b>כא,ט</b>&nbsp;&nbsp;וְכֵן בַּעַל דִּין מֻזְהָר שֶׁלֹּא יַשְׁמִיעַ דְּבָרָיו לַדַּיָּנִין, קֹדֶם שֶׁיָּבוֹא חֲבֵרוֹ; וְגַם עַל זֶה וְכַיּוֹצֶא בּוֹ נֶאֱמָר "מִדְּבַר-שֶׁקֶר, תִּרְחָק" (שמות כג,ז).</p>

<p><b>כא,י</b>&nbsp;&nbsp;[ח] לֹא יִהְיֶה הַדַּיָּן שׁוֹמֵעַ מִפִּי הַתֻּרְגְּמָן, אֵלָא אִם כֵּן הָיָה מַכִּיר לְשׁוֹן בַּעֲלֵי דִּינִין, וְשׁוֹמֵעַ טְעָנוֹתֵיהֶן, וְאֵינוּ מָהִיר בִּלְשׁוֹנָם, כְּדֵי לְהָשִׁיב לָהֶם:&nbsp; יַעְמִיד תֻּרְגְּמָן לְהוֹדִיעַ אוֹתָם פְּסַק הַדִּין, וּמֵאֵיזֶה טַעַם חִיַּב זֶה וְזִכָּה זֶה.</p>

<p><b>כא,יא</b>&nbsp;&nbsp;[ט] צָרִיךְ הַדַּיָּן לִשְׁמֹעַ טְעָנוֹת בַּעֲלֵי דִּינִין, וְלִשְׁנוֹת טְעָנוֹתֵיהֶן--שֶׁנֶּאֱמָר "וַיֹּאמֶר הַמֶּלֶךְ--זֹאת אֹמֶרֶת, זֶה-בְּנִי הַחַי וּבְנֵךְ הַמֵּת" (מלכים&nbsp;א ג,כג); וּמְצַדֵּק אֶת הַדִּין בְּלִבּוֹ, וְאַחַר כָּךְ יַחְתְּכֵהוּ.</p>

<p><b>כא,יב</b>&nbsp;&nbsp;[י] מְנַיִן לַדַּיָּן שֶׁלֹּא יַעֲשֶׂה מֵלִיץ לִדְבָרָיו, תִּלְמֹד לוֹמַר "מִדְּבַר-שֶׁקֶר, תִּרְחָק" (שמות כג,ז); אֵלָא יֹאמַר מַה שֶׁנִּרְאֶה לוֹ, וְיִשְׁתֹּק.&nbsp; וְלֹא יְלַמַּד אֶחָד מִבַּעֲלֵי דִּינִין טְעָנָה כְּלָל:&nbsp; אַפִלּוּ הֵבִיא בַּעַל דִּין עֵד אֶחָד--לֹא יֹאמַר לוֹ, אֵין מְקַבְּלִין עֵד אֶחָד; אֵלָא יֹאמַר לַנִּטְעָן, הֲרֵי זֶה הֵעִיד עָלֶיךָ, וּלְוַאי שֶׁיּוֹדֶה וְיֹאמַר, אֱמֶת, עַד שֶׁיִּטְעֹן הוּא וְיֹאמַר, עֵד אֶחָד הוּא וְאֵינוּ נֶאֱמָן עָלַי.&nbsp; וְכֵן כָּל כַּיּוֹצֶא בְּזֶה.</p>

<p><b>כא,יג</b>&nbsp;&nbsp;[יא] רָאָה הַדַּיָּן זְכוּת לְאֶחָד מֵהֶן, וּבַעַל דִּין מְבַקֵּשׁ לְאָמְרָהּ וְאֵינוּ יוֹדֵעַ לְחַבַּר הַדְּבָרִים, אוֹ שֶׁרָאָה אוֹתוֹ מִצְטַעֵר לְהַצִּיל עַצְמוֹ בִּטְעָנַת אֱמֶת, וּמִפְּנֵי הַחֵמָה וְהַכַּעַס נִסְתַּלְּקָה מִמֶּנּוּ, אוֹ נִשְׁתַּבַּשׁ מִפְּנֵי הַסִּכְלוּת--הֲרֵי זֶה מֻתָּר לְסַעֲדוֹ מְעַט, וּלְהָבִינוֹ תְּחִלַּת הַדָּבָר מִשּׁוֹם "פְּתַח-פִּיךָ לְאִלֵּם" (משלי לא,ח).&nbsp; וְצָרִיךְ לְהִתְיַשַּׁב בְּדָבָר זֶה הַרְבֵּה, שֶׁלֹּא יִהְיֶה כְּעוֹרְכֵי הַדַּיָּנִין.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כב</h2>

<p><b>כב,א</b>&nbsp;&nbsp;שְׁנַיִם שֶׁבָּאוּ לְפָנֶיךָ לַדִּין, אֶחָד רַךְ וְאֶחָד קָשֶׁה--עַד שֶׁלֹּא תִשְׁמַע אֶת דִּבְרֵיהֶם, אוֹ מִשֶּׁתִּשְׁמַע אֶת דִּבְרֵיהֶם וְאֵין אַתָּה יוֹדֵעַ לְהֵיכָן הַדִּין נוֹטֶה--אַתָּה רַשָּׁאי לוֹמַר לָהֶם, אֵינִי נִזְקָק לָכֶם:&nbsp; שֶׁמֶּא יִתְחַיַּב הֶחָזָק, וְנִמְצָא רוֹדֵף אַחַר הַדַּיָּן.</p>

<p><b>כב,ב</b>&nbsp;&nbsp;אֲבָל מִשֶּׁתִּשְׁמַע אֶת דִּבְרֵיהֶם, וְתֵדַע לְהֵיכָן הַדִּין נוֹטֶה--אֵין אַתָּה רַשָּׁאי לוֹמַר, אֵינִי נִזְקָק לָכֶם:&nbsp; שֶׁנֶּאֱמָר "לֹא תָגוּרוּ מִפְּנֵי-אִישׁ" (דברים א,יז)--שֶׁלֹּא תֹאמַר אִישׁ פְּלוֹנִי רָשָׁע הוּא, שֶׁמֶּא יַהְרֹג אֶת בְּנַי, שֶׁמֶּא יַדְלִיק אֶת גְּדִישַׁי, שֶׁמֶּא יִקְצֹץ נְטִיעוֹתַי.&nbsp; וְאִם הָיָה מְמֻנֶּה לָרַבִּים, חַיָּב לְהִזָּקֵק לָהֶם.</p>

<p><b>כב,ג</b>&nbsp;&nbsp;[ב] וְכֵן תַּלְמִיד שֶׁהָיָה יוֹשֵׁב לִפְנֵי רִבּוֹ, וְרָאָה זְכוּת לֶעָנִי וְחוֹבָה לֶעָשִׁיר--אִם שָׁתַק--הֲרֵי זֶה עוֹבֵר מִשּׁוֹם "לֹא תָגוּרוּ מִפְּנֵי-אִישׁ" (דברים א,יז), וְעַל "מִדְּבַר-שֶׁקֶר, תִּרְחָק" (שמות כג,ז).</p>

<p><b>כב,ד</b>&nbsp;&nbsp;וּמְנַיִן לַדַּיָּן, שֶׁלֹּא יוֹשִׁיב תַּלְמִיד בּוּר לְפָנָיו--תִּלְמֹד לוֹמַר "מִדְּבַר-שֶׁקֶר, תִּרְחָק" (שמות כג,ז).&nbsp; [ג] וּמְנַיִן לַתַּלְמִיד שֶׁרָאָה אֶת רִבּוֹ שֶׁטָּעָה בַּדִּין, שֶׁלֹּא יֹאמַר אַמְתִּין לוֹ עַד שֶׁיִּגְמֹר הַדִּין, וְאֶסְתְּרֶנּוּ וְאֶבְנֶנּוּ מִשֶּׁלִּי, כְּדֵי שֶׁיִּקָּרֵא הַדִּין עַל שְׁמִי--תִּלְמֹד לוֹמַר "מִדְּבַר-שֶׁקֶר, תִּרְחָק".</p>

<p><b>כב,ה</b>&nbsp;&nbsp;[ד] מִצְוָה לוֹמַר לְבַעֲלֵי דִּינִין בַּתְּחִלָּה, בַּדִּין אַתֶּם רוֹצִים אוֹ בִּפְשָׁרָה; אִם רָצוּ בִּפְשָׁרָה, עוֹשִׂין בֵּינֵיהֶן פְּשָׁרָה.&nbsp; וְכָל בֵּית דִּין שֶׁעוֹשֶׂה פְּשָׁרָה תָּמִיד--הֲרֵי זֶה מְשֻׁבָּח, וְעָלָיו נֶאֱמָר "מִשְׁפַּט שָׁלוֹם, שִׁפְטוּ בְּשַׁעֲרֵיכֶם" (זכריה ח,טז):&nbsp; אֵיזֶה הוּא מִשְׁפָּט שֶׁיֵּשׁ עִמּוֹ שָׁלוֹם, הֱוֵי אוֹמֵר זֶה בִּצּוּעַ.</p>

<p><b>כב,ו</b>&nbsp;&nbsp;וְכֵן בְּדָוִיד הוּא אוֹמֵר "וַיְהִי דָוִד, עֹשֶׂה מִשְׁפָּט וּצְדָקָה" (שמואל&nbsp;ב ח,טו):&nbsp; אֵיזֶה הוּא מִשְׁפָּט שֶׁיֵּשׁ עִמּוֹ צְדָקָה--הֱוֵי אוֹמֵר זֶה בִּצּוּעַ, וְהִיא הַפְּשָׁרָה.</p>

<p><b>כב,ז</b>&nbsp;&nbsp;בַּמֶּה דְּבָרִים אֲמוּרִים, קֹדֶם גְּמָר דִּין; אַף עַל פִּי שֶׁשָּׁמַע דִּבְרֵיהֶם, וְיָדַע לְהֵיכָן הַדִּין נוֹטֶה--מִצְוָה לִבְצֹעַ.&nbsp; אֲבָל אַחַר שֶׁגָּמַר הַדִּין וְאָמַר, אִישׁ פְּלוֹנִי אַתָּה חַיָּב, אִישׁ פְּלוֹנִי אַתָּה זַכָּאי--אֵינוּ רַשָּׁאי לַעֲשׂוֹת פְּשָׁרָה בֵּינֵיהֶן, אֵלָא יִקֹּב הַדִּין אֶת הָהָר.</p>

<p><b>כב,ח</b>&nbsp;&nbsp;[ה] אַף עַל פִּי שֶׁרָצוּ בַּעֲלֵי הַדִּין בִּפְשָׁרָה בְּבֵית דִּין--יֵשׁ לָהֶם לַחְזֹר וְלִתְבֹּעַ הַדִּין, עַד שֶׁיִּקְנוּ מִיַּד שְׁנֵיהֶם.&nbsp; [ו] יָפֶה כּוֹחַ הַפְּשָׁרָה מִכּוֹחַ הַדִּין:&nbsp; שֶׁשְּׁנֵי הִדְיוֹטוֹת שֶׁדָּנוּ--אֵין דִּינֵיהֶן דִּין, וְיֵשׁ לְבַעֲלֵי דִּין לַחְזֹר בָּהֶן; וְאִם עָשׂוּ פְּשָׁרָה, וְקָנוּ מִיָּדָן--אֵינָן יְכוּלִין לַחְזֹר בָּהֶן.</p>

<p><b>כב,ט</b>&nbsp;&nbsp;[ז] אָסוּר לְאֶחָד מִן הַדַּיָּנִין כְּשֶׁיָּצָא מִבֵּית דִּין לוֹמַר, אֲנִי הוּא הַמְּזַכֶּה אוֹ הַמְּחַיֵּב, וַחֲבֵרַי חוֹלְקִין עָלַי, וּמַה אֶעֱשֶׂה, וְהֶם רַבּוּ עָלַי.&nbsp; וְאִם אָמַר, הֲרֵי הוּא בִּכְלַל "הוֹלֵךְ רָכִיל, מְגַלֶּה-סּוֹד" (משלי יא,יג).&nbsp; וּמַעֲשֶׂה בְּתַלְמִיד אֶחָד שֶׁהוֹצִיא דְּבָרִים שֶׁנֶּאְמְרוּ בְּבֵית הַמִּדְרָשׁ, לְאַחַר שְׁתַּיִם וְעֶשְׂרִים שָׁנָה; וְהוֹצִיאוּהוּ בֵּית דִּין מִן הַמִּדְרָשׁ, וְהִכְרִיזוּ עָלָיו, זֶה "מְגַלֶּה-סּוֹד".</p>

<p><b>כב,י</b>&nbsp;&nbsp;[ח] שָׁאַל אֶחָד מִבַּעֲלֵי דִּינִין לִכְתֹּב לוֹ פְּסַק דִּין, כּוֹתְבִין לוֹ כָּךְ--בָּא פְּלוֹנִי לְבֵית דִּין שֶׁלִּפְלוֹנִי עִם פְּלוֹנִי בַּעַל דִּינוֹ, שֶׁטְּעָנוֹ בְּכָּךְ, וְיָצָא זַכָּאי, אוֹ חַיָּב; וְנוֹתְנִין לוֹ.&nbsp; וְאֵין מַזְכִּירִין שֵׁם הַמְּזַכִּין וְלֹא שֵׁם הַמְּחַיְּבִין, אֵלָא בֵּית דִּינוֹ שֶׁלִּפְלוֹנִי, מִדִּבְרֵיהֶם נִזְכָּה פְּלוֹנִי.</p>

<p><b>כב,יא</b>&nbsp;&nbsp;[ט] כָּךְ הָיָה מִנְהָגָם שֶׁלְּאַנְשֵׁי יְרוּשָׁלַיִם:&nbsp; מַכְנִיסִין בַּעֲלֵי דִּינִין, וְשׁוֹמְעִין דִּבְרֵיהֶם וּטְעָנוֹתֵיהֶן, וּמַכְנִיסִין הָעֵדִים, וְשׁוֹמְעִין דִּבְרֵיהֶם; וּמוֹצִיאִין כָּל אָדָם לָחוּץ, וְנוֹשְׂאִין הַדַּיָּנִין וְנוֹתְנִין בֵּינֵיהֶם בַּדָּבָר, וְגוֹמְרִין אֶת הַדָּבָר.&nbsp; וְאַחַר כָּךְ מַכְנִיסִין בַּעֲלֵי דִּינִין, וְגָדוֹל שֶׁבַּדַּיָּנִין אוֹמֵר, אִישׁ פְּלוֹנִי אַתָּה זַכָּאי, אִישׁ פְּלוֹנִי אַתָּה חַיָּב--כְּדֵי שֶׁלֹּא יֵדַע אֶחָד מִבַּעֲלֵי דִּינִין אֵיזֶה דַּיָּן הוּא שֶׁזִּכָּה אוֹתוֹ, וְלֹא אֵיזֶה דַּיָּן הוּא שֶׁחִיְּבוֹ.</p>

<p><b>כב,יב</b>&nbsp;&nbsp;[י] דַּיָּן שְׁהוּא יוֹדֵעַ בַּחֲבֵרוֹ שְׁהוּא גַּזְלָן, אוֹ רָשָׁע--אָסוּר לְהִצְטָרַף עִמּוֹ, שֶׁנֶּאֱמָר "מִדְּבַר-שֶׁקֶר, תִּרְחָק" (שמות כג,ז).&nbsp; וְכָּךְ הָיוּ בְּקִיאֵי הַדַּעַת שֶׁבִּירוּשָׁלַיִם עוֹשִׂין:&nbsp; אֵין יוֹשְׁבִין בַּדִּין, עַד שֶׁיֵּדְעוּ עִם מִי יוֹשְׁבִין; וְלֹא חוֹתְמִין עַל הַשְּׁטָר, עַד שֶׁיֵּדְעוּ מִי חוֹתֵם עִמָּהֶן; וְלֹא נִכְנָסִין לִסְעוֹדָה, עַד שֶׁיֵּדְעוּ מִי מֵסֶב עִמָּהֶן.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כג</h2>

<p><b>כג,א</b>&nbsp;&nbsp;"לֹא-תִקַּח שֹׁחַד" (דברים טז,יט)--אֵין צָרִיךְ לוֹמַר לְעַוַּת אֶת הַדִּין, אֵלָא אַפִלּוּ לְזַכּוֹת אֶת הַזַּכָּאי וּלְחַיַּב אֶת הַחַיָּב--אָסוּר, וְעוֹבֵר בְּלֹא תַעֲשֶׂה.&nbsp; וַהֲרֵי הוּא בִּכְלַל "אָרוּר לֹקֵחַ שֹׁחַד" (דברים כז,כה); וְחַיָּב לְהַחְזִיר הַשֹּׁחַד, כְּשֶׁיִּתְבְּעֶנּוּ הַנּוֹתֵן.&nbsp; [ב] וּכְשֵׁם שֶׁהַלּוֹקֵחַ עוֹבֵר בְּלֹא תַעֲשֶׂה--כָּךְ הַנּוֹתֵן, שֶׁנֶּאֱמָר "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</p>

<p><b>כג,ב</b>&nbsp;&nbsp;[ג] כָּל דַּיָּן שֶׁיּוֹשֵׁב וּמְגַדֵּל מַעֲלָתוֹ, כְּדֵי לְהַרְבּוֹת שָׂכָר לְחַזָּנָיו וּלְסוֹפְרָיו--הֲרֵי הוּא בִּכְלַל הַנּוֹטִים אַחֲרֵי הַבֶּצַע; וְכֵן עָשׂוּ בְּנֵי שְׁמוּאֵל, וּלְכָּךְ נֶאֱמָר בָּהֶם "וַיִּטּוּ אַחֲרֵי הַבָּצַע; וַיִּקְחוּ-שֹׁחַד" (שמואל&nbsp;א ח,ג).</p>

<p><b>כג,ג</b>&nbsp;&nbsp;וְלֹא שֹׁחַד מָמוֹן בִּלְבָד, אֵלָא אַפִלּוּ שֹׁחַד דְּבָרִים.&nbsp; וּמַעֲשֶׂה בְּדַיָּן שֶׁהָיָה עוֹלֶה בְּדוּגִית קְטַנָּה לַעֲבֹר בַּנָּהָר, וּפָשַׁט אֶחָד יָדוֹ וְסִיְּעוֹ בַּעֲלִיָּתוֹ, וְהָיָה לוֹ דִּין; וְאָמַר לוֹ הַדַּיָּן, הֲרֵינִי פָּסוּל לָךְ לַדִּין.&nbsp; וּמַעֲשֶׂה בְּאֶחָד שֶׁהִעְבִיר אֶבְרָה שֶׁלְּעוֹף מֵעַל רְדִיד הַדַּיָּן, וְאֶחָד כִּסָּה רֹק מִלִּפְנֵי הַדַּיָּן; וְאָמַר לוֹ, הֲרֵינִי פָּסוּל לָךְ לַדִּין.</p>

<p><b>כג,ד</b>&nbsp;&nbsp;וּמַעֲשֶׂה בְּאֶחָד שֶׁהֵבִיא מַתָּנָה מִמַּתְּנוֹת כְּהֻנָּה לְדַיָּן כּוֹהֵן; וְאָמַר לוֹ, פָּסוּל אֲנִי לָךְ לַדִּין.&nbsp; וּמַעֲשֶׂה בְּאָרִיס אֶחָד שֶׁלְּדַיָּן שֶׁהָיָה מֵבִיא לוֹ תְּאֵנִים מִתּוֹךְ שָׂדֵהוּ, מֵעֶרֶב שַׁבָּת לְעֶרֶב שַׁבָּת; פַּעַם אַחַת הִקְדִּים וְהֵבִיא בַּחֲמִישִׁי בַּשַּׁבָּת, מִפְּנֵי שֶׁהָיָה לוֹ דִּין, וְאָמַר לוֹ הַדַּיָּן, הֲרֵינִי פָּסוּל לָךְ לַדִּין:&nbsp; אַף עַל פִּי שֶׁהַתְּאֵנִים מִשֶּׁלְּדַיָּן, הוֹאִיל וֶהֱבִיאָן שֶׁלֹּא בִּזְמַנּוֹ, נִפְסַל לוֹ לַדִּין.</p>

<p><b>כג,ה</b>&nbsp;&nbsp;[ד] כָּל דַּיָּן שֶׁשּׁוֹאֵל שְׁאֵלָה, פָּסוּל לָדוּן לְזֶה שֶׁהִשְׁאִילוֹ.&nbsp; בַּמֶּה דְּבָרִים אֲמוּרִים, בְּשֶׁלֹּא הָיָה לַדַּיָּן לְהַשְׁאִיל.&nbsp; אֲבָל הָיָה לוֹ לְהַשְׁאִיל--כָּשֵׁר, שֶׁהֲרֵי גַּם זֶה שׁוֹאֵל מִמֶּנּוּ.</p>

<p><b>כג,ו</b>&nbsp;&nbsp;[ה] כָּל דַּיָּן שֶׁנָּטַל שְׂכָרוֹ לָדוּן, דִּינָיו בְּטֵלִים--וְהוּא, שֶׁלֹּא יִהְיֶה שָׂכָר הַנִּכָּר.&nbsp; אֲבָל אִם הָיָה עוֹסֵק בִּמְלַאכְתּוֹ, וּבָאוּ לְפָנָיו שְׁנַיִם לַדִּין, וְאָמַר לָהֶן תְּנוּ לִי מִי שֶׁיַּעֲשֶׂה תַּחְתַּי עַד שֶׁאָדוּן לָכֶם, אוֹ תְּנוּ לִי שְׂכַר בַּטָּלָתִי--הֲרֵי זֶה מֻתָּר.&nbsp; וְהוּא שֶׁיִּהְיֶה הַדָּבָר נִכָּר, שְׁהוּא שְׂכַר הַבַּטָּלָה בִּלְבָד בְּלֹא יוֹתֵר; וְיִטֹּל מִשְּׁנֵיהֶם בְּשׁוֹוֶה, זֶה בִּפְנֵי זֶה.&nbsp; כְּגוֹן זֶה מֻתָּר.</p>

<p><b>כג,ז</b>&nbsp;&nbsp;[ו] אָסוּר לַדַּיָּן לָדוּן לְמִי שְׁהוּא אוֹהֲבוֹ, אַף עַל פִּי שְׁאֵינוּ שׁוֹשְׁבִינוֹ וְלֹא רֵעוֹ אֲשֶׁר כְּנַפְשׁוֹ; וְלֹא לְמִי שֶׁשּׂוֹנְאֵהוּ, אַף עַל פִּי שְׁאֵינוּ אוֹיֵב לוֹ וְלֹא מְבַקֵּשׁ רָעָתוֹ.&nbsp; אֵלָא צָרִיךְ שֶׁיִּהְיוּ שְׁנֵי בַּעֲלֵי דִּינִין שׁוֹוִין בְּעֵינֵי הַדַּיָּן, וּבְלִבּוֹ.&nbsp; וְאִם לֹא הָיָה מַכִּיר אֶת אֶחָד מֵהֶם, וְלֹא מַעֲשָׂיו--אֵין לָךְ דִּין צֶדֶק כָּמוֹהוּ.&nbsp; [ז] וְכָל שְׁנֵי תַּלְמִידֵי חֲכָמִים שֶׁשּׂוֹנְאִים זֶה אֶת זֶה--אֲסוּרִין לֵישֵׁב בַּדִּין זֶה עִם זֶה, שֶׁדָּבָר זֶה גּוֹרֵם לִיצִיאַת הַמִּשְׁפָּט מְעֻקָּל:&nbsp; מִפְּנֵי הַשִּׂנְאָה שֶׁבֵּינֵיהֶן, דַּעַת כָּל אֶחָד מֵהֶן נוֹטָה לִסְתֹּר דִּבְרֵי חֲבֵרוֹ.</p>

<p><b>כג,ח</b>&nbsp;&nbsp;לְעוֹלָם יִרְאֶה הַדַּיָּן עַצְמוֹ כְּאִלּוּ חֶרֶב מֻנַּחַת לוֹ עַל צַוָּארוֹ, וְגֵיהִנָּם פְּתוּחָה לוֹ מִתַּחְתָּיו; וְיֵדַע אֶת מַה הוּא דָּן, וְלִפְנֵי מִי הוּא דָּן, וּמִי עֲתִיד לְהִפָּרַע מִמֶּנּוּ, אִם נָטָה מִקַּו הָאֱמֶת:&nbsp; שֶׁנֶּאֱמָר "אֱלֹהִים, נִצָּב בַּעֲדַת-אֵל" (תהילים פב,א), וְאוֹמֵר "רְאוּ מָה-אַתֶּם עֹשִׂים--כִּי לֹא לְאָדָם תִּשְׁפְּטוּ, כִּי אִם לַה'" (ראה דברי הימים&nbsp;ב יט,ו).</p>

<p><b>כג,ט</b>&nbsp;&nbsp;כָּל דַּיָּן שְׁאֵינוּ דָּן דִּין אֱמֶת לַאֲמִתּוֹ, גּוֹרֵם לַשְּׁכִינָה שֶׁתִּסְתַּלַּק מִיִּשְׂרָאֵל.&nbsp; וְכָל דַּיָּן שֶׁנּוֹטֵל מָמוֹן מִזֶּה וְנוֹתְנוֹ לְזֶה, שֶׁלֹּא כַּדִּין--הַקָּדוֹשׁ בָּרוּךְ הוּא גּוֹבֶה מִמֶּנּוּ נְפָשׁוֹת:&nbsp; שֶׁנֶּאֱמָר "וְקָבַע אֶת-קֹבְעֵיהֶם נָפֶשׁ" (משלי כב,כג).</p>

<p><b>כג,י</b>&nbsp;&nbsp;וְכָל דַּיָּן שֶׁדָּן דִּין אֱמֶת לַאֲמִתּוֹ, אַפִלּוּ שָׁעָה אַחַת--כְּאִלּוּ תִּקַּן אֶת כָּל הָעוֹלָם כֻּלּוֹ, וְגוֹרֵם לַשְּׁכִינָה שֶׁתִּשְׁרֶה בְּיִשְׂרָאֵל:&nbsp; שֶׁנֶּאֱמָר "אֱלֹהִים, נִצָּב בַּעֲדַת-אֵל" (תהילים פב,א).&nbsp; וְשֶׁמֶּא יֹאמַר הַדַּיָּן, מַה לִי וְלַצָּרָה הַזֹּאת--תִּלְמֹד לוֹמַר "וְעִמָּכֶם, בִּדְבַר מִשְׁפָּט" (דברי הימים&nbsp;ב יט,ו):&nbsp; אֵין לַדַּיָּן אֵלָא מַה שֶׁעֵינָיו רוֹאוֹת.</p>

<p><b>כג,יא</b>&nbsp;&nbsp;[י] לְעוֹלָם יִהְיוּ בַּעֲלֵי הַדִּין לְפָנֶיךָ כִּרְשָׁעִים, וּבְחֶזְקַת שֶׁכָּל אֶחָד מֵהֶן טוֹעֵן שֶׁקֶר, וְדוּן לְפִי מַה שֶׁתִּרְאֶה מִן הַדְּבָרִים; וּכְשֶׁיִּפָּטְרוּ מִלְּפָנֶיךָ, יִהְיוּ בְּעֵינֶיךָ כְּצַדִּיקִים שֶׁקִּבְּלוּ עֲלֵיהֶם אֶת הַדִּין, וְדוּן כָּל אֶחָד מֵהֶם בְּלִבָּךְ לְכַף זְכוּת.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כד</h2>

<p><b>כד,א</b>&nbsp;&nbsp;יֵשׁ לַדַּיָּן לָדוּן בְּדִינֵי מְמוֹנוֹת, עַל פִּי הַדְּבָרִים שֶׁדַּעְתּוֹ נוֹטָה לָהֶן שְׁהֶן אֱמֶת, וְהַדָּבָר חָזָק בְּלִבּוֹ שְׁהוּא כֵּן, אַף עַל פִּי שְׁאֵין שָׁם רְאָיָה בְּרוּרָה; וְאֵין צָרִיךְ לוֹמַר אִם הָיָה הוּא יוֹדֵעַ בַּוַּדַּאי שֶׁהַדָּבָר כֵּן, שְׁהוּא דָּן כְּפִי מַה שֶׁיֵּדַע.</p>

<p><b>כד,ב</b>&nbsp;&nbsp;כֵּיצַד:&nbsp; הֲרֵי שֶׁנִּתְחַיַּב אָדָם שְׁבוּעָה בְּבֵית דִּין, וְאָמַר לַדַּיָּן אָדָם נֶאֱמָן אֶצְלוֹ וְשֶׁדַּעְתּוֹ סוֹמֶכֶת עַל דְּבָרָיו, שֶׁזֶּה הָאִישׁ חָשׁוּד הוּא עַל הַשְּׁבוּעָה--יֵשׁ לַדַּיָּן לַהְפֹּךְ הַשְּׁבוּעָה עַל שֶׁכְּנֶגְדוֹ, וְיִשָּׁבַע וְיִטֹּל, הוֹאִיל וְסָמְכָה דַּעְתּוֹ שֶׁלַּדַּיָּן, עַל דִּבְרֵי זֶה.&nbsp; אַפִלּוּ הָיְתָה אִשָּׁה אוֹ עֶבֶד נֶאֱמָנִים אֶצְלוֹ--הוֹאִיל וּמָצָא הַדָּבָר חָזָק וְנָכוֹן בְּלִבּוֹ, סוֹמֵךְ עָלָיו וְדָן; וְאֵין צָרִיךְ לוֹמַר, אִם יָדַע הוּא עַצְמוֹ שֶׁזֶּה חָשׁוּד.</p>

<p><b>כד,ג</b>&nbsp;&nbsp;וְכֵן אִם יָצָא שְׁטָר חוֹב לְפָנָיו, וְאָמַר לוֹ אָדָם שֶׁסּוֹמֵךְ עָלָיו, אַפִלּוּ אִשָּׁה אוֹ קָרוֹב, זֶה פָּרוּעַ הוּא--אִם סָמְכָה דַּעְתּוֹ עַל דְּבָרָיו--יֵשׁ לוֹ לוֹמַר לְזֶה, לֹא תִפָּרַע אֵלָא בִּשְׁבוּעָה; אוֹ אִם הָיָה עָלָיו שְׁטָר חוֹב לְאַחֵר, יִתֵּן לְזֶה שֶׁלֹּא נִפְגַם שְׁטָרוֹ כְּלָל, וְיַנִּיחַ זֶה שֶׁנִּפְגַם שְׁטָרוֹ בְּדִבְרֵי הָאֶחָד, אוֹ יַשְׁלִיךְ הַשְּׁטָר בְּפָנָיו וְלֹא יָדוּן בּוֹ כְּלָל:&nbsp; כְּפִי מַה שֶׁיִּרְאֶה.</p>

<p><b>כד,ד</b>&nbsp;&nbsp;וְכֵן מִי שֶׁבָּא וְטָעַן שֶׁיֵּשׁ לוֹ פִּקָּדוֹן אֵצֶל פְּלוֹנִי שֶׁמֵּת בְּלֹא צַוָּאָה, וְנָתַן סִימָנִין מֻבְהָקִין, וְלֹא הָיָה זֶה הַטּוֹעֵן רָגִיל לְהִכָּנֵס לְבֵית זֶה שֶׁמֵּת--אִם יָדַע הַדַּיָּן שֶׁזֶּה הַמֵּת אֵינוּ אָמוּד לִהְיוֹת לוֹ חֵפֶץ זֶה, וְסָמְכָה דַּעְתּוֹ שְׁאֵין זֶה הַחֵפֶץ שֶׁלַּמֵּת--מוֹצִיאוֹ מִן הַיּוֹרְשִׁין, וְנוֹתְנוֹ לְזֶה הָאָמוּד בּוֹ שֶׁנָּתַן סִימָנָיו; וְכֵן כָּל כַּיּוֹצֶא בְּזֶה:&nbsp; שְׁאֵין הַדָּבָר מָסוּר אֵלָא לְלִבּוֹ שֶׁלַּדַּיָּן, שֶׁיָּדוּן כְּפִי מַה שֶׁיֵּרָאֶה לוֹ שְׁהוּא דִּין אֱמֶת.</p>

<p><b>כד,ה</b>&nbsp;&nbsp;אִם כֵּן לָמָּה הִצְרִיכָה תּוֹרָה שְׁנֵי עֵדִים:&nbsp; שֶׁבִּזְמָן שֶׁיָּבוֹאוּ לִפְנֵי הַדַּיָּן שְׁנֵי עֵדִים--יָדוּן עַל פִּי עֵדוּתָן, אַף עַל פִּי שְׁאֵינוּ יוֹדֵעַ אִם בֶּאֱמֶת הֵעִידוּ אוֹ בְּשֶׁקֶר.</p>

<p><b>כד,ו</b>&nbsp;&nbsp;[ב] כָּל אֵלּוּ הַדְּבָרִים, הֶן עִיקַר הַדִּין.&nbsp; אֲבָל מִשֶּׁרַבּוּ בָּתֵּי דִּינִין שְׁאֵינָן הֲגוּנִין, וְאַפִלּוּ יִהְיוּ הֲגוּנִים בְּמַעֲשֵׂיהֶם, אֵינָן חֲכָמִים כָּרָאוּי וּבַעֲלֵי בִּינָה--הִסְכִּימוּ רֹב בָּתֵּי דִּינֵי יִשְׂרָאֵל שֶׁלֹּא יַהַפְכוּ שְׁבוּעָה אֵלָא בִּרְאָיָה בְּרוּרָה, וְלֹא יַפְגִימוּ שְׁטָר וְיַפְסִידוּ חֶזְקָתוֹ בְּעֵדוּת אִשָּׁה אוֹ פָּסוּל; וְכֵן בִּשְׁאָר כָּל הַדִּינִין.&nbsp; לֹא יָדוּן הַדַּיָּן בִּסְמִיכַת דַּעְתּוֹ וְלֹא בִּידִיעָתוֹ, כְּדֵי שֶׁלֹּא יֹאמַר כָּל הִדְיוֹט וְהִדְיוֹט, לִבִּי מַאֲמִין לְדִבְרֵי זֶה, וְדַעְתִּי סוֹמֶכֶת עַל זֶה.</p>

<p><b>כד,ז</b>&nbsp;&nbsp;וְכֵן אֵין מוֹצִיאִין מִן הַיְּתוֹמִים אֵלָא בִּרְאָיָה בְּרוּרָה--לֹא בְּדַעַת הַדַּיָּן, וְלֹא בְּאֻמְדַּן הַמֵּת אוֹ הַטּוֹעֵן.&nbsp; וְאַף עַל פִּי כֵן, אִם הֵעִיד אָדָם נֶאֱמָן בְּדָבָר מִכָּל הַדְּבָרִים, וְנָטְתָה דַּעַת הַדַּיָּן שֶׁאֱמֶת הוּא אוֹמֵר--מַמְתִּין הוּא בַּדִּין, וְאֵינוּ דּוֹחֶה עֵדוּתוֹ; וְנוֹשֵׂא וְנוֹתֵן עִם בַּעֲלֵי דִּינִין, עַד שֶׁיּוֹדוּ לְדִבְרֵי הָעֵד, אוֹ יַעֲשׂוּ פְּשָׁרָה, אוֹ יִסְתַּלַּק מִן הַדִּין.</p>

<p><b>כד,ח</b>&nbsp;&nbsp;[ג] וּמְנַיִן לַדַּיָּן שְׁהוּא יוֹדֵעַ בַּדִּין שְׁהוּא מְרֻמֶּה, שֶׁלֹּא יֹאמַר אֶחְתְּכֶנּוּ וְיִהְיֶה הַקֻּלָּר תָּלוּי בְּצַוַּאר הָעֵדִים--תִּלְמֹד לוֹמַר "מִדְּבַר-שֶׁקֶר, תִּרְחָק" (שמות כג,ז).&nbsp; כֵּיצַד יַעֲשֶׂה בּוֹ:&nbsp; יִדְרֹשׁ וְיַחְקֹר הַרְבֵּה, בִּדְרִישָׁה וַחֲקִירָה שֶׁלְּדִינֵי נְפָשׁוֹת--אִם נִרְאֶה לוֹ לְפִי דַּעְתּוֹ שְׁאֵין בּוֹ רַמָּיוּת, חוֹתֵךְ הַדִּין עַל פִּי הָעֵדוּת.</p>

<p><b>כד,ט</b>&nbsp;&nbsp;אֲבָל אִם הָיָה לִבּוֹ נוֹקְפוֹ, שֶׁיֵּשׁ בַּדִּין רַמָּיוּת, אוֹ שְׁאֵין דַּעְתּוֹ סוֹמֶכֶת עַל דִּבְרֵי הָעֵדִים, אַף עַל פִּי שְׁאֵינוּ יָכוֹל לְפָסְלָן, אוֹ שֶׁנּוֹטָה דַּעְתּוֹ שֶׁבַּעַל דִּין זֶה רַמָּאי וּבַעַל עָרְמָה וְהִשִּׁיא אֶת הָעֵדִים, אַף עַל פִּי שְׁהֶן כְּשֵׁרִים וּלְפִי תֻּמָּם הִטְעָם, אוֹ שֶׁנִּרְאֶה לוֹ מִכְּלַל הַדְּבָרִים שֶׁיֵּשׁ שָׁם דְּבָרִים אֲחֵרִים מְסֻתָּרִין, וְאֵינָן רוֹצִים לְגַלּוֹתָם--כָּל אֵלּוּ הַדְּבָרִים וְכַיּוֹצֶא בָּהֶן, אִם בָּאוּ לַדַּיָּן בַּדִּין--אָסוּר לוֹ לַחְתֹּךְ אוֹתוֹ הַדִּין; אֵלָא יְסַלַּק עַצְמוֹ מִדִּין זֶה, וְיָדוּנֶנּוּ מִי שֶׁלִּבּוּ שָׁלֵם בַּדָּבָר.&nbsp; וַהֲרֵי הַדְּבָרִים מְסוּרִים לַלֵּב, וְהַכָּתוּב אוֹמֵר "כִּי הַמִּשְׁפָּט לֵאלֹהִים הוּא" (דברים א,יז).</p>

<p><b>כד,י</b>&nbsp;&nbsp;[ד] יֵשׁ לְבֵית דִּין לְהַלְקוֹת מִי שְׁאֵינוּ מְחֻיָּב מַלְקוּת, וְלַהְרֹג מִי שְׁאֵינוּ מְחֻיָּב מִיתָה, לֹא לַעֲבֹר עַל דִּבְרֵי תּוֹרָה, אֵלָא לַעֲשׂוֹת סְיָג לַתּוֹרָה.&nbsp; וְכֵיוָן שֶׁרוֹאִין בֵּית דִּין שֶׁפָּרְצוּ הָעָם בַּדָּבָר--יֵשׁ לָהֶן לִגְדֹּר וּלְחַזַּק הַדָּבָר, כְּפִי מַה שֶׁיֵּרָאֶה לָהֶם:&nbsp; הַכֹּל הוֹרָאַת שָׁעָה, לֹא שֶׁיִּקָּבַע הֲלָכָה לַדּוֹרוֹת.</p>

<p><b>כד,יא</b>&nbsp;&nbsp;מַעֲשֶׂה וְהִלְקוּ אָדָם שֶׁבָּעַל אִשְׁתּוֹ תַּחַת הָאִילָן; וּמַעֲשֶׂה בְּאֶחָד שֶׁרָכַב עַל הַסּוּס בַּשַּׁבָּת בִּימֵי יְוָנִים, וֶהֱבִיאוּהוּ לְבֵית דִּין וּסְקָלוּהוּ.&nbsp; וּמַעֲשֶׂה וְתָלָה שִׁמְעוֹן בֶּן שָׁטָח שְׁמוֹנִים בְּיוֹם אֶחָד בְּאַשְׁקְלוֹן; וְלֹא הָיוּ שָׁם כָּל דַּרְכֵי הַדְּרִישָׁה וְהַחֲקִירָה וְהַהַתְרָאָה, וְלֹא עֵדוּת בְּרוּרָה, אֵלָא הוֹרָאַת שָׁעָה, כְּפִי מַה שֶׁרָאָה.</p>

<p><b>כד,יב</b>&nbsp;&nbsp;[ה] וְכֵן יֵשׁ לְבֵית דִּין בְּכָל מָקוֹם וּבְכָל זְמָן, לְהַלְקוֹת לָאָדָם שֶׁשְּׁמוּעָתוֹ רָעָה, וְהָעָם מְרַנְּנִין אַחֲרָיו שְׁהוּא עוֹבֵר עַל הָעֲרָיוֹת:&nbsp; וְהוּא שֶׁיִּהְיֶה קוֹל שְׁאֵינוּ פּוֹסֵק כְּמוֹ שֶׁבֵּאַרְנוּ, וְלֹא יִהְיוּ לוֹ אוֹיְבִים יְדוּעִים שֶׁמּוֹצִיאִין עָלָיו שְׁמוּעָה רָעָה.&nbsp; וְכֵן מְבַזִּין אֶת זֶה שֶׁשְּׁמוּעָתוֹ רָעָה, וּמְחָרְפִין אֶת יוֹלַדְתּוֹ בְּפָנָיו.</p>

<p><b>כד,יג</b>&nbsp;&nbsp;[ו] וְכֵן יֵשׁ לַדַּיָּן תָּמִיד לְהַפְקִיר מָמוֹן שֶׁיֵּשׁ לוֹ בְּעָלִים, וּמְאַבֵּד זְכוּתָן כְּפִי מַה שֶׁיִּרְאֶה לִגְדֹּר פִּרְצוֹת הַדָּת וּלְחַזַּק הַבֶּדֶק, אוֹ לִקְנֹס אַלָּם זֶה; וַהֲרֵי הוּא אוֹמֵר בְּעֶזְרָא "וְכֹל אֲשֶׁר לֹא-יָבוֹא לִשְׁלֹשֶׁת הַיָּמִים, כַּעֲצַת הַשָּׂרִים וְהַזְּקֵנִים--יָחֳרַם, כָּל-רְכוּשׁוֹ" (עזרא י,ח), מִכָּאן שֶׁהֶפְקֵר בֵּית דִּין הֶפְקֵר.</p>

<p><b>כד,יד</b>&nbsp;&nbsp;[ז] וְכֵן יֵשׁ לַדַּיָּן לְנַדּוֹת וּלְהַחְרִים מִי שְׁאֵינוּ בֶּן נִדּוּי, כְּדֵי לִגְדֹר פֶּרֶץ כְּפִי מַה שֶׁיֵּרָאֶה לוֹ שֶׁהַשָּׁעָה צְרִיכָה לְכָּךְ, וְיֹאמַר שֶׁנִּדּוּהוּ אוֹ הִחְרִימוּהוּ עַל דַּעְתּוֹ, וִיפַרְסַם חֶטְאוֹ בָּרַבִּים--שֶׁנֶּאֱמָר "אוֹרוּ מֵרוֹז, אָמַר מַלְאַךְ ה'--אֹרוּ אָרוֹר, יֹשְׁבֶיהָ:&nbsp; כִּי לֹא-בָאוּ לְעֶזְרַת ה'" (שופטים ה,כג).</p>

<p><b>כד,טו</b>&nbsp;&nbsp;[ח] וְכֵן יֵשׁ לַדַּיָּן לַעֲשׂוֹת מְרִיבָה עִם הָרָאוּי לְהָרִיב עִמּוֹ, וּלְקַלְּלוֹ, וּלְהַכּוֹתוֹ, וְלִתְלֹשׁ שְׂעָרוֹ, וּלְהַשְׁבִּיעוֹ בֵּאלֹהִים עַל כָּרְחוֹ שֶׁלֹּא יַעֲשֶׂה, אוֹ שֶׁלֹּא עָשָׂה--שֶׁנֶּאֱמָר "וָאָרִיב עִמָּם וָאֲקַלְלֵם, וָאַכֶּה מֵהֶם אֲנָשִׁים וָאֶמְרְטֵם; וָאַשְׁבִּיעֵם בֵּאלֹהִים" (נחמיה יג,כה).</p>

<p><b>כד,טז</b>&nbsp;&nbsp;[ט] וְכֵן יֵשׁ לוֹ לְכַתַּף יָדַיִם וְרַגְלַיִם, וְלֶאֱסֹר בְּבַיִת הָאֲסוּרִים, וְלִדְחֹף, וְלִסְחֹב עַל הָאָרֶץ--שֶׁנֶּאֱמָר "הֵן לְמוֹת הֵן לִשְׁרֹשִׁי, הֵן-לַעֲנָשׁ נִכְסִין וְלֶאֱסוּרִין" (עזרא ז,כו).&nbsp; [י] כָּל אֵלּוּ הַדְּבָרִים, כְּפִי מַה שֶׁיִּרְאֶה הַדַּיָּן שֶׁזֶּה רָאוּי לְכָּךְ, וְשֶׁהַשָּׁעָה צְרִיכָה לְכָּךְ.</p>

<p><b>כד,יז</b>&nbsp;&nbsp;וּבַכֹּל יִהְיוּ מַעֲשָׂיו לְשֵׁם שָׁמַיִם, וְאַל יְהִי כָּבוֹד הַבְּרִיּוֹת קַל בְּעֵינָיו, שֶׁהֲרֵי הוּא דּוֹחֶה לֹא תַעֲשֶׂה שֶׁלְּדִבְרֵיהֶם, וְכָל שֶׁכֵּן כְּבוֹד בְּנֵי אַבְרָהָם יִצְחַק וְיַעֲקוֹב הַמַּחְזִיקִים בְּדַת הָאֱמֶת--שֶׁיִּהְיֶה זָהִיר שֶׁלֹּא יַהֲרֹס כְּבוֹדָם, אֵלָא לְהוֹסִיף בִּכְבוֹד הַמָּקוֹם בִּלְבָד:&nbsp; שֶׁכָּל הַמְּבַזֶּה אֶת הַתּוֹרָה, גּוּפוֹ מְחֻלָּל עַל הַבְּרִיּוֹת; וְכָל הַמְּכַבֵּד אֶת הַתּוֹרָה, גּוּפוֹ מְכֻבָּד עַל הַבְּרִיּוֹת.&nbsp; וְאֵין כְּבוֹד הַתּוֹרָה, אֵלָא לַעֲשׂוֹת עַל פִּי חֻקֶּיהָ וּמִשְׁפָּטֶיהָ.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כה</h2>

<p><b>כה,א</b>&nbsp;&nbsp;אָסוּר לַדַּיָּן לִנְהֹג בִּשְׂרָרָה עַל הַצִּבּוּר וּבְגַסּוּת רוּחַ, אֵלָא בַּעֲנָוָה וְיִרְאָה.&nbsp; וְכָל פַּרְנָס הַמַּטִּיל אֵימָה יְתֵרָה עַל הַצִּבּוּר, שֶׁלֹּא לְשֵׁם שָׁמַיִם--נֶעְנָשׁ, וְאֵינוּ רוֹאֶה בֶּן תַּלְמִיד חֲכָמִים:&nbsp; שֶׁנֶּאֱמָר "לָכֵן, יְרֵאוּהוּ אֲנָשִׁים; לֹא-יִרְאֶה, כָּל-חַכְמֵי-לֵב" (איוב לז,כד).</p>

<p><b>כה,ב</b>&nbsp;&nbsp;וְכֵן אָסוּר לוֹ לִנְהֹג בָּהֶן קַלּוּת רֹאשׁ, אַף עַל פִּי שְׁהֶן עַמֵּי הָאָרֶץ; וְלֹא יְפַסַּע עַל רָאשֵׁי עַם הַקֹּדֶשׁ, אַף עַל פִּי שְׁהֶן הִדְיוֹטוֹת וּשְׁפָלִים:&nbsp; בְּנֵי אַבְרָהָם יִצְחַק וְיַעֲקוֹב הֶם, וְצִבְאוֹת ה' שֶׁהוֹצִיא מֵאֶרֶץ מִצְרַיִם בְּכוֹחַ גָּדוֹל וּבְיָד חֲזָקָה.</p>

<p><b>כה,ג</b>&nbsp;&nbsp;וְסוֹבֵל טֹרַח הַצִּבּוּר וּמַשָּׂאָן כְּמֹשֶׁה רַבֵּנוּ, שֶׁנֶּאֱמָר בּוֹ "כַּאֲשֶׁר יִשָּׂא הָאֹמֵן אֶת-הַיֹּנֵק" (במדבר יא,יב).&nbsp; וַהֲרֵי הוּא אוֹמֵר "וָאֲצַוֶּה, אֶת-שֹׁפְטֵיכֶם" (דברים א,טז)--זוֹ אַזְהָרָה לַדַּיָּן, שֶׁיִּסְבֹּל אֶת הַצִּבּוּר "כַּאֲשֶׁר יִשָּׂא הָאֹמֵן אֶת-הַיֹּנֵק".&nbsp; וְצֵא וּלְמַד מִמֹּשֶׁה רַבֵּנוּ, רִבָּן שֶׁלְּכָל הַנְּבִיאִים--כֵּיוָן שֶׁשְּׁלָחוֹ הַקָּדוֹשׁ בָּרוּךְ הוּא לָהֶם בְּמִצְרַיִם, נֶאֱמָר "וַיְצַוֵּם אֶל-בְּנֵי יִשְׂרָאֵל" (שמות ו,יג); אָמְרוּ מִפִּי הַקַּבָּלָה, שֶׁאָמַר לָהֶם לְמֹשֶׁה וּלְאַהֲרוֹן, עַל מְנָת שֶׁיִּהְיוּ מְקַלְּלִין אֶתְכֶם, וְסוֹקְלִין אֶתְכֶם בַּאֲבָנִים.</p>

<p><b>כה,ד</b>&nbsp;&nbsp;[ג] כְּדֶרֶךְ שֶׁנִּצְטַוָּה הַדַּיָּן לִנְהֹג בְּמִדָּה זוֹ, כָּךְ נִצְטַוּוּ הַצִּבּוּר לִנְהֹג כָּבוֹד בַּדַּיָּן--שֶׁנֶּאֱמָר "וָאֲצַוֶּה אֶתְכֶם" (דברים א,יח), זוֹ אַזְהָרָה לַצִּבּוּר שֶׁתִּהְיֶה אֵימַת הַדַּיָּן עֲלֵיהֶן.&nbsp; וְלֹא יִתְבַּזֶּה בִּפְנֵיהֶם, וְלֹא יִנְהֹג קַלּוּת רֹאשׁ בְּעַצְמוֹ.</p>

<p><b>כה,ה</b>&nbsp;&nbsp;[ד] כֵּיוָן שֶׁנִּתְמַנָּה אָדָם פַּרְנָס עַל הַצִּבּוּר, אָסוּר בַּעֲשִׂיַּת מְלָאכָה בִּפְנֵי שְׁלוֹשָׁה, כְּדֵי שֶׁלֹּא יִתְבַּזֶּה בִּפְנֵיהֶם.&nbsp; אִם הַמְּלָאכָה בָּרַבִּים אֲסוּרָה עָלָיו--קַל וְחֹמֶר לֶאֱכֹל וְלִשְׁתּוֹת וּלְהִשְׁתַּכַּר בִּפְנֵי רַבִּים, וּבִכְנֶסֶת עַמֵּי הָאָרֶץ, וּבִסְעוֹדַת מְרֵעוּת.&nbsp; אוֹי לָהֶם לְאוֹתָן הַדַּיָּנִין, שֶׁנָּהֲגוּ בְּכָּךְ מֵעֶלְבּוֹן תּוֹרַת מֹשֶׁה, שֶׁבָּזוּ דִּינֶיהָ וְהִשְׁפִּילוּהָ עַד אֶרֶץ וְהִגִּיעוּהָ עַד עָפָר, וְגָרְמוּ לָהֶן רָעָה וְלִבְנֵי בְּנֵיהֶם בָּעוֹלָם הַזֶּה, וּלָעוֹלָם הַבָּא.</p>

<p><b>כה,ו</b>&nbsp;&nbsp;[ה] אָסוּר לִנְהֹג קַלּוּת רֹאשׁ בִּשְׁלִיחַ בֵּית דִּין, וַהֲרֵי הַשָּׁלִיחַ נֶאֱמָן כִּשְׁנַיִם לְעִנְיַן הַנִּדּוּי--שְׁאִם אָמַר פְּלוֹנִי הֵקִלַּנִי, אוֹ הֵקַל הַדַּיָּן, אוֹ לֹא רָצָה לָבוֹא לַדִּין--מְשַׁמְּתִין אוֹתוֹ עַל פִּיו.&nbsp; אֲבָל אֵין כּוֹתְבִין עָלָיו פִּתְחָא, עַד שֶׁיָּבוֹאוּ שְׁנַיִם וְיָעִידוּ שֶׁנִּמְנָע לָבוֹא.&nbsp; [ו] וְאֵין שְׁלִיחַ בֵּית דִּין חַיָּב בַּאֲמִירַת דְּבָרִים אֵלּוּ, מִשּׁוֹם לְשׁוֹן הָרַע.&nbsp; וְכָל הַמְּצַעֵר שְׁלִיחַ בֵּית דִּין, יֵשׁ לְבֵית דִּין רְשׁוּת לְהַכּוֹתוֹ מַכַּת מַרְדּוּת.</p>

<p><b>כה,ז</b>&nbsp;&nbsp;שְׁלִיחַ בֵּית דִּין שֶׁאָמַר פְּלוֹנִי שְׁלָחַנִי בְּשֵׁם אֶחָד מִן הַדַּיָּנִין, וְלֹא רָצָה בַּעַל דִּין לָבוֹא--אֵין כּוֹתְבִין עָלָיו פִּתְחָא שֶׁלְּשַׁמְתָּא:&nbsp; עַד שֶׁיֹּאמַר מִשֵּׁם שְׁלָשְׁתָּן.&nbsp; בַּמֶּה דְּבָרִים אֲמוּרִים, שֶׁהָלַךְ הַשָּׁלִיחַ בְּיוֹם שְׁאֵינוּ יָדוּעַ לִישִׁיבַת הַדַּיָּנִין.&nbsp; אֲבָל בְּיוֹם הַיָּדוּעַ שֶׁהַדַּיָּנִין יֵשְׁבוּ בּוֹ לַדִּין, הַכֹּל יוֹדְעִין שֶׁכָּל הַדַּיָּנִין מְקֻבָּצִין בּוֹ, וְאַף עַל פִּי שֶׁבָּא הַשָּׁלִיחַ בְּשֵׁם אֶחָד, כְּאִלּוּ בָּא בְּשֵׁם שְׁלָשְׁתָּן.</p>

<p><b>כה,ח</b>&nbsp;&nbsp;מִי שֶׁשָּׁלְחוּ לוֹ בֵּית דִּין, וְלֹא בָא לַדִּין--מְנַדִּין אוֹתוֹ, וְכוֹתְבִין עָלָיו פִּתְחָא וְנוֹתֵן שְׂכַר הַסּוֹפֵר; וּבָעֵת שֶׁיָּבוֹא, קוֹרְעִין הַפִּתְחָא.&nbsp; כָּתְבוּ עָלָיו פִּתְחָא מִפְּנֵי שֶׁלֹּא קִבַּל הַדִּין--כֵּיוָן שֶׁאָמַר הֲרֵינִי מְקַבֵּל הַדִּין, קוֹרְעִין נִדּוּיוֹ.</p>

<p><b>כה,ט</b>&nbsp;&nbsp;קָבְעוּ לוֹ בֵּית דִּין זְמָן שֶׁיָּבוֹא הַיּוֹם, וְלֹא בָא כָּל אוֹתוֹ הַיּוֹם--כּוֹתְבִין עָלָיו פִּתְחָא לָעֶרֶב.&nbsp; בַּמֶּה דְּבָרִים אֲמוּרִים, בְּשֶׁהָיָה בַּמְּדִינָה, וּמָרַד וְלֹא בָא.&nbsp; אֲבָל אִם הָיָה בַּכְּפָרִים, וְיוֹצֶא וְנִכְנָס--קוֹבְעִין לוֹ זְמָן שֵׁנִי וַחֲמִישִׁי וְשֵׁנִי.&nbsp; וְאִם שָׁלַם יוֹם שֵׁנִי וְלֹא בָא--אֵין כּוֹתְבִין עָלָיו פִּתְחָא, עַד לְמָחָר.</p>

<p><b>כה,י</b>&nbsp;&nbsp;[ט] אֵין קוֹבְעִין זְמָן לֹא בִּימֵי נִיסָן וְלֹא בִּימֵי תִּשְׁרִי, מִפְּנֵי שֶׁהָעָם טְרוּדִין בַּמּוֹעֲדוֹת, וְלֹא בְּעֶרֶב שַׁבָּת, וְלֹא בְּעֶרֶב יוֹם טוֹב.&nbsp; אֲבָל קוֹבְעִין בְּנִיסָן שֶׁיָּבוֹא אַחַר נִיסָן, וּבְתִשְׁרִי שֶׁיָּבוֹא אַחַר תִּשְׁרִי.&nbsp; אֲבָל אֵין קוֹבְעִין בְּעֶרֶב שַׁבָּת שֶׁיָּבוֹא אַחַר הַשַּׁבָּת, מִפְּנֵי שֶׁהַכֹּל טְרוּדִין בְּעֶרֶב שַׁבָּת.</p>

<p><b>כה,יא</b>&nbsp;&nbsp;[י] מִי שְׁהוּא בַּמְּדִינָה, וְהָלַךְ שְׁלִיחַ בֵּית דִּין וְלֹא מְצָאוֹ--אֵין קוֹבְעִין לוֹ זְמָן לָבוֹא, עַד שֶׁיִּמְצָא אוֹתוֹ הַשָּׁלִיחַ וְיֹאמַר לוֹ.&nbsp; הָיָה בִּכְפָר חוּץ לַמְּדִינָה--אִם דַּרְכּוֹ לָבוֹא בְּאוֹתוֹ הַיּוֹם--אוֹמֵר הַשָּׁלִיחַ אַפִלּוּ לְאֶחָד מִן הַשְּׁכֵנִים, אַפִלּוּ אִשָּׁה, אִם יָבוֹא פְּלוֹנִי, הוֹדִיעוּהוּ שֶׁבֵּית דִּין קָבְעוּ לוֹ זְמָן שֶׁיָּבוֹא הַיּוֹם לְבֵית דִּין.&nbsp; וְאִם לֹא בָא, מְנַדִּין אוֹתוֹ לָעֶרֶב.</p>

<p><b>כה,יב</b>&nbsp;&nbsp;בַּמֶּה דְּבָרִים אֲמוּרִים, בִּשְׁאֵין הַדֶּרֶךְ שֶׁדַּרְכּוֹ לֵילֵךְ בָּהּ עַל מְקוֹם בֵּית דִּין.&nbsp; אֲבָל אִם הָיָה דַּרְכּוֹ עֲלֵיהֶן--אֵין מְנַדִּין אוֹתוֹ, עַד שֶׁיּוֹדִיעוֹ הַשָּׁלִיחַ בְּעַצְמוֹ:&nbsp; שֶׁמֶּא לֹא אָמְרוּ לוֹ הַשְּׁכֵנִים, שֶׁהֲרֵי הֶם אוֹמְרִין דַּרְכּוֹ עַל בֵּית דִּין, וּכְבָר הָלַךְ לָהֶם, וְנִפְטַר.&nbsp; וְכֵן אִם לֹא בָא לַמְּדִינָה עַד לְמָחָר--אֵין סוֹמְכִין עַל הַשְּׁכֵנִים, שֶׁמֶּא שָׁכְחוּ הַשְּׁכֵנִים וְלֹא אָמְרוּ לוֹ.</p>

<p><b>כה,יג</b>&nbsp;&nbsp;[יא] מִי שֶׁבָּא לְבֵית דִּין וְקִבַּל הַדִּין, וְאָמְרוּ לוֹ לְשַׁלַּם, וְהָלַךְ, וְלֹא שִׁלַּם--אֵין מְנַדִּין אוֹתוֹ, עַד שֶׁמַּתְרִין בּוֹ שֵׁנִי וַחֲמִישִׁי וְשֵׁנִי; וְאַחַר כָּךְ מְנַדִּין אוֹתוֹ, עַד שֶׁיִּתֵּן מַה שְׁהוּא חַיָּב.&nbsp; וְאִם עָמַד שְׁלוֹשִׁים יוֹם, וְלֹא תָבַע נִדּוּיוֹ--מַחְרִימִין אוֹתוֹ.
<br>&nbsp;</p>

<h2>הִלְכּוֹת סַנְהֶדְּרִין פֵּרֶק כו</h2>

<p><b>כו,א</b>&nbsp;&nbsp;כָּל הַמְּקַלֵּל דַּיָּן מִדַּיָּנֵי יִשְׂרָאֵל--עוֹבֵר בְּלֹא תַעֲשֶׂה, שֶׁנֶּאֱמָר "אֱלֹהִים, לֹא תְקַלֵּל" (שמות כב,כז).&nbsp; וְכֵן אִם קִלַּל הַנָּשִׂיא--אֶחָד רֹאשׁ הַסַּנְהֶדְּרִין הַגְּדוֹלָה, אוֹ הַמֶּלֶךְ--עוֹבֵר בְּלֹא תַעֲשֶׂה, שֶׁנֶּאֱמָר "וְנָשִׂיא בְעַמְּךָ, לֹא תָאֹר" (שם).</p>

<p><b>כו,ב</b>&nbsp;&nbsp;וְלֹא דַּיָּן וְנָשִׂיא בִּלְבָד, אֵלָא כָּל הַמְּקַלֵּל אֶחָד מִיִּשְׂרָאֵל--לוֹקֶה, שֶׁנֶּאֱמָר "לֹא-תְקַלֵּל חֵרֵשׁ" (ויקרא יט,יד).&nbsp; וְלָמָּה נֶאֱמָר "חֵרֵשׁ":&nbsp; שֶׁאַפִלּוּ זֶה שְׁאֵינוּ שׁוֹמֵעַ, וְלֹא נִצְטַעַר בִּקְלָלָה זוֹ--לוֹקֶה עַל קִלְלָתוֹ.&nbsp; וְיֵרָאֶה לִי שֶׁהַמְּקַלֵּל אֶת הַקָּטָן, לוֹקֶה--הֲרֵי הוּא כְּחֵרֵשׁ.&nbsp; [ב] הַמְּקַלֵּל אֶת הַמֵּת, פָּטוּר.</p>

<p><b>כו,ג</b>&nbsp;&nbsp;הוֹאִיל וּמְקַלֵּל כָּל אָדָם מִיִּשְׂרָאֵל חַיָּב, לָמָּה יֵחַד לָאו לַדַּיָּן וְלָאו לַנָּשִׂיא--לְחַיְּבוֹ שְׁתַּיִם.&nbsp; נִמְצֵאתָ לָמֵד, שֶׁהַמְּקַלֵּל אֶחָד מִיִּשְׂרָאֵל--בֵּין אִישׁ בֵּין אִשָּׁה, בֵּין גָּדוֹל בֵּין קָטָן--לוֹקֶה אַחַת.&nbsp; וְאִם קִלַּל דַּיָּן, לוֹקֶה שְׁתַּיִם; וְאִם קִלַּל נָשִׂיא, לוֹקֶה שָׁלוֹשׁ.&nbsp; וּבֶן נָשִׂיא שֶׁקִּלַּל אָבִיו, חַיָּב מִשּׁוֹם אַרְבָּעָה שֵׁמוֹת--שְׁלוֹשָׁה שֶׁלְּכָל אָדָם, וְאַחַת מִשּׁוֹם הָאָב.</p>

<p><b>כו,ד</b>&nbsp;&nbsp;[ג] הַמְּקַלֵּל עַצְמוֹ--לוֹקֶה כְּמִי שֶׁקִּלַּל אֲחֵרִים, שֶׁנֶּאֱמָר "הִשָּׁמֶר לְךָ וּשְׁמֹר נַפְשְׁךָ" (דברים ד,ט).&nbsp; וְאֶחָד הַמְּקַלֵּל עַצְמוֹ, אוֹ חֲבֵרוֹ, אוֹ דַּיָּן, אוֹ נָשִׂיא--אֵינוּ לוֹקֶה עַד שֶׁיְּקַלַּל בְּשֵׁם מִן הַשֵּׁמוֹת, כְּגוֹן יָהּ אוֹ שַׁדַּי וֵאלֹהִים וְכַיּוֹצֶא בָּהֶן, אוֹ בְּכִנּוּי מִן הַכִּנּוּיִין, כְּגוֹן חַנּוּן וְקַנָּא וְכַיּוֹצֶא בָּהֶן.&nbsp; וְהוֹאִיל וְהוּא חַיָּב, אִם קִלַּל בְּכָל הַכִּנּוּיִין--כָּךְ אִם קִלַּל בְּכָל לָשׁוֹן, חַיָּב:&nbsp; שֶׁהַשֵּׁמוֹת שֶׁקּוֹרְאִין בָּהֶן הַגּוֹיִים לְהַקָּדוֹשׁ בָּרוּךְ הוּא, הֲרֵי הֶן כְּכָל הַכִּנּוּיִין.&nbsp; וְאָרוּר--בּוֹ שְׁבוּעָה, וּבוֹ קְלָלָה, וּבוֹ נִדּוּי.</p>

<p><b>כו,ה</b>&nbsp;&nbsp;[ד] אֵינוּ לוֹקֶה עַד שֶׁיַּתְרוּ בּוֹ בִּפְנֵי עֵדִים, כִּשְׁאָר כָּל חַיָּבֵי לָאוִין.&nbsp; אֲבָל אִם לֹא הָיְתָה שָׁם הַתְרָאָה, אוֹ שֶׁקִּלַּל בְּלֹא שֵׁם וְלֹא כִּנּוּי כְּגוֹן אָרוּר פְּלוֹנִי, אוֹ שֶׁהָיְתָה הַקְּלָלָה בָּאָה מִכְּלַל הַדְּבָרִים כְּגוֹן שֶׁאָמַר אַל יְהִי פְּלוֹנִי בָּרוּךְ לַה', אוֹ אַל יְבָרְכֵהוּ ה', וְכַיּוֹצֶא בִּדְבָרִים אֵלּוּ--אֵינוּ לוֹקֶה.</p>

<p><b>כו,ו</b>&nbsp;&nbsp;[ה] אַף עַל פִּי שְׁאֵינוּ לוֹקֶה--אִם חֵרַף תַּלְמִיד חֲכָמִים, מְנַדִּין אוֹתוֹ.&nbsp; וְאִם רָצוּ הַדַּיָּנִין לְהַכּוֹתוֹ מַכַּת מַרְדּוּת, מַכִּין; וְעוֹנְשִׁין אוֹתוֹ כְּפִי מַה שֶׁיִּרְאוּ, שֶׁהֲרֵי בִּזָּה אֶת הַזָּקֵן.&nbsp; וְאִם חֵרַף עַם הָאָרֶץ--עוֹנְשִׁין הַדַּיָּנִין בַּדָּבָר כְּפִי מַה שֶׁהַשָּׁעָה צְרִיכָה לוֹ, לְפִי הַמְּחָרֵף וּלְפִי זֶה שֶׁמִּתְחָרֵף.</p>

<p><b>כו,ז</b>&nbsp;&nbsp;[ו] אַף עַל פִּי שֶׁיֵּשׁ לַדַּיָּן אוֹ לַנָּשִׂיא לִמְחֹל עַל כְּבוֹדוֹ, אֵינוּ יָכוֹל לִמְחֹל עַל קִלְלָתוֹ.&nbsp; וְכֵן שְׁאָר הָעָם--אַף עַל פִּי שֶׁמָּחַל עַל קִלְלָתוֹ--מַכִּין אֶת הַמְּקַלֵּל, שֶׁכְּבָר חָטָא וְנִתְחַיַּב.</p>

<p><b>כו,ח</b>&nbsp;&nbsp;אֲבָל מִי שֶׁנִּתְחַיַּב נִדּוּי מִפְּנֵי שֶׁהִפְקִיר בְּבֵית דִּין, וְרָצוּ בֵּית דִּין לִמְחֹל עַל כְּבוֹדָן, וְלֹא נִדּוּהוּ--הָרְשׁוּת בְּיָדָם:&nbsp; וְהוּא שֶׁלֹּא יִהְיֶה בַּדָּבָר, הֶפְסֵד בִּכְבוֹד הַבּוֹרֵא--כְּגוֹן שֶׁהָיוּ הָעָם מְבַעֲטִין בְּדִינֵי תּוֹרָה, וּבַדַּיָּנִין; הוֹאִיל וּפָקְרוּ הָעָם בַּדָּבָר, צְרִיכִין לְחַזַּק וְלַעֲנֹשׁ כְּפִי מַה שֶׁיֵּרָאֶה לָהֶם.</p>

<p><b>כו,ט</b>&nbsp;&nbsp;[ז] כָּל הַדָּן בְּדִינֵי גּוֹיִים, וּבָעַרְכָּאוֹת שֶׁלָּהֶם--אַף עַל פִּי שֶׁהָיוּ דִּינֵיהֶם כְּדִינֵי יִשְׂרָאֵל--הֲרֵי זֶה רָשָׁע, וּכְאִלּוּ חֵרַף וְהֵרִים יָד בְּתוֹרַת מֹשֶׁה רַבֵּנוּ:&nbsp; שֶׁנֶּאֱמָר "וְאֵלֶּה, הַמִּשְׁפָּטִים, אֲשֶׁר תָּשִׂים, לִפְנֵיהֶם" (שמות כא,א)--לִפְנֵיהֶם וְלֹא לִפְנֵי גּוֹיִים, לִפְנֵיהֶם וְלֹא לִפְנֵי הִדְיוֹטוֹת.</p>

<p><b>כו,י</b>&nbsp;&nbsp;הָיְתָה יַד הַגּוֹיִים תַּקִּיפָה, וּבַעַל דִּינוֹ אַלָּם וְאֵינוּ יָכוֹל לְהוֹצִיא מִמֶּנּוּ בְּדִינֵי יִשְׂרָאֵל--יִתְבְּעֶנּוּ לְדִינֵי יִשְׂרָאֵל תְּחִלָּה:&nbsp; אִם לֹא רָצָה לָבוֹא--נוֹטֵל רְשׁוּת מִבֵּית דִּין, וּמַצִּיל בְּדִינֵי גּוֹיִים מִיַּד בַּעַל דִּינוֹ.
<br>&nbsp;</p>
</div>
</body></html>
