<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר עבודה - הלכות איסורי מזבח</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת אִסּוּרֵי מִזְבֵּחַ</h1>

<p>יֵשׁ בִּכְלָלָן אַרְבַּע עֶשְׂרֵה מִצְווֹת--אַרְבַּע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַקְרִיב כָּל הַקָּרְבָּנוֹת תְּמִימִים; (ב) שֶׁלֹּא לְהַקְדִּישׁ בַּעַל מוּם לַמִּזְבֵּחַ; (ג) שֶׁלֹּא יִשְׁחֹט; (ד) שֶׁלֹּא יִזְרֹק דָּמוֹ; (ה) שֶׁלֹּא יַקְטִיר חֶלְבּוֹ; (ו) שֶׁלֹּא יַקְרִיב בַּעַל מוּם עוֹבֵר; (ז) שֶׁלֹּא יַקְרִיב בַּעַל מוּם, אַפִלּוּ בְּקָרְבְּנוֹת הַגּוֹיִים; (ח) שֶׁלֹּא יַטִּיל מוּם בַּקֳּדָשִׁים; (ט) לִפְדּוֹת פְּסוּלֵי הַמֻּקְדָּשִׁין; (י) לְהַקְרִיב מִיּוֹם הַשְּׁמִינִי וָהָלְאָה; (יא) שֶׁלֹּא לְהַקְרִיב אֶתְנָן וּמְחִיר; (יב) שֶׁלֹּא לְהַקְטִיר שְׂאוֹר וּדְבַשׁ; (יג) לִמְלֹחַ כָּל הַקָּרְבָּנוֹת; (יד) שֶׁלֹּא לְהַשְׁבִּית הַמֶּלַח מֵעַל הַקָּרְבָּנוֹת.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק א</h2>

<p><b>א,א</b>&nbsp;&nbsp;מִצְוַת עֲשֵׂה לִהְיוֹת כָּל הַקָּרְבָּנוֹת תְּמִימִין וּמֻבְחָרִין--שֶׁנֶּאֱמָר "תָּמִים יִהְיֶה לְרָצוֹן" (ויקרא כב,כא), זוֹ מִצְוַת עֲשֵׂה.&nbsp; [ב] וְכָל הַמַּקְדִּישׁ בְּהֵמָה שֶׁיֵּשׁ בָּהּ מוּם לְגַבֵּי הַמִּזְבֵּחַ--עוֹבֵר בְּלֹא תַעֲשֶׂה, וְלוֹקֶה עַל הֶקְדֵּשׁוֹ:&nbsp; שֶׁנֶּאֱמָר "כֹּל אֲשֶׁר-בּוֹ מוּם, לֹא תַקְרִיבוּ" (ויקרא כב,כ)--מִפִּי הַשְּׁמוּעָה לָמְדוּ, שֶׁזּוֹ אַזְהָרָה לַמַּקְדִּישׁ בַּעֲלֵי מוּמִין.&nbsp; אַפִלּוּ הִקְדִּישׁוֹ לִדְמֵי נְסָכִים--לוֹקֶה, שֶׁבִּזְיוֹן קֳדָשִׁים הוּא.</p>

<p><b>א,ב</b>&nbsp;&nbsp;[ג] הַמִּתְכַּוֵּן לוֹמַר שְׁלָמִים וְאָמַר עוֹלָה, עוֹלָה וְאָמַר שְׁלָמִים--לֹא אָמַר כְּלוּם:&nbsp; עַד שֶׁיִּהְיֶה פִּיו וְלִבּוֹ שׁוֹוִים.&nbsp; לְפִיכָּךְ הַמִּתְכַּוֵּן לוֹמַר עַל בַּעַל מוּם עוֹלָה וְהִקְדִּישׁוֹ שְׁלָמִים, אוֹ שְׁלָמִים וְאָמַר עוֹלָה--אַף עַל פִּי שֶׁנִּתְכַּוַּן לְאִסּוּר, אֵינוּ לוֹקֶה.</p>

<p><b>א,ג</b>&nbsp;&nbsp;מִי שֶׁדִּמָּה שֶׁמֻּתָּר לְהַקְדִּישׁ בַּעַל מוּם לַמִּזְבֵּחַ, וְהִקְדִּישׁ--הֲרֵי זֶה קָדוֹשׁ, וְאֵינוּ לוֹקֶה.</p>

<p><b>א,ד</b>&nbsp;&nbsp;הַשּׁוֹחֵט בַּעַל מוּם לְשֵׁם קָרְבָּן--לוֹקֶה, שֶׁהֲרֵי נֶאֱמָר בְּבַעֲלֵי מוּמִין "לֹא-תַקְרִיבוּ אֵלֶּה, לַה'" (ויקרא כב,כב); וּמִפִּי הַשְּׁמוּעָה לָמְדוּ, שֶׁזּוֹ אַזְהָרָה לַשּׁוֹחֵט.&nbsp; וְכֵן הַזּוֹרֵק דָּם בַּעֲלֵי מוּמִין עַל הַמִּזְבֵּחַ--לוֹקֶה, שֶׁהֲרֵי נֶאֱמָר בָּהֶן "לֹא תַקְרִיבוּ לַה'" (ויקרא כב,כד):&nbsp; מִפִּי הַשְּׁמוּעָה לָמְדוּ, שֶׁזּוֹ אַזְהָרָה לַזּוֹרֵק.</p>

<p><b>א,ה</b>&nbsp;&nbsp;וְכֵן הַמַּקְטִיר אֵמוּרֵי בַּעֲלֵי מוּמִין עַל הַמִּזְבֵּחַ--לוֹקֶה, שֶׁנֶּאֱמָר "וְאִשֶּׁה, לֹא-תִתְּנוּ מֵהֶם עַל-הַמִּזְבֵּחַ" (ויקרא כב,כב):&nbsp; אֵלּוּ הַחֲלָבִים.&nbsp; נִמְצֵאתָ לָמֵד שְׁאִם הִקְדִּישׁ בַּעַל מוּם, וּשְׁחָטוֹ, וְזָרַק דָּמוֹ, וְהִקְטִיר אֵמוּרָיו--לוֹקֶה אַרְבַּע מַלְקִיּוֹת.</p>

<p><b>א,ו</b>&nbsp;&nbsp;[ה] אֶחָד בַּעַל מוּם קָבוּעַ, אוֹ בַּעַל מוּם עוֹבֵר--אִם הִקְרִיבוֹ, עוֹבֵר בְּכָל אֵלּוּ:&nbsp; שֶׁנֶּאֱמָר "לֹא-תִזְבַּח לַה' אֱלֹהֶיךָ שׁוֹר וָשֶׂה, אֲשֶׁר יִהְיֶה בוֹ מוּם" (דברים יז,א)--מִפִּי הַשְּׁמוּעָה לָמְדוּ, שֶׁזּוֹ אַזְהָרָה לְבַעַל מוּם עוֹבֵר.&nbsp; כְּגוֹן שֶׁהָיָה בַּבְּהֵמָה גָּרָב לַח, אוֹ חֲזָזִית--אִם הִקְרִיבָהּ, לוֹקֶה.</p>

<p><b>א,ז</b>&nbsp;&nbsp;[ו] וְלֹא קָרְבְּנוֹת יִשְׂרָאֵל בִּלְבָד, אֵלָא אַף קָרְבְּנוֹת הַגּוֹיִים--אִם הִקְרִיבָן וְהֶן בַּעֲלֵי מוּמִין, לוֹקֶה:&nbsp; שֶׁנֶּאֱמָר "וּמִיַּד בֶּן-נֵכָר, לֹא תַקְרִיבוּ אֶת-לֶחֶם אֱלֹהֵיכֶם--מִכָּל-אֵלֶּה" (ויקרא כב,כה).</p>

<p><b>א,ח</b>&nbsp;&nbsp;[ז] הַמַּטִּיל מוּם בַּקֳּדָשִׁים, כְּגוֹן שֶׁסִּמָּה עֵינוֹ אוֹ קִטַּע יָדוֹ--לוֹקֶה:&nbsp; שֶׁהֲרֵי נֶאֱמָר בַּקָּרְבָּן "כָּל-מוּם לֹא יִהְיֶה-בּוֹ" (ויקרא כב,כא)--מִפִּי הַשְּׁמוּעָה לָמְדוּ, שֶׁזּוֹ אַזְהָרָה שֶׁלֹּא יִתֵּן בּוֹ מוּם.&nbsp; וְאֵינוּ לוֹקֶה אֵלָא בִּזְמָן שֶׁבֵּית הַמִּקְדָּשׁ קַיָּם--שֶׁהֲרֵי הָיָה רָאוּי לְקָרְבָּן, וּפְסָלוֹ; אֲבָל בַּזְּמָן הַזֶּה--אַף עַל פִּי שֶׁעָבַר בְּלֹא תַעֲשֶׂה, אֵינוּ לוֹקֶה.&nbsp; [ח] הִטִּיל מוּם בַּקֳּדָשִׁים, וּבָא אַחֵר וְהִטִּיל בָּהּ מוּם אַחֵר--הַשֵּׁנִי אֵינוּ לוֹקֶה.</p>

<p><b>א,ט</b>&nbsp;&nbsp;אֶחָד הַמַּטִּיל מוּם בַּקֳּדָשִׁים עַצְמָן, אוֹ בִּתְמוּרָתָן--חוּץ מִן הַבְּכוֹר וּמִן הַמַּעֲשֵׂר:&nbsp; שֶׁהַמַּטִּיל מוּם בִּתְמוּרָתָן אֵינוּ לוֹקֶה--לְפִי שְׁאֵינָן רְאוּיִין לְקָרְבָּן, כְּמוֹ שֶׁיִּתְבָּאַר בִּמְקוֹמוֹ.&nbsp; וְכֵן הַמַּטִּיל מוּם בַּתְּשִׁיעִי שֶׁלִּטְעוּת עֲשִׂירִי, אֵינוּ לוֹקֶה.</p>

<p><b>א,י</b>&nbsp;&nbsp;הַמַּקְדִּישׁ בַּעֲלַת מוּם לַמִּזְבֵּחַ--אַף עַל פִּי שֶׁלּוֹקֶה--הֲרֵי זוֹ נִתְקַדְּשָׁה, וְתִפָּדֶה בְּעֵרֶךְ הַכּוֹהֵן, וְתֵצֵא לְחֻלִּין, וְיָבִיא בְּדָמֶיהָ קָרְבָּן.&nbsp; וְכֵן הַדִּין, בְּבֶהֱמַת קֳדָשִׁים שֶׁנָּפַל בָּהּ מוּם.&nbsp; וּמִצְוַת עֲשֵׂה הִיא לִפְדּוֹת קֳדָשִׁים שֶׁנֻּלַּד בָּהֶן מוּם, וְיֵצְאוּ לְחֻלִּין וְיֵאָכְלוּ:&nbsp; שֶׁנֶּאֱמָר "רַק בְּכָל-אַוַּת נַפְשְׁךָ תִּזְבַּח וְאָכַלְתָּ בָשָׂר" (דברים יב,טו)--מִפִּי הַשְּׁמוּעָה לָמְדוּ, שֶׁהַכָּתוּב מְדַבֵּר בִּפְסוּלֵי הַמֻּקְדָּשִׁין שֶׁיִּפָּדוּ.&nbsp; וּכְבָר בֵּאַרְנוּ בָּעֲרָכִין שֶׁזֶּה שֶׁנֶּאֱמָר "וְאִם, כָּל-בְּהֵמָה טְמֵאָה, אֲשֶׁר לֹא-יַקְרִיבוּ מִמֶּנָּה קָרְבָּן, לַה'" (ויקרא כז,יא), שְׁהוּא מְדַבֵּר בְּבַעֲלֵי מוּמִין שֶׁיִּפָּדוּ.</p>

<p><b>א,יא</b>&nbsp;&nbsp;מַה בֵּין בַּעֲלַת מוּם קָבוּעַ, לְבַעֲלַת מוּם עוֹבֵר:&nbsp; שֶׁהַמַּקְדִּישׁ בַּעֲלַת מוּם קָבוּעַ, אִם יָלְדָה וְהִיא קֹדֶשׁ--יִפָּדֶה הַוֶּלֶד; וְיֵצֵא לְחֻלִּין, אַף עַל פִּי שְׁהוּא תָּמִים, כְּדֵי שֶׁלֹּא יִהְיֶה טָפֵל, חֲמוֹר מִן הָעִיקָר.&nbsp; וְאִם נִתְעַבְּרָה קֹדֶם שֶׁתִּפָּדֶה, וְיָלְדָה אַחַר פִּדְיוֹן--הַוֶּלֶד חֻלִּין.&nbsp; וְאִם מֵתָה קֹדֶם שֶׁתִּפָּדֶה--נִפְדֵּית אַחַר שֶׁתָּמוּת, שֶׁהֲרֵי לֹא חָלָה קְדֻשָּׁה גְּמוּרָה עַל גּוּפָהּ אֵלָא עַל דָּמֶיהָ:&nbsp; מִפְּנֵי שֶׁהָיְתָה בַּעֲלַת מוּם קָבוּעַ.</p>

<p><b>א,יב</b>&nbsp;&nbsp;אֲבָל הַמַּקְדִּישׁ בַּעֲלַת מוּם עוֹבֵר, אוֹ תְּמִימָה וְאַחַר שֶׁהִקְדִּישָׁהּ נֻלַּד לָהּ מוּם קָבוּעַ--אִם מֵתָה קֹדֶם שֶׁתִּפָּדֶה, תִּקָּבֵר כִּשְׁאָר הַקֳּדָשִׁים הַתְּמִימִים:&nbsp; מִפְּנֵי שְׁהִיא צְרִיכָה הַעְמָדָה וְהַעְרָכָה, כְּמוֹ שֶׁבֵּאַרְנוּ בָּעֲרָכִין.&nbsp; וְאִם נִשְׁחֲטָה קֹדֶם שֶׁתִּפָּדֶה--הֲרֵי זוֹ נִפְדֵּית כָּל זְמָן שְׁהִיא מְפַרְכֶּסֶת, וְאַחַר כָּךְ תֵּאָכֵל.&nbsp; וְאִם יָלְדָה, יִקָּרֵב וַלְדָהּ.&nbsp; נִתְעַבְּרָה קֹדֶם שֶׁתִּפָּדֶה, וְיָלְדָה אַחַר שֶׁנִּפְדֵּית--הַוֶּלֶד אָסוּר, וְאֵינוּ נִפְדֶּה.</p>

<p><b>א,יג</b>&nbsp;&nbsp;אֵלָא כֵּיצַד יַעֲשֶׂה:&nbsp; סָמוּךְ לְפִדְיוֹן אִמּוֹ, מַתְפִּיס זֶה הַוֶּלֶד לְשֵׁם אוֹתוֹ הַזֶּבַח--לְפִי שְׁאֵינוּ יָכוֹל לְהַקְרִיבוֹ מִכּוֹחַ אִמּוֹ, מִפְּנֵי שֶׁבָּא מִכּוֹחַ קְדֻשָּׁה דְּחוּיָה.</p>

<p><b>א,יד</b>&nbsp;&nbsp;[יב] כָּל פְּסוּלֵי הַמֻּקְדָּשִׁין כְּשֶׁיִּפָּדוּ, מֻתָּר לִשְׁחֹט אוֹתָן בְּשׁוּק הַטַּבָּחִים, וְלִמְכֹּר אוֹתָן שָׁם בַּשּׁוּק, וְלִשְׁקֹל בְּשָׂרָם בְּלִיטְרָה כִּשְׁאָר הַחֻלִּין--חוּץ מִן הַבְּכוֹר וּמִן הַמַּעֲשֵׂר:&nbsp; מִפְּנֵי שֶׁמְּכִירָתָם בַּשּׁוּק, מוֹסִיף בִּדְמֵיהֶן, שְׁאָר הַקֳּדָשִׁים שֶׁדְּמֵיהֶן חוֹזְרִין לַהֶקְדֵּשׁ, שֶׁהֲרֵי מֵבִיא בִּדְמֵיהֶן בְּהֵמָה אַחֶרֶת--מוֹכְרִין אוֹתָן כַּחֻלִּין בַּשּׁוּק; אֲבָל הַבְּכוֹר וְהַמַּעֲשֵׂר, שְׁאֵין דְּמֵיהֶן לַהֶקְדֵּשׁ אֵלָא נֶאֱכָלִין בְּמוּמָן כְּמוֹ שֶׁיִּתְבָּאַר--אֵין שׁוֹחֲטִין אוֹתָם בְּשׁוּק הַטַּבָּחִים, וְאֵין מוֹכְרִין אוֹתָם שָׁם.</p>

<p><b>א,טו</b>&nbsp;&nbsp;אַפִלּוּ הִתְפִּיס בְּכוֹר לְבֶדֶק הַבַּיִת--אֵינוּ נִשְׁקָל בְּלִיטְרָה, וְלֹא יִמָּכֵר בַּשּׁוּק:&nbsp; שְׁאֵינוּ יָכוֹל לְהַתְפִּיס, אֵלָא דָּבָר הַקָּנוּי לוֹ קִנְיָן גָּמוּר.
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק ב</h2>

<p><b>ב,א</b>&nbsp;&nbsp;כָּל הַמּוּמִין הַפּוֹסְלִין בָּאָדָם וּבַבְּהֵמָה, חֲמִשִּׁים; וּכְבָר נִמְנוּ.&nbsp; [ב] וְיֵשׁ מוּמִין אֲחֵרִים מְיֻחָדִין בַּבְּהֵמָה, וְאֵינָן רְאוּיִין לִהְיוֹת בָּאָדָם; וּשְׁלוֹשָׁה וְעֶשְׂרִים הֶם, וְזֶה הוּא פְּרָטָן:&nbsp; (א) אִם הָיָה גַּלְגַּל עֵינָהּ עָגוּל כְּשֶׁלְּאָדָם.&nbsp; (ב) עֵינָהּ אַחַת גְּדוֹלָה כְּשֶׁלְּעֵגֶל, וְהַשְּׁנִיָּה קְטַנָּה כְּשֶׁלַּאֲוָז; אֲבָל אִם הָיְתָה אֹזֶן גְּדוֹלָה וְאֹזֶן קְטַנָּה, אַפִלּוּ קְטַנָּה עַד כַּפּוֹל--כָּשֵׁר.&nbsp; (ג) אִם יֵשׁ בְּלֹבֶן עֵינָהּ יַבֹּלֶת שֶׁיֵּשׁ בָּהּ שֵׂעָר.&nbsp; (ד) אִם נִקַּב הָעוֹר שֶׁבֵּין שְׁנֵי חֻטְמֶיהָ בְּמָקוֹם הַנִּרְאֶה.&nbsp; (ה) פִּיהָ דּוֹמֶה לְשֶׁלַּחֲזִיר--פָּרוּס, אַף עַל פִּי שְׁאֵינוּ מְחֻדָּד כִּשְׁפוּד.&nbsp; [ג] (ו) חִטֶּיהָ הַחִיצוֹנוֹת שֶׁנִּקְּבוּ.&nbsp; (ז) אוֹ שֶׁנִּגְמְמוּ, אַף עַל פִּי שֶׁנִּשְׁאַר מִקְצָתָן.&nbsp; (ח) אוֹ שֶׁנִּפְגְמוּ.&nbsp; (ט) אִם נֶעְקְרוּ חִטֶּיהָ הַפְּנִימִיּוֹת--שֶׁהֲרֵי בְּעֵת שֶׁפּוֹתַחַת פִּיהָ וְצוֹוַחַת, הֶן נִרְאִין חֲסֵרִין.&nbsp; [ד] (י) אִם נִטְּלוּ קְרָנֶיהָ וְזַכְרוּתָן עִמָּהֶן, וְלֹא נִשְׁאַר מֵהֶן כְּלוּם; אֲבָל נְקֵבָה שֶׁיֵּשׁ לָהּ קְרָנַיִם, כְּשֵׁרָה.&nbsp; (יא) אִם נִפְגַם הָעוֹר שֶׁחוֹפֶה אֶת גִּיד הַבְּהֵמָה.&nbsp; (יב) אִם נִפְגְמָה הָעֶרְוָה שֶׁלַּנְּקֵבָה.&nbsp; (יג) אִם נִפְגַם הַזָּנָב מִן הָעֶצֶם, אֲבָל לֹא מִן הַפֵּרֶק.&nbsp; (יד) אִם הָיָה רֹאשׁ הַזָּנָב מְפֻצָּל לִשְׁנַיִם, בִּשְׁנֵי עֲצָמִים.&nbsp; (טו) אִם הָיָה בֵּין חֻלְיָה לְחֻלְיָה מְלוֹא אֶצְבַּע בָּשָׂר.&nbsp; (טז) אִם הָיָה הַזָּנָב קָצֵר.&nbsp; וְעַד כַּמָּה:&nbsp; בִּגְדֵי--חֻלְיָה אַחַת, מוּם; שְׁתַּיִם, כָּשֵׁר.&nbsp; וּבַטָּלֶה--אֹרֶךְ שְׁתֵּי חֻלְיוֹת, מוּם; הָיְתָה שָׁלוֹשׁ, כָּשֵׁר.&nbsp; (יז) זְנַב הַגְּדִי שֶׁהָיָה רַךְ וּמְדֻלְדָּל, דּוֹמֶה לְשֶׁלַּחֲזִיר.&nbsp; (יח) אִם נִשְׁבַּר עֶצֶם הַזָּנָב; אֲבָל אִם נִשְׁבַּר עֶצֶם מִצַּלְעוֹתָיו--כַּשָּׁר, מִפְּנֵי שְׁאֵינוּ בַּגָּלוּי.&nbsp; [ה] (יט) בַּעַל חָמֵשׁ רַגְלַיִם.&nbsp; (כ) אִם אֵין לוֹ אֵלָא שָׁלוֹשׁ רַגְלַיִם.&nbsp; (כא) אִם הָיְתָה אַחַת מֵרַגְלָיו וְיָדָיו פַּרְסָתָהּ עֲגוּלָה, כְּשֶׁלַּחֲמוֹר--אַף עַל פִּי שְׁהִיא סְדוּקָה וּפְרוּסָה.&nbsp; (כב) אִם הָיְתָה רַגְלוֹ אוֹ יָדוֹ קְלוּטָה כְּשֶׁלַּחֲמוֹר, וְזֶה הוּא "קָלוּט" (ויקרא כב,כג) הָאָמוּר בַּתּוֹרָה.&nbsp; (כג) אִם נִגְמְמוּ טְלַפֶּיהָ בְּזַכְרוּתָן עִמָּהֶן, אַף עַל פִּי שֶׁנִּשְׁאַר מִזַּכְרוּתָן מְעַט קָרוֹב לַבָּשָׂר.</p>

<p><b>ב,ב</b>&nbsp;&nbsp;[ו] כָּל מוּם מִשְּׁלוֹשָׁה וְשִׁבְעִים מוּם הַמְּנוּיִין בַּבְּהֵמָה, פּוֹסְלִין אוֹתָהּ מִן הַקָּרְבָּן.&nbsp; וְאִם נָפַל אֶחָד מֵהֶם בַּתְּמִימָה שְׁהִיא קֹדֶשׁ--תִּפָּדֶה וְתֵצֵא לְחֻלִּין, חוּץ מִזָּקֵן וְחוֹלֶה וּמְזֹהָם:&nbsp; שֶׁאַף עַל פִּי שְׁאֵינוּ כָּשֵׁר לְקָרְבָּן, אֵינוּ נִפְדֶּה; אֵלָא יְהִי קַיָּם וְרוֹעֶה עַד שֶׁיִּוָּלֵד בּוֹ מוּם אַחֵר קָבוּעַ מִשְּׁאָר הַמּוּמִין, וְיִפָּדֶה.</p>

<p><b>ב,ג</b>&nbsp;&nbsp;וְכֵן בֶּהֱמַת קֳדָשִׁים שֶׁנֻּלַּד בָּהּ מוּם עוֹבֵר--אֵינָהּ קְרֵבָה, וְלֹא נִפְדֵּית.&nbsp; [ז] וְאַרְבָּעָה מוּמִין עוֹבְרִים יֵשׁ בַּבְּהֵמָה וּבָאָדָם, וְאֵלּוּ הֶן:&nbsp; (א) גָּרָב לַח.&nbsp; (ב) חֲזָזִית שְׁאֵינָהּ מִצְרִית.&nbsp; (ג) מַיִם שֶׁיּוֹרְדִין בָּעַיִן, וְאֵינָן קְבוּעִין.&nbsp; (ד) סַנְוֵרִין שְׁאֵינָן קְבוּעִין.</p>

<p><b>ב,ד</b>&nbsp;&nbsp;[ח] וְיֵשׁ שָׁם אַרְבָּעָה חֳלָיִים אֲחֵרִים--אִם נִמְצָא אֶחָד מֵהֶם בַּבְּהֵמָה--אֵין מַקְרִיבִין אוֹתָהּ, לְפִי שְׁאֵינָהּ מִן הַמֻּבְחָר וְהַכָּתוּב אוֹמֵר "מִבְחַר נְדָרֶיךָ" (ראה דברים יב,יא); וְאֵלּוּ הֶן:&nbsp; (א) מִי שֶׁבְּלֹבֶן עֵינוֹ יַבֹּלֶת שְׁאֵין בָּהּ שֵׂעָר.&nbsp; (ב) אִם נִגְמְמוּ קְרָנָיו, אַף עַל פִּי שֶׁנִּשְׁאַר מִזַּכְרוּתָן מְעַט סָמוּךְ לַבָּשָׂר.&nbsp; (ג) אִם נִפְגְמוּ חִטָּיו הַפְּנִימִיּוֹת.&nbsp; (ד) אִם נִגְמְמוּ חִטָּיו הַפְּנִימִיּוֹת.&nbsp; אִם הָיָה אֶחָד מֵאֵלּוּ בַּקֳּדָשִׁים--לֹא קְרֵבִין, וְלֹא נִפְדִּין; אֵלָא יִרְעוּ עַד שֶׁיִּפֹּל בָּהֶן מוּם.&nbsp; וְאִם הִקְרִיבָן, יֵרָאֶה לִי שֶׁהֻרְצוּ.</p>

<p><b>ב,ה</b>&nbsp;&nbsp;[ט] וְכֵן בֶּהֱמַת קֳדָשִׁים שֶׁנֶּעְבְרָה בָּהּ עֲבֵרָה, אוֹ שֶׁהֵמִיתָה אֶת הָאָדָם בְּעֵד אֶחָד אוֹ עַל פִּי הַבְּעָלִים--לֹא קְרֵבָה; וְלֹא נִפְדֵּית, עַד שֶׁיִּוָּלֵד לָהּ מוּם קָבוּעַ.</p>

<p><b>ב,ו</b>&nbsp;&nbsp;[י] בְּהֵמָה שֶׁנֻּלַּד לָהּ אַחַת מִן הַטְּרֵפוֹת הָאוֹסְרִין אוֹתָהּ בַּאֲכִילָה, אֲסוּרָה לְגַבֵּי הַמִּזְבֵּחַ--הֲרֵי הוּא אוֹמֵר "הַקְרִיבֵהוּ נָא לְפֶחָתֶךָ, הֲיִרְצְךָ אוֹ הֲיִשָּׂא פָנֶיךָ" (מלאכי א,ח).&nbsp; וְאַף עַל פִּי שְׁאֵינָהּ רְאוּיָה לְקָרְבָּן, אֵין פּוֹדִין אוֹתָהּ--שְׁאֵין פּוֹדִין אֶת הַקֳּדָשִׁים, לְהַאֲכִילָן לַכְּלָבִים; אֵלָא יִרְעוּ עַד שֶׁיָּמוּתוּ, וְיִקָּבְרוּ.</p>

<p><b>ב,ז</b>&nbsp;&nbsp;[יא] נִשְׁחֲטָה, וְנִמְצֵאת טְרֵפָה--הֲרֵי זוֹ תֵּצֵא לְבֵית הַשְּׂרֵפָה.&nbsp; וְכֵן אִם נִמְצָא אֵבֶר מֵאֵבָרֶיהָ הַפְּנִימִיִּין חָסֵר, אַף עַל פִּי שְׁאֵינָהּ טְרֵפָה--כְּגוֹן שֶׁנִּמְצֵאת בְּכִלְיָה אַחַת, אוֹ שֶׁנִּטַּל הַטְּחוֹל--הֲרֵי זוֹ אֲסוּרָה לַמִּזְבֵּחַ, וְתִשָּׂרֵף:&nbsp; לֹא מִפְּנֵי שְׁהִיא בַּעֲלַת מוּם, שְׁאֵין חֶסְרוֹן שֶׁבִּפְנִים מוּם, אֵלָא מִפְּנֵי שְׁאֵין מַקְרִיבִין חָסֵר כְּלָל, שֶׁנֶּאֱמָר "תְּמִימִם יִהְיוּ לָכֶם" (במדבר כח,יט; במדבר כח,לא; במדבר כט,ח).&nbsp; וְכָל הַיָּתֵר, כְּחָסֵר; לְפִיכָּךְ אִם נִמְצָא לָהּ שָׁלוֹשׁ כְּלָיוֹת אוֹ שְׁנֵי טְחוֹלִים, פְּסוּלָה.</p>

<p><b>ב,ח</b>&nbsp;&nbsp;[יב] אֵיזֶה הוּא סַנְוֵרִין קְבוּעִים, כָּל שֶׁשָּׁהָה שְׁמוֹנִים יוֹם וְלֹא רָאָה.&nbsp; וּבוֹדְקִין אוֹתוֹ שְׁלוֹשָׁה פְּעָמִים--בְּיוֹם שִׁבְעָה וְעֶשְׂרִים מֵעֵת שֶׁהִרְגִּישׁוּ בּוֹ, וּבְיוֹם אַרְבָּעָה וַחֲמִשִּׁים, וּבְיוֹם שְׁמוֹנִים.&nbsp; אִם רָאָה, מוֹנִים לוֹ שְׁמוֹנִים מֵעֵת שֶׁפָּסְקָה הָרְאִיָּה.</p>

<p><b>ב,ט</b>&nbsp;&nbsp;[יג] וּבְמַה יִוָּדַע שֶׁהַמַּיִם קְבוּעִין:&nbsp; בְּשֶׁאָכְלָה עֲשָׂבִים לַחִים מֵרֹאשׁ אֲדָר וְעַד חֲצִי נִיסָן, וְאָכְלָה אַחַר כֵּן עֲשָׂבִים יְבֵשִׁים אֱלוּל וַחֲצִי תִּשְׁרִי, וְלֹא נִתְרַפֵּאת--הֲרֵי אֵלּוּ מַיִם קְבוּעִים.&nbsp; [יד] וְכַמָּה תֹּאכַל מֵעֲשָׂבִים אֵלּוּ הַלַּחִים בִּזְמָן הַלַּח, וְהַיְּבֵשִׁים בִּזְמָן הַיָּבֵשׁ--כִּגְרֹגֶּרֶת אוֹ יוֹתֵר, קֹדֶם סְעוֹדָה רִאשׁוֹנָה שֶׁלְּכָל יוֹם בִּשְׁלוֹשָׁה חֳדָשִׁים אֵלּוּ.</p>

<p><b>ב,י</b>&nbsp;&nbsp;וְצָרִיךְ שֶׁתֹּאכַל אוֹתָן בְּכָל יוֹם, אַחַר שְׁתִיָּה; וְתִהְיֶה מֻתֶּרֶת בַּשָּׂדֶה, בְּעֵת אֲכִילָה; וְלֹא תִהְיֶה לְבַדָּהּ, אֵלָא הִיא וּבְהֵמָה אַחֶרֶת לִצְווֹת עִמָּהּ.&nbsp; אִם נַעֲשָׂה לָהּ כָּל אֵלּוּ, וְלֹא נִתְרַפֵּאת--הֲרֵי אֵלּוּ קְבוּעִין וַדַּאי.&nbsp; וְאִם חָסֵר אַחַת מִכָּל אֵלּוּ, הֲרֵי זֶה סָפֵק; וְאֵינָהּ קְרֵבָה, וְלֹא נִפְדֵּית.</p>

<p><b>ב,יא</b>&nbsp;&nbsp;[טו] כֵּיצַד:&nbsp; אָכְלָה הַלַּח כְּמִשְׁפָּטָיו בַּאֲדָר כֻּלּוֹ וַחֲצִי נִיסָן, וְאָכְלָה אַחֲרָיו הַיָּבֵשׁ כְּמִשְׁפָּטָיו בַּחֲצִי נִיסָן וַאֲיָר, שֶׁנִּמְצֵאת שֶׁאָכְלָה בִּשְׁלוֹשָׁה חֳדָשִׁים עַל הַסֵּדֶר, אוֹ שֶׁאָכְלָה כִּגְרֹגֶּרֶת אַחַר אֲכִילָה, אוֹ קֹדֶם שְׁתִיָּה, אוֹ שֶׁהָיְתָה קְשׁוּרָה, אוֹ שֶׁהָיְתָה לְבַדָּהּ, אוֹ שֶׁהָיְתָה בְּגִנָּה הַסְּמוּכָה לָעִיר, וְלֹא נִתְרַפֵּאת--כָּל אֵלּוּ סְפֵק קְבוּעִין אוֹ עוֹבְרִים; לְפִיכָּךְ אִם הִטִּיל בָּהּ מוּם אַחֵר, אֵינוּ לוֹקֶה.</p>

<p><b>ב,יב</b>&nbsp;&nbsp;אָכְלָה כְּמִשְׁפָּטֶיהָ בִּזְמַנֵּי הָאֲכִילָה, וְלֹא נִתְרַפֵּאת, וַהֲרֵי הִיא בַּעֲלַת מוּם קָבוּעַ--[טז] יֵשׁ בַּדָּבָר סָפֵק, אִם לְמַפְרֵעַ הִיא בַּעֲלַת מוּם מֵעֵת שֶׁבָּאוּ לָהּ הַמַּיִם, אוֹ מֵעֵת שֶׁנִּתְיָאֲשׁוּ מֵרְפוּאָתָהּ; לְפִיכָּךְ הַפּוֹדֶה אוֹתָהּ קֹדֶם שֶׁנִּתְיָאֲשׁוּ מֵרְפוּאָתָהּ, וְנִהְנָה בְּאוֹתוֹ הַפִּדְיוֹן אַחַר שֶׁנִּתְיָאֲשׁוּ מֵרְפוּאָתָהּ--הֲרֵי הוּא סְפֵק מוֹעֵל, וְאֵינוּ מֵבִיא קָרְבַּן מְעִילָה כְּמוֹ שֶׁיִּתְבָּאַר בִּמְקוֹמוֹ.
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק ג</h2>

<p><b>ג,א</b>&nbsp;&nbsp;אֵין הַמּוּמִין פּוֹסְלִין בָּעוֹף, וְכֵן אֶחָד הַזָּכָר וְאֶחָד הַנְּקֵבָה בָּעוֹף--שֶׁלֹּא נֶאֱמָר "תָּמִים זָכָר" (ויקרא כב,יט) אֵלָא בַּבְּהֵמָה בִּלְבָד.&nbsp; בַּמֶּה דְּבָרִים אֲמוּרִים, בְּמוּמִין קְטַנִּים; אֲבָל עוֹף שֶׁיָּבַשׁ גַּפּוֹ, אוֹ נִסְמֵית עֵינוֹ, אוֹ נִקְטְעָה רַגְלוֹ--אָסוּר לְגַבֵּי הַמִּזְבֵּחַ, שְׁאֵין מַקְרִיבִין חָסֵר כְּלָל.&nbsp; וְכֵן אִם נֻלַּד בּוֹ אַחַת מִן הַטְּרֵפוֹת שֶׁאוֹסְרִין אוֹתוֹ בַּאֲכִילָה, הֲרֵי זֶה נִפְסַל לְקָרְבָּן.</p>

<p><b>ג,ב</b>&nbsp;&nbsp;תּוֹרִים קְטַנִּים פְּסוּלִין, וּבְנֵי יוֹנָה גְּדוֹלִים פְּסוּלִין--שֶׁנֶּאֱמָר "מִן-הַתֹּרִים, אוֹ מִן-בְּנֵי הַיּוֹנָה" (ויקרא א,יד):&nbsp; תְּחִלַּת הַצֵּהוּב בְּזֶה וּבְזֶה, פָּסוּל; וְעַד מָתַי יִהְיוּ בְּנֵי יוֹנָה כְּשֵׁרִים, כָּל זְמָן שֶׁעוֹקֵר כָּנָף וּמִתְמַלֵּא מָקוֹם עִיקָרוֹ דָּם; וְהַתּוֹרִים כְּשֵׁרִים, מִשֶּׁיַּזְהִיבוּ.</p>

<p><b>ג,ג</b>&nbsp;&nbsp;הַטֻּמְטוֹם וְהָאַנְדְּרֻגִּינוֹס--אַף עַל פִּי שְׁאֵין לָךְ מוּם גָּדוֹל מֵהֶן, הֲרֵי הֶן פְּסוּלִין לַמִּזְבֵּחַ מִדֶּרֶךְ אַחֶרֶת:&nbsp; לְפִי שְׁהֶן סְפֵק זָכָר סְפֵק נְקֵבָה, הֲרֵי הֶן כְּמִין אַחֵר; וּבַקָּרְבָּנוֹת נֶאֱמָר "זָכָר תָּמִים" (ויקרא א,ג; ויקרא א,י; ויקרא ד,כג) וּ"נְקֵבָה תְמִימָה" (ויקרא ד,לב)--עַד שֶׁיִּהְיֶה זָכָר וַדַּאי, אוֹ נְקֵבָה וַדָּאִית.&nbsp; לְפִיכָּךְ אַף הָעוֹף שְׁהוּא טֻמְטוֹם אוֹ אַנְדְּרֻגִּינוֹס, פָּסוּל לַמִּזְבֵּחַ.</p>

<p><b>ג,ד</b>&nbsp;&nbsp;וְכֵן הַכִּלְאַיִם, וְיוֹצֵא דֹּפֶן, וּמְחֻסַּר זְמָן--פְּסוּלִין, אַף עַל פִּי שְׁאֵין בָּהֶם מוּם:&nbsp; שֶׁנֶּאֱמָר "שׁוֹר אוֹ-כֶשֶׂב אוֹ-עֵז" (ויקרא כב,כז), עַד שֶׁיִּהְיֶה כָּל מִין וּמִין בִּפְנֵי עַצְמוֹ--לֹא שֶׁיִּהְיֶה מְעֹרָב מִכֶּבֶשׂ וְעֵז; "כִּי יִוָּלֵד" (שם), פְּרָט לְיוֹצֵא דֹּפֶן; "וְהָיָה שִׁבְעַת יָמִים" (שם), פְּרָט לִמְחֻסַּר זְמָן; "תַּחַת אִמּוֹ" (שם), פְּרָט לְיָתוֹם שֶׁנֻּלַּד אַחַר שֶׁנִּשְׁחֲטָה אִמּוֹ.</p>

<p><b>ג,ה</b>&nbsp;&nbsp;הַנִּדְמֶה--אַף עַל פִּי שְׁאֵינוּ כִּלְאַיִם, הֲרֵי הוּא פָּסוּל לַמִּזְבֵּחַ.&nbsp; כֵּיצַד:&nbsp; רָחֵל שֶׁיָּלְדָה כְּמִין עֵז, וְעֵז שֶׁיָּלְדָה כְּמִין כֶּבֶשׂ--אַף עַל פִּי שֶׁיֵּשׁ בּוֹ מִקְצַת סִימָנִין--הוֹאִיל וְהוּא דּוֹמֶה לְמִין אַחֵר, פָּסוּל כְּבַעַל מוּם קָבוּעַ:&nbsp; שְׁאֵין לָךְ מוּם גָּדוֹל מִן הַשִּׁנּוּי.</p>

<p><b>ג,ו</b>&nbsp;&nbsp;וְכֵן הָרוֹבֵעַ, וְהַנִּרְבָּע, וְהַמֻּקְצֶה לַעֲבוֹדָה זָרָה, וְהַנֶּעְבָּד--אַף עַל פִּי שְׁהֶן מֻתָּרִין בַּאֲכִילָה, הֲרֵי הֶן פְּסוּלִין לְגַבֵּי הַמִּזְבֵּחַ:&nbsp; שֶׁנֶּאֱמָר "כִּי מָשְׁחָתָם בָּהֶם" (ויקרא כב,כה)--כָּל שֶׁיֵּשׁ בּוֹ הַשְׁחָתָה, פָּסוּל; וּבַעֲבֵרָה הוּא אוֹמֵר "כִּי-הִשְׁחִית כָּל-בָּשָׂר" (בראשית ו,יב), וּבַעֲבוֹדָה זָרָה כָּתוּב "כִּי שִׁחֵת עַמְּךָ" (שמות לב,ז; דברים ט,יב).</p>

<p><b>ג,ז</b>&nbsp;&nbsp;וְכֵן בְּהֵמָה וָעוֹף שֶׁהָרְגוּ אֶת הָאָדָם--הֲרֵי הֶן כְּרוֹבֵעַ אוֹ נִרְבָּע, וּפְסוּלִין לַמִּזְבֵּחַ.&nbsp; [ז] וְיֵרָאֶה לִי, שֶׁאַף עַל פִּי שְׁאֵין כָּל הַפְּסוּלִין הָאֵלּוּ רְאוּיִין לְקָרְבָּן--אִם עָבַר וְהִקְרִיבָן--אֵינוּ לוֹקֶה מִן הַתּוֹרָה, לְפִי שֶׁלֹּא נִתְפָּרְשָׁה אַזְהָרָתָן.</p>

<p><b>ג,ח</b>&nbsp;&nbsp;אֲבָל "אֶתְנַן זוֹנָה וּמְחִיר כֶּלֶב" (דברים כג,יט), אֲסוּרִין לְגַבֵּי הַמִּזְבֵּחַ.&nbsp; וְהַמַּקְרִיב אֶחָד מֵהֶן, אוֹ שְׁנֵיהֶן כְּאֶחָד--לוֹקֶה אַחַת, שֶׁנֶּאֱמָר "לֹא-תָבִיא אֶתְנַן זוֹנָה וּמְחִיר כֶּלֶב" (שם); וּמִפְּנֵי מַה לוֹקֶה אַחַת עַל שְׁנֵיהֶן, מִפְּנֵי שֶׁנֶּאְמְרוּ בְּלָאו אֶחָד.</p>

<p><b>ג,ט</b>&nbsp;&nbsp;[ח] מִצְוַת עֲשֵׂה לְהַקְרִיב כָּל הַקָּרְבָּנוֹת, מִיּוֹם הַשְּׁמִינִי וָהָלְאָה--שֶׁנֶּאֱמָר "וְהָיָה שִׁבְעַת יָמִים תַּחַת אִמּוֹ; וּמִיּוֹם הַשְּׁמִינִי, וָהָלְאָה, יֵרָצֶה" (ויקרא כב,כז); וְכָל שִׁבְעַת הַיָּמִים, הוּא נִקְרָא מְחֻסַּר זְמָן.&nbsp; וְאַף עַל פִּי שֶׁמְּחֻסַּר זְמָן פָּסוּל--אִם עָבַר וְהִקְרִיבוֹ--אֵינוּ לוֹקֶה, מִפְּנֵי שְׁהוּא לָאו הַבָּא מִכְּלָל עֲשֵׂה; וְלֹא נִרְצָה הַקָּרְבָּן.</p>

<p><b>ג,י</b>&nbsp;&nbsp;[ט] תּוֹרִים שֶׁלֹּא הִגִּיעַ זְמַנָּן, שְׁהֶן כִּמְחֻסַּר זְמָן בַּבְּהֵמָה, וּבְנֵי יוֹנָה שֶׁעָבַר זְמַנָּן--הַכֹּל כְּבַעַל מוּם; וְהַמַּקְרִיבָן, אֵינוּ לוֹקֶה--אַף עַל פִּי שֶׁהַקָּרְבָּן פָּסוּל, וְלֹא נִרְצָה.</p>

<p><b>ג,יא</b>&nbsp;&nbsp;[י] הַמַּקְדִּישׁ טֻמְטוֹם וְאַנְדְּרֻגִּינוֹס וּטְרֵפָה וְכִלְאַיִם וְיוֹצֵא דֹּפֶן, לַמִּזְבֵּחַ--הֲרֵי זֶה כְּמַקְדִּישׁ עֵצִים וַאֲבָנִים:&nbsp; לְפִי שְׁאֵין קְדֻשָּׁה חָלָה עַל גּוּפָן, וַהֲרֵי הֶן חֻלִּין לְכָל דָּבָר.&nbsp; וְיִמָּכְרוּ, וְיָבִיא בִּדְמֵיהֶם כָּל קָרְבָּן שֶׁיִּרְצֶה; וְאֵינוּ כְּבַעַל מוּם--שֶׁבַּעַל מוּם, יֵשׁ בְּמִינוֹ קָרְבָּן.</p>

<p><b>ג,יב</b>&nbsp;&nbsp;אֲבָל הַמַּקְדִּישׁ רוֹבֵעַ וְנִרְבָּע, וּמֻקְצֶה וְנֶעְבָּד, וְאֶתְנָן וּמְחִיר--הֲרֵי זֶה כְּמַקְדִּישׁ בַּעַל מוּם עוֹבֵר; וְיִרְעוּ עַד שֶׁיִּפֹּל בָּהֶן מוּם קָבוּעַ, וְיִפָּדוּ עָלָיו.&nbsp; וְכֵן הַמַּקְדִּישׁ מְחֻסַּר זְמָן, הֲרֵי זֶה כְּמַקְדִּישׁ בַּעַל מוּם עוֹבֵר; וְאֵינוּ לוֹקֶה, כְּמוֹ שֶׁבֵּאַרְנוּ.</p>

<p><b>ג,יג</b>&nbsp;&nbsp;[יא] נִמְצְאוּ כָּל הָאֲסוּרִין לַמִּזְבֵּחַ, אַרְבָּעָה עָשָׂר; וְאֵלּוּ הֶן:&nbsp; (א) בַּעַל מוּם, (ב) וּשְׁאֵינוּ מִן הַמֻּבְחָר, (ג) וּמְחֻסַּר אֵבֶר מִבִּפְנִים, (ד) וּטְרֵפָה, (ה) וְכִלְאַיִם, (ו) וְיוֹצֵא דֹּפֶן, (ז) וְרוֹבֵעַ, (ח) וְנִרְבָּע, (ט) וְשֶׁהֵמִית אֶת הָאָדָם, (י) הַנֶּעְבָּד, (יא) הַמֻּקְצֶה, (יב) הָאֶתְנָן, (יג) הַמְּחִיר, (יד) מְחֻסַּר זְמָן.</p>

<p><b>ג,יד</b>&nbsp;&nbsp;[יב] כָּל הָאֲסוּרִין לְגַבֵּי הַמִּזְבֵּחַ, אוֹסְרִין בְּכָל שְׁהֶן:&nbsp; אַפִלּוּ נִתְעָרַב אֶחָד בְּרִבּוֹא--נִפְסַד הַכֹּל, וְנִפְסַל לַמִּזְבֵּחַ; וְכֻלָּן, וַלְדוֹתֵיהֶן מֻתָּרִין לַמִּזְבֵּחַ--חוּץ מִוֶּלֶד נִרְבַּעַת וְנֶעְבֶּדֶת וּמֻקְצָת וְשֶׁהֵמִיתָה אֶת הָאָדָם, שֶׁוַּלְדָן אָסוּר לַמִּזְבֵּחַ כְּמוֹתָן.</p>

<p><b>ג,טו</b>&nbsp;&nbsp;[יג] בַּמֶּה דְּבָרִים אֲמוּרִים, בְּשֶׁנֶּעְבְרָה בָּהּ עֲבֵרָה אוֹ הֵמִיתָה כִּשְׁהִיא מְעֻבֶּרֶת--שֶׁהֲרֵי הַוֶּלֶד הָיָה מָצוּי עִמָּהּ בְּעֵת שֶׁנִּפְסְלָה, וְהָיָה כְּאֵבֶר מֵאֵבָרֶיהָ; אֲבָל אִם נִתְעַבְּרָה אַחֵר שֶׁנֶּעְבְרָה בָּהּ עֲבֵרָה, אוֹ אַחַר שֶׁהֵמִיתָה--הֲרֵי וַלְדָהּ כָּשֵׁר לַמִּזְבֵּחַ.&nbsp; אַפִלּוּ נִרְבְּעָה כִּשְׁהִיא מֻקְדָּשִׁין, וְאֵין צָרִיךְ לוֹמַר אִם נִרְבְּעָה וְהִיא חֻלִּין, וְאַחַר כָּךְ הִקְדִּישָׁהּ, וְנִתְעַבְּרָה--שֶׁוַּלְדָהּ מֻתָּר.&nbsp; וְכֵן אֶפְרוֹחַ בֵּיצַת טְרֵפָה, מֻתָּר לַמִּזְבֵּחַ.</p>

<p><b>ג,טז</b>&nbsp;&nbsp;[יד] הַמִּשְׁתַּחֲוֶה לַקָּמָה--חִטֶּיהָ מֻתָּרִין לִמְנָחוֹת, שֶׁהֲרֵי נִשְׁתַּנּוּ, וְנִדְמוּ לַוְּלָדוֹת שֶׁלְּאִסּוּרֵי מִזְבֵּחַ, שְׁהֶן מֻתָּרִין.&nbsp; וְכֵן בְּהֵמָה שֶׁפִּטְּמָהּ בְּכַרְשִׁינֵי עֲבוֹדָה זָרָה--מֻתֶּרֶת לַמִּזְבֵּחַ, שֶׁהֲרֵי נִשְׁתַּנּוּ.</p>

<p><b>ג,יז</b>&nbsp;&nbsp;[טו] לוֹקְחִין כָּל הַקָּרְבָּנוֹת מִן הַגּוֹיִים; וְאֵין חוֹשְׁשִׁין לָהֶם לֹא מִשּׁוֹם רוֹבֵעַ וְנִרְבָּע, וְלֹא מִשּׁוֹם מֻקְצֶה וְנֶעְבָּד--עַד שֶׁיִּוָּדַע בַּוַּדַּאי שֶׁזֶּה נִפְסַל:&nbsp; הֲרֵי הוּא אוֹמֵר "מֵעֲמָלֵקִי הֱבִיאוּם, אֲשֶׁר חָמַל הָעָם עַל-מֵיטַב הַצֹּאן וְהַבָּקָר, לְמַעַן זְבֹחַ, לַה' אֱלֹהֶיךָ" (שמואל&nbsp;א טו,טו).
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק ד</h2>

<p><b>ד,א</b>&nbsp;&nbsp;אֶחָד הַבְּהֵמָה וְאֶחָד הָעוֹף שֶׁנִּרְבַּע, אוֹ שֶׁהֵמִית אֶת הָאָדָם, אוֹ הֻקְצָה, אוֹ נֶעְבַּד--הַכֹּל פָּסוּל לְגַבֵּי הַמִּזְבֵּחַ.&nbsp; [ב] הָרוֹבֵעַ וְהַנִּרְבָּע וְשֶׁהֵמִית אֶת הָאָדָם--אִם הָיוּ שָׁם שְׁנֵי עֵדִים--הֲרֵי הַבְּהֵמָה אוֹ הָעוֹף נִסְקָלִין, וּבְשָׂרָן אָסוּר בַּהֲנָיָה; וְאֵין צָרִיךְ לוֹמַר בְּאֵלּוּ, שְׁהֶן אֲסוּרִין לְגָבוֹהַּ.</p>

<p><b>ד,ב</b>&nbsp;&nbsp;וּבְמַה אָמְרוּ שְׁהֶן אֲסוּרִין לַמִּזְבֵּחַ:&nbsp; בְּשֶׁהָיוּ מֻתָּרִין לַהִדְיוֹט--כְּגוֹן שֶׁהָיָה שָׁם עֵד אֶחָד בִּלְבָד, וְהַבְּעָלִים שׁוֹתְקִין, אוֹ עַל פִּי הַבְּעָלִים, אַף עַל פִּי שְׁאֵין שָׁם עֵד כְּלָל; הָיָה שָׁם עֵד אֶחָד, וְהַבְּעָלִים מַכְחִישִׁין אוֹתוֹ--הֲרֵי אֵלּוּ מֻתָּרִין, אַף לַמִּזְבֵּחַ.&nbsp; [ג] בְּהֵמָה שֶׁשִּׂחֲקוּ בָּהּ וְהִגִּיחוּהָ, עַד שֶׁהֵמִיתָה אֶת הָאָדָם--הֲרֵי זוֹ כְּשֵׁרָה לַמִּזְבֵּחַ, מִפְּנֵי שְׁהִיא כַּאֲנוּסָה.</p>

<p><b>ד,ג</b>&nbsp;&nbsp;אֵין הַבְּהֵמָה נִפְסֶלֶת מִשּׁוֹם רוֹבֵעַ אוֹ נִרְבָּע, עַד שֶׁיִּהְיֶה הָאָדָם שֶׁרְבָעָהּ בֶּן תֵּשַׁע שָׁנִים וְיוֹם אֶחָד, בֵּין יִשְׂרְאֵלִי בֵּין גּוֹי אוֹ עֶבֶד--הוֹאִיל וּרְבָעָהּ אָדָם, נִפְסְלָה.&nbsp; וְאִם הָאָדָם הוּא שֶׁנִּרְבָּע מִן הַבְּהֵמָה--אֵינָהּ נִפְסֶלֶת עַד שֶׁתִּהְיֶה הָאִשָּׁה הַנִּרְבַּעַת בַּת שָׁלוֹשׁ שָׁנִים וְיוֹם אֶחָד, אוֹ יִהְיֶה הָאִישׁ הַנִּרְבָּע בֶּן תֵּשַׁע שָׁנִים וְיוֹם אֶחָד.</p>

<p><b>ד,ד</b>&nbsp;&nbsp;מֵאֵימָתַי תִּפָּסֵל הַבְּהֵמָה אוֹ הָעוֹף מִשּׁוֹם מֻקְצֶה:&nbsp; מִשֶּׁיַּעֲשׂוּ בָּהֶן הַכּוּמָרִין מַעֲשֶׂה--כְּגוֹן שֶׁיִּגְזְזוּ אוֹתוֹ, אוֹ יַעַבְדוּ בּוֹ לְשֵׁם עֲבוֹדָה זָרָה; אֲבָל בִּדְבָרִים--אֵינוּ נַעֲשֶׂה מֻקְצֶה, שְׁאֵין הֶקְדֵּשׁ לַעֲבוֹדָה זָרָה.</p>

<p><b>ד,ה</b>&nbsp;&nbsp;הָרוֹבֵעַ וְהַנִּרְבָּע--בֵּין שֶׁהָיְתָה הַבְּהֵמָה שֶׁלּוֹ בֵּין שֶׁהָיְתָה שֶׁלַּחֲבֵרוֹ, בֵּין בְּאֹנֶס בֵּין בְּרָצוֹן, בֵּין בְּזָדוֹן בֵּין בִּשְׁגָגָה, בֵּין לִפְנֵי הַקְדָּשָׁה בֵּין לְאַחַר הַקְדָּשָׁה--הֲרֵי זוֹ אֲסוּרָה לַמִּזְבֵּחַ.&nbsp; אֲבָל הַמֻּקְצֶה--אִם הָיָה שֶׁלּוֹ וְהִקְצָה קֹדֶם שֶׁיַּקְדִּישׁ, נִפְסַל.&nbsp; הִקְצָה שֶׁלַּחֲבֵרוֹ, אוֹ שֶׁהִקְצָה שֶׁלּוֹ אַחַר שֶׁהִקְדִּישׁוֹ--הֲרֵי זֶה מֻתָּר, שְׁאֵין אָדָם מַקְצֶה דָּבָר שְׁאֵינוּ שֶׁלּוֹ.</p>

<p><b>ד,ו</b>&nbsp;&nbsp;הַנֶּעְבָּד--בֵּין שֶׁעָבַד שֶׁלּוֹ בֵּין שֶׁלַּחֲבֵרוֹ, בֵּין בְּאֹנֶס בֵּין בְּרָצוֹן, בֵּין בְּזָדוֹן בֵּין בִּשְׁגָגָה, בֵּין לִפְנֵי הֶקְדֵּשׁ בֵּין לְאַחַר הֶקְדֵּשׁ--הֲרֵי זֶה אָסוּר; וְיִרְעֶה עַד שֶׁיִּפֹּל בּוֹ מוּם קָבוּעַ, וְיִפָּדֶה כְּמוֹ שֶׁבֵּאַרְנוּ.&nbsp; וְהַנֶּעְבָּד--הוּא וְכָל מַה שֶׁעָלָיו, אֲסוּרִין לַמִּזְבֵּחַ, שֶׁכָּל צִפּוּיֵי נֶעְבָּד, אֲסוּרִין בַּהֲנָיָה; אֲבָל הַמֻּקְצֶה--הוּא אָסוּר, וּמַה שֶׁעָלָיו מֻתָּר לַמִּזְבֵּחַ.</p>

<p><b>ד,ז</b>&nbsp;&nbsp;הַמִּשְׁתַּחֲוֶה לְהַר--אַף עַל פִּי שְׁהוּא מֻתָּר בַּהֲנָיָה, הֲרֵי אֲבָנָיו אֲסוּרִין לַמִּזְבֵּחַ; וְכֵן הַמִּשְׁתַּחֲוֶה לְמַעְיָן הַנּוֹבֵעַ בְּאַרְצוֹ, הֲרֵי מֵימָיו פְּסוּלִין לְנֶסֶךְ.&nbsp; אֲשֵׁרָה שֶׁבָּטְלָה, אֵין מְבִיאִין מִמֶּנָּה גְּזָרִין לַמַּעֲרָכָה.&nbsp; וְכֵן הַמִּשְׁתַּחֲוֶה לַבְּהֵמָה--כְּשֵׁם שֶׁנִּפְסְלָה לַמִּזְבֵּחַ, כָּךְ צֶמֶר שֶׁלָּהּ פָּסוּל לְבִגְדֵי כְּהֻנָּה, וּקְרָנֶיהָ פְּסוּלִין לַחֲצוֹצְרוֹת, וְשׁוֹקֶיהָ לַחֲלִילִין, וּבְנֵי מֵעֶיהָ לְנִימִין:&nbsp; הַכֹּל פָּסוּל.&nbsp; [ח] כָּל שֶׁיֵּשׁ בּוֹ שֵׁם עֲבוֹדָה זָרָה--לֹא יֵעָשֶׂה לִמְלֶאכֶת הַקֹּדֶשׁ, אַף עַל פִּי שְׁהוּא מֻתָּר בַּהֲנָיָה.</p>

<p><b>ד,ח</b>&nbsp;&nbsp;אֵיזֶה הוּא אֶתְנָן:&nbsp; הָאוֹמֵר לְזוֹנָה הֵא לָךְ דָּבָר זֶה בִּשְׂכָרִיךְ--אֶחָד זוֹנָה גּוֹיָה, אוֹ שִׁפְחָה, אוֹ יִשְׂרְאֵלִית שְׁהִיא עֶרְוָה עָלָיו, אוֹ מֵחַיְּבֵי לָאוִין.&nbsp; אֲבָל הַפְּנוּיָה--אַפִלּוּ הָיָה כּוֹהֵן, אֶתְנַנָּהּ מֻתָּר; וְכֵן אִשְׁתּוֹ נִדָּה--אֶתְנַנָּהּ מֻתָּר, אַף עַל פִּי שְׁהִיא עֶרְוָה.&nbsp; [ט] נָשָׂא אַחַת מֵחַיְּבֵי לָאוִין--כָּל שֶׁיִּתֵּן לָהּ מֵחֲמַת בְּעִילָה, הֲרֵי זֶה אֶתְנָן וְאָסוּר.&nbsp; וְהַזָּכוּר, אֶתְנַנּוֹ אָסוּר; נָתְנָה הָאִשָּׁה אֶתְנָן לַבּוֹעֵל, הֲרֵי זֶה מֻתָּר מִשּׁוֹם אֶתְנָן.</p>

<p><b>ד,ט</b>&nbsp;&nbsp;[י] הָאוֹמֵר לַחֲבֵרוֹ הֵא לָךְ דָּבָר זֶה, וְתָלִין שִׁפְחָתָךְ אֵצֶל עַבְדִּי הָעִבְרִי--הֲרֵי זֶה אֶתְנָן:&nbsp; וְהוּא, שֶׁלֹּא יִהְיֶה לוֹ אִשָּׁה וּבָנִים; אֲבָל אִם יֵשׁ לוֹ אִשָּׁה וּבָנִים--הֲרֵי זֶה מֻתָּר בְּשִׁפְחָה כְּנַעֲנִית, כְּמוֹ שֶׁיִּתְבָּאַר.&nbsp; וְהוּא הַדִּין בָּאוֹמֵר לַזּוֹנָה הֵא לָךְ דָּבָר זֶה, וְהִבָּעֲלִי לִפְלוֹנִי הַיִּשְׂרְאֵלִי--הֲרֵי זֶה אֶתְנָן.</p>

<p><b>ד,י</b>&nbsp;&nbsp;[יא] פָּסַק עִם הַזּוֹנָה שֶׁיִּתֵּן לָהּ טָלֶה אֶחָד, וְנָתַן לָהּ הַרְבֵּה, אַפִלּוּ נָתַן לָהּ אֶלֶף--כֻּלָּן אֶתְנָן, וַאֲסוּרִין לַמִּזְבֵּחַ; נָתַן לָהּ אֶתְנַנָּהּ, וְלֹא בָא עָלֶיהָ, אֵלָא אָמַר לָהּ יְהִי אֶצְלִיךְ, עַד שֶׁאָבוֹא עָלַיִךְ--כְּשֶׁיָּבוֹא עָלֶיהָ, יֵאָסֵר.</p>

<p><b>ד,יא</b>&nbsp;&nbsp;קָדְמָה, וְהִקְרִיבַתּוּ קֹדֶם שֶׁיָּבוֹא עָלֶיהָ--כָּשֵׁר:&nbsp; וְהוּא שֶׁיֹּאמַר לָהּ בְּשָׁעָה שֶׁנָּתַן, אֵימָתַי שֶׁתֵּרָצִי לִי קְנִי אוֹתוֹ מֵעַכְשָׁו; אֲבָל אִם לֹא אָמַר לָהּ כֵּן, אֵינָהּ יְכוּלָה לְהַקְרִיב דָּבָר שְׁאֵינוּ שֶׁלָּהּ.&nbsp; [יב] קָדְמָה, וְהִקְדִּישַׁתּוּ קֹדֶם שֶׁיָּבוֹא עָלֶיהָ, וְאַחַר כָּךְ בָּא עָלֶיהָ--הֲרֵי זֶה סְפֵק אִם הוּא אֶתְנָן, הוֹאִיל וּבָא עָלֶיהָ קֹדֶם שֶׁתַּקְרִיבֶנּוּ, אוֹ אֵינוּ אֶתְנָן, שֶׁהֲרֵי הִקְדִּישַׁתּוּ קֹדֶם בִּיאָה:&nbsp; לְפִיכָּךְ לֹא יִקְרַב; וְאִם קָרַב, נִרְצָה.</p>

<p><b>ד,יב</b>&nbsp;&nbsp;[יג] בָּא עָלֶיהָ, וְלֹא נָתַן לָהּ, וּלְאַחַר זְמָן נָתַן לָהּ, אַפִלּוּ אַחַר כַּמָּה שָׁנִים--הֲרֵי זֶה אֶתְנָן.&nbsp; בַּמֶּה דְּבָרִים אֲמוּרִים, בְּגוֹיָה שֶׁאָמַר לָהּ בְּטָלֶה זֶה, שְׁאֵינָהּ צְרִיכָה מְשִׁיכָה, אוֹ בְּיִשְׂרְאֵלִית שֶׁהָיָה הַטָּלֶה בַּחֲצֵרָהּ וְאָמַר לָהּ אִם לֹא אֶתֵּן לָךְ מָעוֹת בְּיוֹם פְּלוֹנִי, הֲרֵי הוּא שֶׁלָּךְ; אֲבָל אִם אָמַר לָהּ הִבָּעֲלִי לִי בְּטָלֶה סְתָם, וּבָא עָלֶיהָ, וּלְאַחַר זְמָן שָׁלַח לָהּ טָלֶה--הֲרֵי זֶה מֻתָּר מִשּׁוֹם אֶתְנָן.</p>

<p><b>ד,יג</b>&nbsp;&nbsp;[יד] אֵין אָסוּר מִשּׁוֹם אֶתְנָן וּמְחִיר, אֵלָא גּוּפָן; לְפִיכָּךְ אֵינוּ חָל אֵלָא עַל דָּבָר הָרָאוּי לִקָּרֵב לְגַבֵּי הַמִּזְבֵּחַ, כְּגוֹן בְּהֵמָה טְהוֹרָה וְתוֹרִין וּבְנֵי יוֹנָה וְיַיִן וְשֶׁמֶן וְסֹלֶת.&nbsp; נָתַן לָהּ מָעוֹת, וְלָקְחָה בָּהֶן קָרְבָּן--הֲרֵי זֶה כָּשֵׁר.&nbsp; [טו] נָתַן לָהּ חִטִּים, וְעָשָׂת אוֹתָם סֹלֶת, זֵיתִים, וְעָשָׂת אוֹתָם שֶׁמֶן, עֲנָבִים, וְעָשָׂת אוֹתָם יַיִן--הֲרֵי אֵלּוּ כְּשֵׁרִים, שֶׁכְּבָר נִשְׁתַּנּוּ.</p>

<p><b>ד,יד</b>&nbsp;&nbsp;נָתַן לָהּ בֶּהֱמַת קֳדָשִׁים בְּאֶתְנַנָּהּ, לֹא נֶאְסְרָה לַמִּזְבֵּחַ, וְאַפִלּוּ מָנָה אוֹתָהּ עַל פִּסְחוֹ וְעַל חֲגִיגָתוֹ בְּאֶתְנַנָּהּ, לֹא נִפְסְלוּ הַמֻּקְדָּשִׁין--שֶׁכְּבָר זָכָה בָּהֶן גָּבוֹהַּ, מִשָּׁעָה שֶׁהֻקְדְּשׁוּ.&nbsp; וְכֵן אִם נָתַן לָהּ דָּבָר שְׁאֵינוּ שֶׁלּוֹ, אֵלָא אִם כֵּן נִתְיָאֲשׁוּ הַבְּעָלִים.&nbsp; אֲבָל אִם נָתַן לָהּ עוֹפוֹת--אַף עַל פִּי שְׁהֶן מֻקְדָּשִׁין, אֶתְנָן חָל עֲלֵיהֶם וַאֲסוּרִים; וּבְדִבְרֵי קַבָּלָה הוּא, דָּבָר זֶה.</p>

<p><b>ד,טו</b>&nbsp;&nbsp;[טז] אֵיזֶה הוּא "מְחִיר כֶּלֶב" (דברים כג,יט):&nbsp; זֶה הָאוֹמֵר לַחֲבֵרוֹ הֵא לָךְ טָלֶה זֶה, תַּחַת כֶּלֶב זֶה; וְכֵן אִם הִחְלִיף כֶּלֶב בְּכַמָּה בְּהֵמוֹת, אוֹ עוֹפוֹת, וְכַיּוֹצֶא בָּהֶן--כֻּלָּן אֲסוּרוֹת לַמִּזְבֵּחַ.</p>

<p><b>ד,טז</b>&nbsp;&nbsp;[יז] שְׁנֵי שֻׁתָּפִין שֶׁחָלְקוּ, זֶה לָקַח עֲשָׂרָה טְלָאִים, וְזֶה לָקַח תִּשְׁעָה וְכֶלֶב--שֶׁעִם הַכֶּלֶב, מֻתָּרִין.&nbsp; אֲבָל הָעֲשָׂרָה שֶׁכְּנֶגְדּוֹ--אִם יֵשׁ אֶחָד מֵהֶם דָּמוֹ כִּדְמֵי הַכֶּלֶב, אוֹ יָתֵר עַל דְּמֵי הַכֶּלֶב--מוֹצִיאוֹ מִן הָעֲשָׂרָה כְּנֶגֶד הַכֶּלֶב וְיִהְיֶה מְחִירוֹ, וּשְׁאָרָן מֻתָּר; וְאִם כָּל אֶחָד וְאֶחָד מֵהֶן דָּמָיו פְּחוּתִין מִדְּמֵי הַכֶּלֶב, הֲרֵי הָעֲשָׂרָה כֻּלָּן אֲסוּרִים.</p>

<p><b>ד,יז</b>&nbsp;&nbsp;[יח] נִשְׁתַּנָּה הַמְּחִיר, כְּגוֹן שֶׁהִחְלִיף כֶּלֶב בְּחִטִּים וְנַעֲשׂוּ סֹלֶת--הֲרֵי זֶה מֻתָּר.&nbsp; אֶתְנַן כֶּלֶב וּמְחִיר זוֹנָה, מֻתָּרִין.&nbsp; "אֶתְנַן זוֹנָה וּמְחִיר כֶּלֶב" (דברים כג,יט)--מֻתָּרִין לְבֶדֶק הַבַּיִת, שֶׁהֲרֵי הֶן מִשֶּׁתַּנִּין; אֲבָל גּוּפוֹ שֶׁלְּאֶתְנָן, לֹא יֵעָשֶׂה רִקּוּעִים לַבַּיִת--שֶׁנֶּאֱמָר "לְכָל-נֶדֶר" (שם), לְהָבִיא אֶת הָרִקּוּעִים.
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק ה</h2>

<p><b>ה,א</b>&nbsp;&nbsp;שְׂאוֹר וּדְבַשׁ אֲסוּרִין לְגַבֵּי הַמִּזְבֵּחַ, וְאוֹסְרִין בְּכָל שְׁהֶן--שֶׁנֶּאֱמָר "כִּי כָל-שְׂאֹר וְכָל-דְּבַשׁ, לֹא-תַקְטִירוּ .&nbsp;.&nbsp;." (ויקרא ב,יא); וְאֵינוּ חַיָּב אֵלָא אִם הִקְטִירָן עִם הַקָּרְבָּן, אוֹ לְשֵׁם קָרְבָּן.&nbsp; וְאֶחָד הַמַּקְטִירָן עַצְמָן, אוֹ הַמַּקְטִיר תַּעֲרֹבֶת שֶׁלָּהֶן--לוֹקֶה עַל כָּל אֶחָד מֵהֶן בִּפְנֵי עַצְמוֹ; וְאִם הִקְטִיר שְׁנֵיהֶן כְּאֶחָד--אֵינוּ לוֹקֶה אֵלָא אַחַת, לְפִי שֶׁשְּׁנֵיהֶם נֶאְמְרוּ בְּלָאו אֶחָד.</p>

<p><b>ה,ב</b>&nbsp;&nbsp;נָפַל מֵהֶם כָּל שְׁהוּא בַּקְּטֹרֶת, נִפְסְלָה; וְאִם הִקְטִיר מִמֶּנָּה בַּהֵיכָל, לוֹקֶה.&nbsp; וְאֵין הַקְטָרָה פְּחוּתָה מִכַּזַּיִת.&nbsp; [ג] הֶעֱלָה שְׂאוֹר אוֹ דְּבַשׁ בִּפְנֵי עַצְמָן לַמִּזְבֵּחַ, פָּטוּר:&nbsp; שֶׁנֶּאֱמָר "וְאֶל-הַמִּזְבֵּחַ לֹא-יַעֲלוּ, לְרֵיחַ נִיחֹחַ" (ויקרא ב,יב)--לְרֵיחַ נִיחוֹחַ אֵי אַתָּה מַעֲלֶה, אֲבָל אַתָּה מַעֲלֶה לְשֵׁם עֵצִים.</p>

<p><b>ה,ג</b>&nbsp;&nbsp;אַפִלּוּ הִקְטִיר דָּבָר שְׁאֵינוּ רָאוּי לְהַקְטָרָה בִּדְבַשׁ אוֹ בִּשְׂאוֹר--הוֹאִיל וְהוּא מִן הַקָּרְבָּן, לוֹקֶה.&nbsp; [ד] כֵּיצַד:&nbsp; הַמַּעֲלֶה מִבְּשַׂר חַטָּאת וְאָשָׁם, אוֹ מִבְּשַׂר קֳדָשִׁים קַלִּים, אוֹ מִשְּׁיַרֵי הַמְּנָחוֹת, אוֹ מִמּוֹתַר הָעֹמֶר, אוֹ מֵחַטַּאת הָעוֹף, אוֹ מִלֶּחֶם הַפָּנִים וּשְׁתֵּי הַלֶּחֶם, אוֹ מִלּוֹג שֶׁמֶן שֶׁלַּמְּצֹרָע--הַמַּעֲלֶה כַּזַּיִת מֵאֶחָד מֵאֵלּוּ בֶּחָמֵץ אוֹ בִּדְבַשׁ, בֵּין לַמִּזְבֵּחַ בֵּין לַכֶּבֶשׁ--לוֹקֶה:&nbsp; אַף עַל פִּי שְׁאֵין כָּל אֵלּוּ רְאוּיִין לְהַקְטָרָה, הוֹאִיל וְהֶן קְרוּיִין קָרְבָּן, חַיָּב עֲלֵיהֶן, שֶׁנֶּאֱמָר "קָרְבַּן רֵאשִׁית תַּקְרִיבוּ אֹתָם, לַה' .&nbsp;.&nbsp;." (ויקרא ב,יב).</p>

<p><b>ה,ד</b>&nbsp;&nbsp;[ה] וְכֵן אָסוּר לְהַקְטִיר עַל הַמִּזְבֵּחַ דָּבָר מִכָּל דְּבָרִים אֵלּוּ שְׁאֵינָן רְאוּיִין לְהַקְטָרָה--כְּגוֹן בְּשַׂר חַטָּאוֹת וַאֲשָׁמוֹת, וּשְׁיַרֵי מְנָחוֹת, וְכַיּוֹצֶא בָּהֶן:&nbsp; מִפִּי הַשְּׁמוּעָה לָמְדוּ שֶׁכָּל דָּבָר שֶׁמִּקְצָתוֹ לָאִשִּׁים, הֲרֵי שְׁאֵרִיתוֹ בְּבַל תַּקְטִירוּ.</p>

<p><b>ה,ה</b>&nbsp;&nbsp;[ו] הַמַּקְטִיר אֵבַרֵי בְּהֵמָה טְמֵאָה עַל גַּבֵּי הַמִּזְבֵּחַ--לוֹקֶה, וְאַף עַל פִּי שֶׁאִסּוּר הַקְרָבָתָהּ מִכְּלָל עֲשֵׂה:&nbsp; שֶׁהֲרֵי נֶאֱמָר מִן הַטְּהוֹרָה אֱכֹל וּמִן הַטְּהוֹרָה הַקְרֵב, הַא טְמֵאָה לֹא תֹאכַל וְלֹא תַקְרִיב--כְּשֵׁם שֶׁלּוֹקֶה עַל אֲכִילַת הַטֻּמְאָה הַבָּא מִכְּלָל עֲשֵׂה כְּמוֹ שֶׁבֵּאַרְנוּ בִּמְקוֹמוֹ, כָּךְ לוֹקֶה עַל הַקְרָבָתָהּ.</p>

<p><b>ה,ו</b>&nbsp;&nbsp;אֲבָל הַמַּקְרִיב אֵבַרֵי חַיָּה טְהוֹרָה--עוֹבֵר בַּעֲשֵׂה, וְאֵינוּ לוֹקֶה.&nbsp; וּמְנַיִן שְׁהוּא בַּעֲשֵׂה:&nbsp; שֶׁנֶּאֱמָר "מִן-הַבְּהֵמָה, מִן-הַבָּקָר וּמִן-הַצֹּאן, תַּקְרִיבוּ" (ויקרא א,ב), הַא מִן הַחַיָּה לֹא תַקְרִיבוּ; וְלָאו הַבָּא מִכְּלָל עֲשֵׂה, עֲשֵׂה.</p>

<p><b>ה,ז</b>&nbsp;&nbsp;הַגּוֹנֵב אוֹ הַגּוֹזֵל, וְהִקְרִיב--הַקָּרְבָּן פָּסוּל; וְהַקָּדוֹשׁ בָּרוּךְ הוּא קְרָאוֹ שׂוֹנְאוֹ, שֶׁנֶּאֱמָר "שֹׂנֵא גָזֵל בְּעוֹלָה" (ישעיהו סא,ח).&nbsp; וְאֵין צָרִיךְ לוֹמַר, שְׁאֵינוּ מִתְקַבֵּל.&nbsp; וְאִם נִתְיָאֲשׁוּ הַבְּעָלִים--הַקָּרְבָּן כָּשֵׁר, וְאַפִלּוּ הָיָה חַטָּאת שֶׁהַכּוֹהֲנִים אוֹכְלִין אֶת בְּשָׂרָהּ.&nbsp; וּמִפְּנֵי תַּקָּנַת מִזְבֵּחַ אָמְרוּ שֶׁהַחַטָּאת הַגְּזוּלָה--אִם נוֹדְעָה לָרַבִּים--אֵינָהּ מְכַפֶּרֶת, אַף עַל פִּי שֶׁנִּתְיָאֲשׁוּ הַבְּעָלִים:&nbsp; כְּדֵי שֶׁלֹּא יֹאמְרוּ, מִזְבֵּחַ אוֹכֵל גְּזֵלוֹת.&nbsp; וְכֵן הָעוֹלָה.&nbsp; [ח] הַגּוֹנֵב עוֹלַת חֲבֵרוֹ, וְהִקְרִיבָהּ סְתָם--נִתְכַּפְּרוּ בָּהּ הַבְּעָלִים הָרִאשׁוֹנִים.</p>

<p><b>ה,ח</b>&nbsp;&nbsp;[ט] אֵין מְבִיאִין מְנָחוֹת וּנְסָכִים לֹא מִן הַטֶּבֶל, וְלֹא מִן הֶחָדָשׁ קֹדֶם לָעֹמֶר, וְלֹא מִן הַמְּדֻמָּע, וְאֵין צָרִיךְ לוֹמַר מֵעָרְלָה וְכִלְאֵי הַכֶּרֶם--מִפְּנֵי שְׁהִיא מִצְוָה הַבָּאָה בַּעֲבֵרָה, שֶׁהַקָּדוֹשׁ בָּרוּךְ הוּא שׂוֹנְאָהּ.&nbsp; וְאִם הֵבִיא, לֹא נִתְקַדְּשׁוּ לִהְיוֹתָן רְאוּיִין לְקָרְבָּן; אֲבָל נִתְקַדְּשׁוּ לְהִפָּסֵל, וְיִהְיוּ כִּקְדָשִׁים שֶׁנִּפְסְלוּ.</p>

<p><b>ה,ט</b>&nbsp;&nbsp;[י] כָּל הַמְּנָחוֹת--אֵין מְבִיאִין אוֹתָן מִן הֶחָדָשׁ קֹדֶם שְׁתֵּי הַלֶּחֶם לְכַתְּחִלָּה, שֶׁהֲרֵי נֶאֱמָר בָּהֶן "בִּכּוּרִים, לַה'" (ויקרא ב,יד; ויקרא כג,יז); וְאִם הֵבִיא, כָּשֵׁר.&nbsp; וּמְבִיאִין נְסָכִים מִן הַמֻּקְצֶה, בְּיוֹם טוֹב.</p>

<p><b>ה,י</b>&nbsp;&nbsp;[יא] מִצְוַת עֲשֵׂה לִמְלֹחַ כָּל הַקָּרְבָּנוֹת, קֹדֶם שֶׁיַּעֲלוּ לַמִּזְבֵּחַ--שֶׁנֶּאֱמָר "עַל כָּל-קָרְבָּנְךָ, תַּקְרִיב מֶלַח" (ויקרא ב,יג).&nbsp; וְאֵין לָךְ דָּבָר שֶׁקָּרֵב לַמִּזְבֵּחַ בְּלֹא מֶלַח--חוּץ מִן יֵין הַנְּסָכִים, וְהַדָּם, וְהָעֵצִים; וְדָבָר זֶה קַבָּלָה, וְאֵין לוֹ מִקְרָא לִסְמֹךְ עָלָיו.</p>

<p><b>ה,יא</b>&nbsp;&nbsp;וּמִצְוָה לִמְלֹחַ הַבָּשָׂר יָפֶה יָפֶה, כְּמוֹלֵחַ בָּשָׂר לַצֳּלִי--שֶׁמְּהַפֵּךְ אֶת הָאֵבֶר, וּמוֹלֵחַ; וְאִם מָלַח כָּל שְׁהוּא, אַפִלּוּ בְּגַרְגֶּר מֶלַח אֶחָד--כָּשֵׁר.&nbsp; [יב] הִקְרִיב בְּלֹא מֶלַח כְּלָל--לוֹקֶה, שֶׁנֶּאֱמָר "וְלֹא תַשְׁבִּית מֶלַח בְּרִית אֱלֹהֶיךָ" (ויקרא ב,יג).&nbsp; וְאַף עַל פִּי שֶׁלּוֹקֶה, הַקָּרְבָּן כָּשֵׁר וְהֻרְצָה:&nbsp; חוּץ מִן הַמִּנְחָה--שֶׁהַמֶּלַח מְעַכֵּב בַּקְּמִיצָה כְּמוֹ שֶׁיִּתְבָּאַר, שֶׁנֶּאֱמָר "וְלֹא תַשְׁבִּית מֶלַח בְּרִית אֱלֹהֶיךָ, מֵעַל מִנְחָתֶךָ" (שם).</p>

<p><b>ה,יב</b>&nbsp;&nbsp;[יג] הַמֶּלַח שֶׁמּוֹלְחִין בּוֹ כָּל הַקָּרְבָּנוֹת--מִשֶּׁלַּצִּבּוּר, כְּמוֹ הֶעָצִים; וְאֵין הַיָּחִיד מֵבִיא מֶלַח אוֹ עֵצִים לְקָרְבָּנוֹ, מִבֵּיתוֹ.&nbsp; וּבִשְׁלוֹשָׁה מְקוֹמוֹת הָיוּ נוֹתְנִין הַמֶּלַח--בְּלִשְׁכַּת הַמֶּלַח, וְעַל גַּבֵּי הַכֶּבֶשׁ, וּבְרֹאשׁוֹ שֶׁלַּמִּזְבֵּחַ:&nbsp; בְּלִשְׁכַּת הַמֶּלַח, הָיוּ מוֹלְחִין עוֹרוֹת הַקֳּדָשִׁים; וְעַל גַּבֵּי הַכֶּבֶשׁ, מוֹלְחִין הָאֵבָרִים; וּבְרֹאשׁוֹ שֶׁלַּמִּזְבֵּחַ, מוֹלְחִין הַקֹּמֶץ וְהַלְּבוֹנָה וּמְנָחוֹת הַנִּשְׂרָפוֹת וְעוֹלַת הָעוֹף.
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק ו</h2>

<p><b>ו,א</b>&nbsp;&nbsp;כְּשֵׁם שֶׁמִּצְוָה לִהְיוֹת כָּל קָרְבָּן תָּמִים וְנִבְחָר, כָּךְ נְסָכָיו יִהְיוּ תְּמִימִים וְנִבְחָרִים--שֶׁנֶּאֱמָר "תְּמִימִם יִהְיוּ-לָכֶם, וְנִסְכֵּיהֶם" (במדבר כח,לא), שֶׁיִּהְיוּ הַנְּסָכִים תְּמִימִים:&nbsp; שֶׁלֹּא יָבִיא נְסָכִים לֹא יַיִן מְעֻשָּׁן, וְלֹא סֹלֶת שֶׁהִתְלִיעָה, וְלֹא יִבְלֹל בְּשֶׁמֶן שֶׁרֵיחוֹ אוֹ טַעְמוּ רָע.</p>

<p><b>ו,ב</b>&nbsp;&nbsp;וְכֵן עֲצֵי הַמַּעֲרָכָה לֹא יִהְיוּ אֵלָא נִבְחָרִים, וְלֹא יִהְיֶה בָּהֶם תּוֹלַעַת.&nbsp; וְכָל עֵץ שֶׁהִתְלִיעַ כִּשְׁהוּא לַח, פָּסוּל לַמִּזְבֵּחַ; הִתְלִיעַ יָבֵשׁ, גּוֹרֵד אֶת הַמָּקוֹם שֶׁהִתְלִיעַ.&nbsp; וַעֲצֵי סְתִירָה, פְּסוּלִין; לְעוֹלָם לֹא יָבִיאוּ אֵלָא חֲדָשִׁים.</p>

<p><b>ו,ג</b>&nbsp;&nbsp;הַמַּקְדִּישׁ יַיִן פָּסוּל אוֹ סֹלֶת פְּסוּלָה אוֹ שֶׁמֶן פָּסוּל אוֹ עֵצִים פְּסוּלִים, לַמִּזְבֵּחַ--הֲרֵי הַדָּבָר סָפֵק:&nbsp; אִם דּוֹמִים לְבַעַל מוּם כִּבְהֵמָה, וְלוֹקֶה; אוֹ אֵינָן כְּבַעַל מוּם.&nbsp; לְפִיכָּךְ אֵינוּ לוֹקֶה, וּמַכִּין אוֹתוֹ מַכַּת מַרְדּוּת.</p>

<p><b>ו,ד</b>&nbsp;&nbsp;הַסֹּלֶת וְהַיַּיִן וְהַשֶּׁמֶן וְהַלְּבוֹנָה וְהָעוֹפוֹת וְהָעֵצִים וּכְלֵי שָׁרֵת שֶׁנִּפְסְלוּ, אוֹ שֶׁנִּטְמְאוּ--אֵין פּוֹדִין אוֹתָן, שֶׁנֶּאֱמָר "וְהֶעֱמִיד .&nbsp;.&nbsp;. וְהֶעֱרִיךְ" (ויקרא כז,יא-יב):&nbsp; כָּל שֶׁיֶּשְׁנוֹ בְּהַעְמָדָה, נֶעְרָךְ; וְאֵלּוּ, אֵינָן בִּכְלַל הַעְמָדָה--לְפִיכָּךְ אֵין נִפְדִּין לְעוֹלָם.</p>

<p><b>ו,ה</b>&nbsp;&nbsp;בַּמֶּה דְּבָרִים אֲמוּרִים, בְּשֶׁנִּפְסְלוּ אוֹ נִטְמְאוּ אַחַר שֶׁנִּתְקַדְּשׁוּ בִּכְלִי הַשָּׁרֵת; אֲבָל קֹדֶם שֶׁיִּתְקַדְּשׁוּ בִּכְלִי--אִם נִטְמְאוּ אוֹ נִפְסְלוּ, פּוֹדִין אוֹתָן.&nbsp; אֲבָל טְהוֹרִין--אַף עַל פִּי שֶׁעֲדַיִן לֹא קָדְשׁוּ בִּכְלִי, אֵין פּוֹדִין אוֹתָן:&nbsp; חוּץ מִמִּנְחַת חוֹטֶא--שֶׁנֶּאֱמָר בָּהּ "מֵחַטָּאתוֹ" (ויקרא ה,י) "עַל-חַטָּאתוֹ" (ויקרא ה,יג), לוֹמַר שֶׁמֵּבִיא חַטָּאתוֹ מִדְּמֵי חַטָּאתוֹ כְּמוֹ שֶׁיִּתְבָּאַר; לְפִיכָּךְ קֹדֶם שֶׁתִּתְקַדַּשׁ בִּכְלִי שָׁרֵת, הֲרֵי הִיא כִּקְדֻשַּׁת דָּמִים, וּפוֹדִין אוֹתָהּ, אַף עַל פִּי שְׁהִיא טְהוֹרָה.&nbsp; וְכָל הַנְּסָכִים שֶׁנִּטְמְאוּ--עוֹשֶׂה לָהֶן מַעֲרָכָה בִּפְנֵי עַצְמָן, וְשׂוֹרְפָן בַּמִּזְבֵּחַ.</p>

<p><b>ו,ו</b>&nbsp;&nbsp;מֵי הֶחָג שֶׁנִּטְמְאוּ, וְהִשִּׁיקָן וְטִהֲרָן כְּמוֹ שֶׁיִּתְבָּאַר בִּטְהָרוֹת--אִם טִהֲרָן, וְאַחַר כָּךְ הִקְדִּישָׁן--הֲרֵי אֵלּוּ מִתְנַסְּכִין; וְאִם הִקְדִּישָׁן, וְאַחַר כָּךְ נִטְמְאוּ--הוֹאִיל וְנִדְחוּ, יִדָּחוּ.&nbsp; [ז] זֵיתִים וַעֲנָבִים שֶׁנִּטְמְאוּ--דּוֹרְכָן פָּחוּת פָּחוּת מִכַּבֵּיצָה, וְהַמַּשְׁקִין הַיּוֹצְאִין מֵהֶן כְּשֵׁרִים לַנְּסָכִים:&nbsp; שֶׁהַמַּשְׁקֶה מֻפְקָד הוּא בָּאֹכֶל, וּכְאִלּוּ אֵינוּ מִגּוּפוֹ.</p>

<p><b>ו,ז</b>&nbsp;&nbsp;[ח] מַעֲלָה יְתֵרָה עָשׂוּ חֲכָמִים בַּקֳּדָשִׁים, שֶׁזְּרָעִים שֶׁנִּטְמְאוּ--אַפִלּוּ זְרָעָן--הַיּוֹצֶא מֵהֶן פָּסוּל לַנְּסָכִים, שְׁאֵין זְרִיעָה מוֹעֶלֶת לַקֳּדָשִׁים.&nbsp; וְכֵן הָעֵצִים וְהַלְּבוֹנָה--אַף עַל פִּי שְׁאֵינָן אֹכָלִין, הֲרֵי הֶן מִטַּמְּאִין כְּאֹכֶל לְעִנְיַן הַקָּרְבָּנוֹת; וְיִפָּסְלוּ הָעֵצִים וְהַלְּבוֹנָה בְּטֻמְאָה זוֹ לַמִּזְבֵּחַ, וְאֵין מַקְרִיבִין אוֹתָן.</p>

<p><b>ו,ח</b>&nbsp;&nbsp;[ט] וְאֵלּוּ הֶן הַיֵּינוֹת הַפְּסוּלִין לְגַבֵּי הַמִּזְבֵּחַ--הַמָּתוֹק, וְהַמְּעֻשָּׁן, וְהַמְּבֻשָּׁל בָּאֵשׁ, וְהַמְּבֻשָּׁל בַּשֶּׁמֶשׁ עַד שֶׁנִּשְׁתַּנָּה טַעְמוֹ בַּבִּשּׁוּל.&nbsp; אֲבָל יַיִן שֶׁמְּחַמְּמִין אוֹתוֹ בַּשֶּׁמֶשׁ וְלֹא נָתְנָה בּוֹ טַעַם בִּשּׁוּל, וְכֵן יֵין צִמּוּקִין, וְיַיִן מִגִּתּוֹ שֶׁלֹּא שָׁהָה אַרְבָּעִים יוֹם, וְיֵין הַדָּלִיּוֹת, וְיֵין כֶּרֶם הַנָּטוּעַ בְּבֵית הַשְּׁלָהִין אוֹ בְּבֵית הַזְּבָלִים, אוֹ יֵין גְּפָנִים שֶׁנִּזְרַע זֶרַע בֵּינֵיהֶן, אוֹ יֵין כֶּרֶם שֶׁלֹּא נֶעְבַּד--כָּל אֵלּוּ הַיֵּינוֹת לֹא יָבִיא לְכַתְּחִלָּה; וְאִם הֵבִיא, כָּשֵׁר.</p>

<p><b>ו,ט</b>&nbsp;&nbsp;[י] יַיִן שֶׁנִּתְגַּלָּה, פָּסוּל לְגַבֵּי הַמִּזְבֵּחַ.&nbsp; הִדְלָה גֶּפֶן עַל גַּבֵּי תְּאֵנָה, יֵינָהּ פָּסוּל לִנְסָכִים--מִפְּנֵי שֶׁנִּשְׁתַּנָּה רֵיחוֹ, וַהֲרֵי הוּא אוֹמֵר "זֶבַח וּנְסָכִים" (ויקרא כג,לז):&nbsp; מַה זֶבַח שֶׁלֹּא נִשְׁתַּנָּה, אַף נְסָכִים שֶׁלֹּא נִשְׁתַּנּוּ.</p>

<p><b>ו,י</b>&nbsp;&nbsp;[יא] סֹלֶת שֶׁהִתְלִיעָה רֻבָּהּ, אוֹ שֶׁהִתְלִיעַ רֹב הַחִטִּים שֶׁנַּעֲשָׂת מֵהֶן--פְּסוּלָה; הִתְלִיעַ רֹב חִטָּה אַחַת, הֲרֵי זוֹ סָפֵק.&nbsp; וְכָל סֹלֶת שֶׁנִּשְׁאָר בָּהּ קֶמַח, פְּסוּלָה.&nbsp; [יב] כֵּיצַד בּוֹדְקָהּ:&nbsp; מַכְנִיס הַגִּזְבָּר יָדוֹ לְתוֹךְ הַסֹּלֶת--אִם עָלָה בָּהּ אָבָק, פְּסוּלָה עַד שֶׁיַּחְזֹר וִינַפֶּה אוֹתָהּ; אֲבָל סֹלֶת חִטִּים שֶׁנִּזְרְעוּ בְּבֵית הַשְּׁלָהִין, אוֹ בְּבֵית הַזְּבָלִים, אוֹ בְּבֵית הָאִילָן, אוֹ בָּאָרֶץ שֶׁלֹּא נָרָהּ וְלֹא עֲבָדָהּ--לֹא יָבִיא לְכַתְּחִלָּה; וְאִם הֵבִיא, כָּשֵׁר.</p>

<p><b>ו,יא</b>&nbsp;&nbsp;[יג] חִטִּים שֶׁלְּקָטָן מִגֶּלְלֵי הַבָּקָר, וּזְרָעָם--הֲרֵי אֵלּוּ סְפֵק אִם עָבְרָה מְאִיסוּתָן בַּזְּרִיעָה, אוֹ עֲדַיִן הֶן מְאוּסִין.&nbsp; לְפִיכָּךְ לֹא יָבִיא מֵהֶן מְנָחוֹת; וְאִם הֵבִיא, כָּשֵׁר.</p>

<p><b>ו,יב</b>&nbsp;&nbsp;[יד] וְאֵלּוּ הֶן הַשְּׁמָנִים הַפְּסוּלִין--שֶׁמֶן שֶׁלְּגַרְגְּרִים שֶׁנִּשְׁרוּ בַּמַּיִם, אוֹ שֶׁלְּזֵיתִים כְּבוּשִׁין, אוֹ שְׁלוּקִין, אוֹ שֶׁמֶן שֶׁלִּשְׁמָרִים, אוֹ שֶׁמֶן שֶׁרֵיחוֹ רָע:&nbsp; כָּל אֵלּוּ פְּסוּלִין.&nbsp; אֲבָל שֶׁמֶן זַיִת שֶׁנְּטָעוֹ בְּבֵית הַזְּבָלִים, אוֹ בְּבֵית הַשְּׁלָהִין, אוֹ שֶׁנִּזְרַע זֶרַע בֵּינֵיהֶן, אוֹ שֶׁמֶן שֶׁהוֹצִיאוֹ מִזֵּיתִים שֶׁלֹּא בָּשְׁלוּ אֵלָא עֲדַיִן הֶן פַּגִּין--כָּל אֵלּוּ לֹא יָבִיא; וְאִם הֵבִיא, כָּשֵׁר.</p>

<p><b>ו,יג</b>&nbsp;&nbsp;[טו] כָּל הַמְּנָחוֹת וְהַנְּסָכִים--כְּשֵׁרִים מֵהָאָרֶץ וּמֵחוּצָה לָאָרֶץ, מִן הֶחָדָשׁ וּמִן הַיָּשָׁן, וּבִלְבָד שֶׁיָּבִיאוּ מִן הַמֻּבְחָר, כְּמוֹ שֶׁיִּתְבָּאַר:&nbsp; חוּץ מִן הָעֹמֶר וּשְׁתֵּי הַלֶּחֶם--שְׁאֵינָן בָּאִין אֵלָא מִן הֶחָדָשׁ, וּמֵאֶרֶץ יִשְׂרָאֵל.
<br>&nbsp;</p>

<h2>הִלְכּוֹת אִסּוּרֵי מִזְבֵּחַ פֵּרֶק ז</h2>

<p><b>ז,א</b>&nbsp;&nbsp;לֹא כָּל דָּבָר שְׁאֵינוּ פָּסוּל, מְבִיאִים אוֹתוֹ לְכַתְּחִלָּה.&nbsp; כֵּיצַד:&nbsp; הָיָה חַיָּב עוֹלָה--לֹא יָבִיא שֶׂה כָּחוּשׁ וְכָעוּר, וְיֹאמַר הֲרֵי אֵין בּוֹ מוּם; וְעַל זֶה נֶאֱמָר "וְאָרוּר נוֹכֵל .&nbsp;.&nbsp;." (מלאכי א,יד):&nbsp; אֵלָא כָּל שֶׁיָּבִיא לְקָרְבָּן, יָבִיא מִן הַמֻּבְחָר.</p>

<p><b>ז,ב</b>&nbsp;&nbsp;וְכָּךְ הָיוּ עוֹשִׂין בִּזְמָן הַמִּקְדָּשׁ--מְבִיאִין אֵילִים מִמּוֹאָב, וּמְבִיאִין כְּבָשִׂים שֶׁגַּבֵּיהֶן רְחָבִים מֵחֶבְרוֹן, וּמְבִיאִין עֲגָלִים מִן הַשָּׁרוֹן, וְגוֹזָלוֹת מֵהַר הַמֶּלֶךְ, וּמְבִיאִין יַיִן מִקְּרוֹחַיִן וַחֲלוֹטַיִן, וְסֹלֶת מִמִּכְמָשׂ וְיוֹחָנָה, וּמְבִיאִין שֶׁמֶן מִתְּקוֹעַ.</p>

<p><b>ז,ג</b>&nbsp;&nbsp;כָּל הָעֵצִים הַחֲדָשִׁים, כְּשֵׁרִים לַמַּעֲרָכָה.&nbsp; וְלֹא הָיוּ מְבִיאִין מִשֶּׁלְּזַיִת, וְלֹא מִשֶּׁלְּגֶפֶן--מִשּׁוֹם יִשּׁוּב אֶרֶץ יִשְׂרָאֵל; וּבְאֵלּוּ הָיוּ רְגִילִין--בְּמֻרְבָּיוֹת שֶׁלִּתְאֵנָה שֶׁלֶּחֳרָשִׁין שְׁאֵינָן בַּיִּשּׁוּב, וּבְשֶׁלֶּאֱגוֹז, וּבְשֶׁלְּעֵץ שֶׁמֶן.&nbsp; וְהַגְּזָרִין שֶׁעָשָׂה מֹשֶׁה--אַמָּה אָרְכָּן וְאַמָּה רָחְבָּן, וְעָבְיָן כִּמְחָק גָּדִישׁ שֶׁלַּסְּאָה; וּכְמוֹתָן עוֹשִׂין לְדוֹרוֹת.</p>

<p><b>ז,ד</b>&nbsp;&nbsp;וְכֵיצַד הָיוּ עוֹשִׂין בִּזְרִיעַת חִטֵּי הַמְּנָחוֹת וְהַנְּסָכִים:&nbsp; נָר חֲצִי הַשָּׂדֶה בְּשָׁנָה רִאשׁוֹנָה, וְזוֹרֵעַ חֶצְיָהּ; וּבְשָׁנָה שְׁנִיָּה, נָר הַחֵצִי שֶׁזָּרַע בָּרִאשׁוֹנָה, וְזוֹרֵעַ הַחֵצִי הָאַחֵר, קֹדֶם לַפֶּסַח שִׁבְעִים יוֹם.&nbsp; וְאִם לֹא הָיְתָה הַשָּׂדֶה עֲבוּדָה--חוֹרֵשׁ וְשׁוֹנֶה, וְאַחַר כָּךְ זוֹרֵעַ.&nbsp; וּבוֹרֵר הַחִטִּים יָפֶה יָפֶה; וְאַחַר כָּךְ שָׁף אֶת הַחִטִּים, וּבוֹעֵט בָּהֶן הַרְבֵּה--עַד שֶׁיִּתְקַלְּפוּ.</p>

<p><b>ז,ה</b>&nbsp;&nbsp;כָּל הַחִטִּים שֶׁלַּמְּנָחוֹת--טְעוּנוֹת שְׁלוֹשׁ מֵאוֹת שִׁיפָה, וַחֲמֵשׁ מֵאוֹת בְּעִיטָה:&nbsp; שָׁף אַחַת וּבוֹעֵט שְׁתַּיִם, שָׁף שְׁתַּיִם וּבוֹעֵט שָׁלוֹשׁ; נִמְצְאוּ שָׁלוֹשׁ שִׁיפוֹת וְחָמֵשׁ בְּעִיטוֹת.&nbsp; וְחוֹזֵר חָלִילָה, עַד שֶׁיִּגְמֹר שְׁלוֹשׁ מֵאוֹת שִׁיפָה וַחֲמֵשׁ מֵאוֹת בְּעִיטָה--כְּדֵי שֶׁיִּתְקַלְּפוּ הַרְבֵּה.&nbsp; וְחוֹשֵׁב הַהֲבָאָה וְהַהוֹלָכָה בְּשִׁיפָה אַחַת, לְהַחְמִיר.&nbsp; וְאַחַר כָּךְ טוֹחֵן, וּמְרַקֵּד יָפֶה יָפֶה.</p>

<p><b>ז,ו</b>&nbsp;&nbsp;הַיַּיִן מֵבִיא עֲנָבִים מִן הָרַגְלִיּוֹת, מִן הַכְּרָמִים הָעֲבוּדִים פַּעֲמַיִם בַּשָּׁנָה; וְדוֹרֵךְ, וְכוֹנְסִין אוֹתוֹ בְּחָבִיּוֹת קְטַנּוֹת.&nbsp; וְאֵין מַנִּיחִין אוֹתָן אַחַת אַחַת וְלֹא שְׁתַּיִם שְׁתַּיִם, אֵלָא שָׁלוֹשׁ שָׁלוֹשׁ; וְאֵינוּ מְמַלֵּא אֶת הֶחָבִית עַד פִּיהָ, כְּדֵי שֶׁיִּהְיֶה רֵיחוֹ נוֹדֵף.</p>

<p><b>ז,ז</b>&nbsp;&nbsp;וְאֵינוּ מֵבִיא לֹא מִפִּי הֶחָבִית, מִפְּנֵי הַקִּמְחִין הָעוֹלֶה עַל פְּנֵי הַיַּיִן, וְלֹא מִשּׁוּלֶיהָ, מִפְּנֵי הַשְּׁמָרִים--אֵלָא מִשְּׁלִישָׁהּ וּמֵאֶמְצָעָהּ שֶׁלְּאֶמְצָעִית.&nbsp; [ז] הָיָה הַגִּזְבָּר יוֹשֵׁב, וְהַיַּיִן יוֹצֶא מִן הַנֶּקֶב שֶׁבְּצַד הֶחָבִית--כֵּיוָן שֶׁיִּרְאֶה שִׁנּוּי הַשְּׁמָרִים מַתְחִיל לָצֵאת, פּוֹסֵק וְאֵינוּ לוֹקֵחַ.</p>

<p><b>ז,ח</b>&nbsp;&nbsp;וּמֵאֵימָתַי מֵבִיא:&nbsp; מֵאַחַר אַרְבָּעִים יוֹם לִדְרִיכָתוֹ, עַד שְׁתֵּי שָׁנִים אוֹ יָתֵר מְעַט; וְאִם הֵבִיא יַיִן יָשָׁן מִכַּמָּה שָׁנִים, הֲרֵי זֶה כָּשֵׁר--וְהוּא, שֶׁלֹּא יִפָּסֵד טַעְמוֹ.</p>

<p><b>ז,ט</b>&nbsp;&nbsp;[ח] תִּשְׁעָה מִינִין בַּשֶּׁמֶן, מִפְּנֵי שִׁנּוּי מַעֲשָׂיו.&nbsp; כֵּיצַד:&nbsp; זַיִת שֶׁגִּרְגְּרוֹ בְּרֹאשׁ הַזַּיִת, וּבֵרְרוֹ אַחַת אַחַת, וּכְתָשׁוֹ, וּנְתָנוֹ לַסַּל--הַשֶּׁמֶן שֶׁיָּצָא מִמֶּנּוּ, הוּא הָרִאשׁוֹן.&nbsp; חָזַר אַחַר כָּךְ וּטְעָנוֹ בַּקּוֹרָה--הַשֶּׁמֶן שֶׁיָּצָא מִמֶּנּוּ, הוּא הַשֵּׁנִי.&nbsp; וְאִם חָזַר אַחַר שֶׁטְּעָנוֹ, וּטְחָנוֹ, וּטְעָנוֹ שְׁנִיָּה--הַשֶּׁמֶן שֶׁיָּצָא מִמֶּנּוּ, הוּא הַשְּׁלִישִׁי.</p>

<p><b>ז,י</b>&nbsp;&nbsp;זֵיתִים שֶׁמְּסָקָן כֻּלָּן בְּעִרְבּוּבְיָה, וְהֶעֱלָן לַגָּג, וְחָזַר וּבֵרַר גַּרְגֶּר גַּרְגֶּר, וּכְתָשָׁן וּנְתָנָן לַסַּל--הַשֶּׁמֶן שֶׁיָּצָא מִמֶּנּוּ, הוּא הָרְבִיעִי.&nbsp; וְאִם טְעָנוֹ בַּקּוֹרָה אַחַר כָּךְ--הַשֶּׁמֶן שֶׁיָּצָא, הוּא הַחֲמִישִׁי.&nbsp; חָזַר וְטָחַן, וְטָעַן פַּעַם שְׁנִיָּה--הַשֶּׁמֶן שֶׁיָּצָא מִמֶּנּוּ, הוּא הַשִּׁשִּׁי.</p>

<p><b>ז,יא</b>&nbsp;&nbsp;זֵיתִים שֶׁמְּסָקָן, וַעֲטָנָן בְּתוֹךְ הַבַּיִת עַד שֶׁיִּלְקוּ, וְהֶעֱלָן, וְנִגְּבָן, וְאַחַר כָּךְ כָּתַשׁ, וְנָתַן לַסַּל--הַשֶּׁמֶן שֶׁיָּצָא, הוּא הַשְּׁבִיעִי.&nbsp; חָזַר וְטָעַן בַּקּוֹרָה--הַשֶּׁמֶן שֶׁיָּצָא, הוּא הַשְּׁמִינִי.&nbsp; חָזַר וְטָחַן, וְטָעַן פַּעַם שְׁנִיָּה--הַשֶּׁמֶן שֶׁיָּצָא, הוּא הַתְּשִׁיעִי.</p>

<p><b>ז,יב</b>&nbsp;&nbsp;[ט] אַף עַל פִּי שֶׁכֻּלָּן כְּשֵׁרִין לַמְּנָחוֹת--הָרִאשׁוֹן, אֵין לְמַעְלָה מִמֶּנּוּ; וְאַחֲרָיו הַשֵּׁנִי וְהָרְבִיעִי, וּשְׁנֵיהֶן שׁוֹוִין; וְאַחֲרֵיהֶם הַשְּׁלִישִׁי וְהַחֲמִישִׁי וְהַשְּׁבִיעִי, וּשְׁלָשְׁתָּן שׁוֹוִין; וְאַחֲרֵיהֶם הַשִּׁשִּׁי וְהַשְּׁמִינִי, וּשְׁנֵיהֶן שׁוֹוִין; וְהַתְּשִׁיעִי, אֵין לְמַטָּה מִמֶּנּוּ.</p>

<p><b>ז,יג</b>&nbsp;&nbsp;[י] אֵין כָּשֵׁר לַמְּנוֹרָה--אֵלָא רִאשׁוֹן וּרְבִיעִי וּשְׁבִיעִי בִּלְבָד, שֶׁנֶּאֱמָר "כָּתִית--לַמָּאוֹר" (שמות כז,כ; ויקרא כד,ב):&nbsp; אֵין כָּשֵׁר לַמְּנוֹרָה, אֵלָא הַיּוֹצֶא מִן הַכָּתוּשׁ בִּלְבָד.&nbsp; אֲבָל לַמְּנָחוֹת, כֻּלָּן כְּשֵׁרִין.</p>

<p><b>ז,יד</b>&nbsp;&nbsp;[יא] וּמֵאַחַר שֶׁכֻּלָּן כְּשֵׁרִין לַמְּנָחוֹת, לָמָּה נִמְנוּ--כְּדֵי לֵידַע יָפֶה שְׁאֵין לְמַעְלָה מִמֶּנּוּ, וְהַשּׁוֹוֶה, וְהַפָּחוּת:&nbsp; שֶׁהָרוֹצֶה לְזַכּוֹת עַצְמוֹ--יָכֹף יִצְרוֹ הָרַע, וְיַרְחִיב יָדוֹ, וְיָבִיא קָרְבָּנוֹ מִן הַיָּפֶה הַמְּשֻׁבָּח בְּיוֹתֵר שֶׁבְּאוֹתוֹ הַמִּין שֶׁיָּבִיא מִמֶּנּוּ.&nbsp; הֲרֵי נֶאֱמָר בַּתּוֹרָה "וְהֶבֶל הֵבִיא גַם-הוּא מִבְּכֹרוֹת צֹאנוֹ, וּמֵחֶלְבֵהֶן; וַיִּשַׁע ה', אֶל-הֶבֶל וְאֶל-מִנְחָתוֹ" (בראשית ד,ד).</p>

<p><b>ז,טו</b>&nbsp;&nbsp;וְהוּא הַדִּין, לְכָל דָּבָר שְׁהוּא לְשֵׁם הָאֵל הַטּוֹב--שֶׁיִּהְיֶה מִן הַנָּאֶה הַטּוֹב:&nbsp; אִם בָּנָה בֵּית תְּפִלָּה, יִהְיֶה נָאֶה מִבֵּית יְשִׁיבָתוֹ; הֶאֱכִיל רָעֵב, יַאֲכִיל מִן הַטּוֹב וְהַמָּתוֹק שֶׁבְּשֻׁלְחָנוֹ; כִּסָּה עָרֹם, יְכַסֶּה מִן הַיָּפֶה שֶׁבִּכְסוּתוֹ; הִקְדִּישׁ דָּבָר, יַקְדִּישׁ מִן הַיָּפֶה שֶׁבִּנְכָסָיו.&nbsp; וְכֵן הוּא אוֹמֵר "כָּל-חֵלֶב לַה'" (ויקרא ג,טז).
<br>&nbsp;</p>
</div>
</body></html>
