<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר המדע - הלכות עבודה זרה וחוקות הגויים</title>
    <link rel="icon" href="icon.jpg">
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת עֲבוֹדָה זָרָה וְחֻקּוֹת הַגּוֹיִים</h1>

<p>יֵשׁ בִּכְלָלָן אַחַת וַחֲמִשִּׁים מִצְווֹת--שְׁתֵּי מִצְווֹת עֲשֵׂה, וְתֵשַׁע וְאַרְבָּעִים מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לִפְנוֹת אַחַר עֲבוֹדָה זָרָה; (ב) שֶׁלֹּא לָתוּר אַחַר הִרְהוּר הַלֵּב וּרְאִיַּת הָעֵינַיִם; (ג) שֶׁלֹּא לְגַדַּף; (ד) שֶׁלֹּא יַעֲבֹד אוֹתָהּ כְּדֶרֶךְ עֲבוֹדָתָהּ; (ה) שֶׁלֹּא יִשְׁתַּחֲוֶה לָהּ; (ו) שֶׁלֹּא לַעֲשׂוֹת פֶּסֶל לְעַצְמוֹ; (ז) שֶׁלֹּא לַעֲשׂוֹת פֶּסֶל אַפִלּוּ לַאֲחֵרִים; (ח) שֶׁלֹּא לַעֲשׂוֹת צוּרוֹת אַפִלּוּ לְנוֹאי; (ט) שֶׁלֹּא לְהַדִּיחַ אֲחֵרִים אַחֲרֶיהָ; (י) לִשְׂרֹף עִיר הַנִּדַּחַת; (יא) שֶׁלֹּא לִבְנוֹתָהּ; (יב) שֶׁלֹּא לֵהָנוֹת מִכָּל מְמוֹנָהּ; (יג) שֶׁלֹּא לְהַסִּית יָחִיד לְעָבְדָהּ; (יד) שֶׁלֹּא לֶאֱהֹב הַמַּסִּית; (טו) שֶׁלֹּא לַעֲזֹב שִׂנְאָתוֹ; (טז) שֶׁלֹּא לְהַצִּילוֹ; (יז) שֶׁלֹּא לְלַמַּד עָלָיו זְכוּת; (יח) שֶׁלֹּא יִמָּנַע מִלְּלַמַּד עָלָיו חוֹבָה; (יט) שֶׁלֹּא לְהִתְנַבֵּא בִּשְׁמָהּ; (כ) שֶׁלֹּא לִשְׁמֹעַ מִן הַמִּתְנַבֵּא בִּשְׁמָהּ; (כא) שֶׁלֹּא לְהִתְנַבֵּא בְּשֶׁקֶר, וְאַפִלּוּ בְּשֵׁם ה'; (כב) שֶׁלֹּא לָגוּר מֵהֲרִיגַת נְבִיא שֶׁקֶר; (כג) שֶׁלֹּא לִשָּׁבַע בְּשֵׁם עֲבוֹדָה זָרָה; (כד) שֶׁלֹּא לַעֲשׂוֹת אוֹב; (כה) שֶׁלֹּא לַעֲשׂוֹת יִדְּעוֹנִי; (כו) שֶׁלֹּא לְהַעְבִיר לַמֹּלֶךְ; (כז) שֶׁלֹּא לְהָקִים מַצֵּבָה; (כח) שֶׁלֹּא לְהִשְׁתַּחֲווֹת עַל אֶבֶן מַשְׂכִּית; (כט) שֶׁלֹּא לִטַּע אֲשֵׁרָה; (ל) לְאַבַּד עֲבוֹדָה זָרָה וְכָל הַנַּעֲשֶׂה בִּשְׁבִילָהּ; (לא) שֶׁלֹּא לֵהָנוֹת בַּעֲבוֹדָה זָרָה וּבְכָל מְשַׁמְּשֶׁיהָ; (לב) שֶׁלֹּא לֵהָנוֹת בְּצִפּוּיֵי נֶעְבָּד; (לג) שֶׁלֹּא לִכְרֹת בְּרִית לְעוֹבְדֵי עֲבוֹדָה זָרָה; (לד) שֶׁלֹּא לָחֹן עֲלֵיהֶן; (לה) שֶׁלֹּא יֵשְׁבוּ בְּאַרְצֵנוּ; (לו) שֶׁלֹּא לְהִדַּמּוֹת בְּמִנְהֲגוֹתָם וּבְמַלְבּוּשָׁם; (לז) שֶׁלֹּא לְנַחַשׁ; (לח) שֶׁלֹּא לִקְסֹם; (לט) שֶׁלֹּא לְעוֹנֵן; (מ) שֶׁלֹּא לַחְבֹּר חֶבֶר; (מא) שֶׁלֹּא לִדְרֹשׁ אֶל הַמֵּתִים; (מב) שֶׁלֹּא לִשְׁאֹל בְּאוֹב; (מג) שֶׁלֹּא לִשְׁאֹל בְּיִדְּעוֹנִי; (מד) שֶׁלֹּא לְכַשַּׁף; (מה) שֶׁלֹּא לְהַקִּיף פְּאַת רֹאשׁ; (מו) שֶׁלֹּא לְהַשְׁחִית פְּאַת זָקָן; (מז) שֶׁלֹּא יַעְדֶּה אִישׁ עֲדִי אִשָּׁה; (מח) שֶׁלֹּא תַעְדֶּה אִשָּׁה עֲדִי אִישׁ; (מט) שֶׁלֹּא לִכְתֹּב קַעֲקַע; (נ) שֶׁלֹּא לְהִתְגּוֹדֵד; (נא) שֶׁלֹּא לַעֲשׂוֹת קָרְחָה עַל מֵת.&nbsp; וּבֵאוּר כָּל הַמִּצְווֹת הָאֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק א</h2>

<p><b>א,א</b>&nbsp;&nbsp;בִּימֵי אֱנוֹשׁ טָעוּ בְּנֵי הָאָדָם טְעוּת גְּדוֹלָה, וְנִבְעֲרָה עֲצַת חַכְמֵי אוֹתוֹ הַדּוֹר; וֶאֱנוֹשׁ עַצְמוֹ, מִן הַטּוֹעִים.&nbsp; וְזוֹ הָיְתָה טְעוּתָם:&nbsp; אָמְרוּ הוֹאִיל וְהָאֵל בָּרָא כּוֹכָבִים אֵלּוּ וְגַלְגַּלִּים אֵלּוּ לְהַנְהִיג אֶת הָעוֹלָם, וּנְתָנָם בַּמָּרוֹם, וְחָלַק לָהֶם כָּבוֹד, וְהֶם שַׁמָּשִׁים הַמְּשַׁמְּשִׁים לְפָנָיו--רְאוּיִים הֶם לְשַׁבְּחָם וּלְפָאֲרָם, וְלַחְלֹק לָהֶם כָּבוֹד.&nbsp; וְזֶה הוּא רְצוֹן הָאֵל בָּרוּךְ הוּא, לְגַדַּל וּלְכַבַּד מִי שֶׁגִּדְּלוֹ וְכִבְּדוֹ, כְּמוֹ שֶׁהַמֶּלֶךְ רוֹצֶה לְכַבַּד עֲבָדָיו וְהָעוֹמְדִים לְפָנָיו, וְזֶה הוּא כִּבּוּדוֹ שֶׁלַּמֶּלֶךְ.</p>

<p><b>א,ב</b>&nbsp;&nbsp;כֵּיוָן שֶׁעָלָה דָּבָר זֶה עַל לִבָּם, הִתְחִילוּ לִבְנוֹת לַכּוֹכָבִים הֵיכָלוֹת, וּלְהַקְרִיב לָהֶם קָרְבָּנוֹת, וּלְשַׁבְּחָם וּלְפָאֲרָם בִּדְבָרִים, וּלְהִשְׁתַּחֲווֹת לְמוּלָן--כְּדֵי לְהַשִּׂיג רְצוֹן הַבּוֹרֵא, בְּדַעְתָּם הָרָעָה.&nbsp; וְזֶה, הָיָה עִיקַר עֲבוֹדָה זָרָה.</p>

<p><b>א,ג</b>&nbsp;&nbsp;וְכָּךְ הֶם אוֹמְרִים עוֹבְדֶיהָ הַיּוֹדְעִים עִיקָרָהּ, לֹא שְׁהֶם אוֹמְרִים שְׁאֵין שָׁם אֱלוֹהַּ אֵלָא כּוֹכָב זֶה.&nbsp; הוּא שֶׁיִּרְמְיָהוּ אוֹמֵר "מִי לֹא יִרָאֲךָ מֶלֶךְ הַגּוֹיִם, כִּי לְךָ יָאָתָה .&nbsp;.&nbsp;." (ירמיהו י,ז-ח)--כְּלוֹמַר, הַכֹּל יוֹדְעִין שֶׁאַתָּה הוּא הָאֵל לְבַדָּךְ; אֲבָל טְעוּתָם וּכְסִילוּתָם, שֶׁמְּדַמִּין שֶׁזֶּה הַהֶבֶל רְצוֹנָךְ הוּא.</p>

<p><b>א,ד</b>&nbsp;&nbsp;[ב] וְאַחַר שֶׁאָרְכוּ הַיָּמִים, עָמְדוּ בִּבְנֵי אָדָם נְבִיאֵי שֶׁקֶר, וְאָמְרוּ שֶׁהָאֵל צִוָּה לָהֶם וְאָמַר לָהֶם:&nbsp; עִבְדוּ כּוֹכָב פְּלוֹנִי, אוֹ כָּל הַכּוֹכָבִים, וְהַקְרִיבוּ לוֹ וְנַסְּכוּ לוֹ כָּךְ וְכָּךְ, וּבְנוּ לוֹ הֵיכָל וַעֲשׂוּ צוּרָתוֹ כְּדֵי לְהִשְׁתַּחֲווֹת לָהּ--כָּל הָעָם הַנָּשִׁים וְהַקְּטַנִּים וּשְׁאָר עַם הָאָרֶץ.&nbsp; וּמוֹדִיעַ לָהֶם צוּרָה שֶׁבָּדָה מִלִּבּוֹ, וְאוֹמֵר זוֹ הִיא צוּרַת הַכּוֹכָב הַפְּלוֹנִי שֶׁהוֹדִיעוּהוּ בִּנְבוּאָתוֹ.</p>

<p><b>א,ה</b>&nbsp;&nbsp;וְהִתְחִילוּ עַל דֶּרֶךְ זוֹ לַעֲשׂוֹת צוּרוֹת בַּהֵיכָלוֹת וְתַחַת הָאִילָנוֹת וּבְרָאשֵׁי הֶהָרִים וְעַל הַגְּבָעוֹת, וּמִתְקַבְּצִים וּמִשְׁתַּחֲוִים לָהֶם; וְאוֹמְרִין לְכָל הָעָם שֶׁזּוֹ הַצּוּרָה מְטִיבָה וּמְרִיעָה, וְרָאוּי לְעָבְדָהּ וּלְיִרְאָה מִמֶּנָּה.&nbsp; וְהַכּוּמָרִין אוֹמְרִין לָהֶם שֶׁבַּעֲבוֹדָה זוֹ, תִּרְבּוּ וְתַצְלִיחוּ; וְעָשׂוּ כָּךְ וְכָּךְ, וְאַל תַּעֲשׂוּ כָּךְ וְכָּךְ.</p>

<p><b>א,ו</b>&nbsp;&nbsp;וְהִתְחִילוּ כּוֹזְבִים אֲחֵרִים, לַעֲמֹד וְלוֹמַר שֶׁהַכּוֹכָב עַצְמוֹ אוֹ הַגַּלְגַּל עַצְמוֹ אוֹ הַמַּלְאָךְ דִּבַּר עִמָּהֶם וְאָמַר לָהֶם, עִבְדוּנִי בְּכָּךְ וְכָּךְ, וְהוֹדִיעַ לָהֶם דֶּרֶךְ עֲבוֹדָתוֹ, וַעֲשׂוּ כָּךְ, וְאַל תַּעֲשׂוּ כָּךְ.&nbsp; וּפָשַׁט דָּבָר זֶה בְּכָל הָעוֹלָם, לַעֲבֹד אֶת הַצּוּרוֹת בַּעֲבוֹדוֹת מְשֻׁנּוֹת זוֹ מִזּוֹ, וּלְהַקְרִיב לָהֶן, וּלְהִשְׁתַּחֲווֹת.</p>

<p><b>א,ז</b>&nbsp;&nbsp;וְכֵיוָן שֶׁאָרְכוּ הַיָּמִים, נִשְׁתַּקַּע הַשֵּׁם הַנִּכְבָּד וְהַנּוֹרָא מִפִּי כָּל הַיְּקוּם וּמִדַּעְתָּם, וְלֹא הִכִּירוּהוּ:&nbsp; וְנִמְצְאוּ כָּל עַם הָאָרֶץ וְהַנָּשִׁים וְהַקְּטַנִּים, אֵינָן יוֹדְעִין אֵלָא הַצּוּרָה שֶׁלְּעֵץ וְאֶבֶן וְהַהֵיכָל שֶׁלְּבִנְיָן, שֶׁנִּתְחַנְּכוּ מִקַּטְנוּתָן לְהִשְׁתַּחֲווֹת לָהֶן וּלְעָבְדָן, וּלְהִשָּׁבַע בִּשְׁמָן.</p>

<p><b>א,ח</b>&nbsp;&nbsp;וְהַחֲכָמִים שֶׁהָיוּ בָּהֶן כְּגוֹן הַכּוּמָרִין וְכַיּוֹצֶא בָּהֶן, מְדַמִּין שְׁאֵין שָׁם אֱלוֹהַּ אֵלָא הַכּוֹכָבִים וְהַגַּלְגַּלִּים שֶׁנַּעֲשׂוּ הַצּוּרוֹת הָאֵלּוּ בִּגְלָלָן וְלִדְמוּתָן.&nbsp; אֲבָל צוּר הָעוֹלָמִים, לֹא הָיָה שָׁם מַכִּירוֹ וְלֹא יוֹדְעוֹ, אֵלָא יְחִידִים בָּעוֹלָם, כְּגוֹן חֲנוֹךְ וּמְתוּשֶׁלַח וְנוֹחַ וְשֵׁם וְעֵבֶר.&nbsp; וְעַל דֶּרֶךְ זוֹ, הָיָה הָעוֹלָם מִתְגַּלְגֵּל וְהוֹלֵךְ, עַד שֶׁנֻּלַּד עַמּוּדוֹ שֶׁלָּעוֹלָם, שְׁהוּא אַבְרָהָם אָבִינוּ עָלָיו הַשָּׁלוֹם.</p>

<p><b>א,ט</b>&nbsp;&nbsp;[ג] כֵּיוָן שֶׁנִּגְמַל אֵיתָן זֶה, הִתְחִיל לְשׁוֹטֵט בְּדַעְתּוֹ וְהוּא קָטָן, וְלַחְשֹׁב בַּיּוֹם וּבַלַּיְלָה, וְהָיָה תָּמֵהַּ:&nbsp; הֵיאַךְ אִפְשָׁר שֶׁיִּהְיֶה הַגַּלְגַּל הַזֶּה נוֹהֵג תָּמִיד, וְלֹא יִהְיֶה לוֹ מַנְהִיג; וּמִי יְסַבַּב אוֹתוֹ, לְפִי שְׁאֵי אִפְשָׁר שֶׁיְּסַבַּב אֶת עַצְמוֹ.&nbsp; וְלֹא הָיָה לוֹ לֹא מְלַמֵּד וְלֹא מוֹדִיעַ דָּבָר, אֵלָא מֻשְׁקָע בְּאוּר כַּשְׂדִּים בֵּין עוֹבְדֵי עֲבוֹדָה זָרָה הַטִּפְּשִׁים.</p>

<p><b>א,י</b>&nbsp;&nbsp;וְאָבִיו וְאִמּוֹ וְכָל הָעָם עוֹבְדִים עֲבוֹדָה זָרָה, וְהוּא הָיָה עוֹבֵד עִמָּהֶן.&nbsp; וְלִבּוֹ מְשׁוֹטֵט וּמֵבִין, עַד שֶׁהִשִּׂיג דֶּרֶךְ הָאֱמֶת, וְהֵבִין קַו הַצֶּדֶק, מִדַּעְתּוֹ הַנְּכוֹנָה; וְיָדַע שֶׁיֵּשׁ שָׁם אֱלוֹהַּ אֶחָד, וְהוּא מַנְהִיג הַגַּלְגַּל, וְהוּא בָּרָא הַכֹּל, וְאֵין בְּכָל הַנִּמְצָא אֱלוֹהַּ חוּץ מִמֶּנּוּ.</p>

<p><b>א,יא</b>&nbsp;&nbsp;וְיָדַע שֶׁכָּל הָעָם טוֹעִים, וְדָבָר שֶׁגָּרַם לָהֶם לִטְעוֹת, זֶה שֶׁעוֹבְדִים אֶת הַכּוֹכָבִים וְאֶת הַצּוּרוֹת, עַד שֶׁאָבַד הָאֱמֶת מִדַּעְתָּם; וּבֶן אַרְבָּעִים שָׁנָה, הִכִּיר אַבְרָהָם אֶת בּוֹרְאוֹ.</p>

<p><b>א,יב</b>&nbsp;&nbsp;כֵּיוָן שֶׁהִכִּיר וְיָדַע, הִתְחִיל לְהָשִׁיב תְּשׁוּבוֹת עַל בְּנֵי אוּר כַּשְׂדִּים וְלַעֲרֹךְ דִּין עִמָּהֶם, וְלוֹמַר שְׁאֵין זוֹ דֶּרֶךְ הָאֱמֶת, שֶׁאַתֶּם הוֹלְכִים בָּהּ.&nbsp; וְשִׁבַּר הַצְּלָמִים, וְהִתְחִיל לְהוֹדִיעַ לָעָם, שְׁאֵין רָאוּי לַעֲבֹד אֵלָא לֶאֱלוֹהַּ הָעוֹלָם, וְלוֹ רָאוּי לְהִשְׁתַּחֲווֹת וּלְהַקְרִיב וּלְנַסַּךְ--כְּדֵי שֶׁיַּכִּירוּהוּ כָּל הַבְּרוּאִים הַבָּאִים; וְרָאוּי לְאַבַּד וּלְשַׁבַּר כָּל הַצּוּרוֹת, כְּדֵי שֶׁלֹּא יִטְעוּ בָּהֶן כָּל הָעָם, כְּמוֹ אֵלּוּ שְׁהֶן מְדַמִּין, שְׁאֵין שָׁם אֱלוֹהַּ אֵלָא אֵלּוּ.</p>

<p><b>א,יג</b>&nbsp;&nbsp;כֵּיוָן שֶׁגָּבַר עֲלֵיהֶם בִּרְאָיוֹתָיו, בִּקַּשׁ הַמֶּלֶךְ לְהָרְגוֹ; נַעֲשָׂה לוֹ נֵס, וְיָצָא לְחָרָן.&nbsp; וְהִתְחִיל לַעֲמֹד וְלִקְרוֹת בְּקוֹל גָּדוֹל לְכָל הָעָם, וּלְהוֹדִיעָם שֶׁיֵּשׁ אֱלוֹהַּ אֶחָד לְכָל הָעוֹלָם, וְלוֹ רָאוּי לַעֲבֹד.&nbsp; וְהָיָה מְהַלֵּךְ וְקוֹרֶא וּמְקַבֵּץ הָעָם מֵעִיר לְעִיר וּמִמַּמְלָכָה לְמַמְלָכָה, עַד שֶׁהִגִּיעַ לְאֶרֶץ כְּנַעַן, וְהוּא קוֹרֶא, שֶׁנֶּאֱמָר "וַיִּקְרָא-שָׁם--בְּשֵׁם ה', אֵל עוֹלָם" (בראשית כא,לג).</p>

<p><b>א,יד</b>&nbsp;&nbsp;וְכֵיוָן שֶׁהָיוּ הָעָם מִתְקַבְּצִין לוֹ וְשׁוֹאֲלִין לוֹ עַל דְּבָרָיו, הָיָה מוֹדִיעַ לְכָל אֶחָד וְאֶחָד לְפִי דַּעְתּוֹ עַד שֶׁיַּחְזִירֵהוּ לְדֶרֶךְ הָאֱמֶת, עַד שֶׁנִּתְקַבְּצוּ אֵלָיו אֲלָפִים וּרְבָבוֹת, וְהֶם אַנְשֵׁי בֵּית אַבְרָהָם.&nbsp; וְשָׁתַל בְּלִבָּם הָעִיקָר הַגָּדוֹל הַזֶּה, וְחִבַּר בּוֹ סְפָרִים.&nbsp; וְהוֹדִיעוֹ לְיִצְחָק בְּנוֹ, וְיָשַׁב יִצְחָק מְלַמֵּד וּמַחְזִיר; וְיִצְחָק הוֹדִיעוֹ לְיַעֲקוֹב וּמִנָּהוּ לְלַמַּד, וְיָשַׁב מְלַמֵּד וּמַחְזִיר כָּל הַנִּלְוִים אֵלָיו.</p>

<p><b>א,טו</b>&nbsp;&nbsp;וְיַעֲקוֹב אָבִינוּ לִמַּד בָּנָיו כֻּלָּם, וְהִבְדִּיל לֵוִי וּמִנָּהוּ רֹאשׁ, וְהוֹשִׁיבוֹ בִּישִׁיבָה לְלַמַּד דֶּרֶךְ ה', וְלִשְׁמֹר מִצְווֹת אַבְרָהָם; וְצִוָּה אֶת בָּנָיו שֶׁלֹּא יַפְסִיקוּ מִבְּנֵי לֵוִי מְמֻנֶּה אַחַר מְמֻנֶּה, כְּדֵי שֶׁלֹּא יִשְׁתַּכַּח הַלִּמּוּד.</p>

<p><b>א,טז</b>&nbsp;&nbsp;וְהָיָה הַדָּבָר הוֹלֵךְ וּמִתְגַּבֵּר בִּבְנֵי יַעֲקוֹב וּבַנִּלְוִים עֲלֵיהֶם, וְנֶעֱשָׂת בָּעוֹלָם אֻמָּה שְׁהִיא יוֹדַעַת אֶת ה', עַד שֶׁאָרְכוּ הַיָּמִים לְיִשְׂרָאֵל בְּמִצְרַיִם, וְחָזְרוּ לִלְמֹד מַעֲשֵׂיהֶם וְלַעֲבֹד עֲבוֹדָה זָרָה כְּמוֹתָן--חוּץ מִשֵּׁבֶט לֵוִי, שֶׁעָמַד בְּמִצְווֹת אָבוֹת; וּמֵעוֹלָם, לֹא עָבַד שֵׁבֶט לֵוִי עֲבוֹדָה זָרָה.</p>

<p><b>א,יז</b>&nbsp;&nbsp;וְכִמְעַט קָט הָיָה, וְהָעִיקָר שֶׁשָּׁתַל אַבְרָהָם נֶעְקַר; וְחוֹזְרִין בְּנֵי יַעֲקוֹב לִטְעוּת הָעַמִּים, וּתְעִיָּתָם.&nbsp; וּמֵאַהֲבַת ה' אוֹתָנוּ, וּמִשָּׁמְרוֹ אֶת הַשְּׁבוּעָה לְאַבְרָהָם אָבִינוּ, עָשָׂה מֹשֶׁה רַבֵּנוּ וְרִבָּן שֶׁלְּכָל הַנְּבִיאִים, וּשְׁלָחוֹ.</p>

<p><b>א,יח</b>&nbsp;&nbsp;כֵּיוָן שֶׁנִּתְנַבֵּא מֹשֶׁה רַבֵּנוּ, וּבָחַר ה' בְּיִשְׂרָאֵל לְנַחֲלָה, הִכְתִּירָן בַּמִּצְווֹת וְהוֹדִיעָם דֶּרֶךְ עֲבוֹדָתוֹ, וּמַה יִהְיֶה מִשְׁפַּט עֲבוֹדָה זָרָה וְכָל הַטּוֹעִים אַחֲרֶיהָ.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ב</h2>

<p><b>ב,א</b>&nbsp;&nbsp;עִיקַר הַצִּוּוּי בַּעֲבוֹדָה זָרָה, שֶׁלֹּא לַעֲבֹד אֶחָד מִכָּל הַבְּרוּאִים--לֹא מַלְאָךְ, וְלֹא גַּלְגַּל, וְלֹא כּוֹכָב, וְלֹא אֶחָד מֵאַרְבַּע הַיְּסוֹדוֹת, וְלֹא אֶחָד מִכָּל הַנִּבְרָאִים מֵהֶם.&nbsp; וְאַף עַל פִּי שֶׁהָעוֹבֵד יוֹדֵעַ שֶׁה' הוּא הָאֱלֹהִים, וְהוּא עוֹבֵד הַנִּבְרָא הַזֶּה עַל דֶּרֶךְ שֶׁעָבַד אֱנוֹשׁ וְאַנְשֵׁי דּוֹרוֹ תְּחִלָּה--הֲרֵי זֶה עוֹבֵד עֲבוֹדָה זָרָה.</p>

<p><b>ב,ב</b>&nbsp;&nbsp;וְעִנְיָן זֶה, הוּא שֶׁהִזְהִירָה עָלָיו תּוֹרָה וְאָמְרָה "וּפֶן-תִּשָּׂא עֵינֶיךָ הַשָּׁמַיְמָה, וְרָאִיתָ אֶת-הַשֶּׁמֶשׁ וְאֶת-הַיָּרֵחַ וְאֶת-הַכּוֹכָבִים .&nbsp;.&nbsp;. אֲשֶׁר חָלַק ה' אֱלֹהֶיךָ, אֹתָם, לְכֹל הָעַמִּים" (דברים ד,יט):&nbsp; כְּלוֹמַר שֶׁמֶּא תָּשׁוּט בְּעֵין לִבָּךְ וְתִרְאֶה שֶׁאֵלּוּ הֶם הַמַּנְהִיגִים אֶת הָעוֹלָם, וְהֶם שֶׁחָלַק ה' אוֹתָם לְכָל הָעַמִּים לִהְיוֹתָם חַיִּים וְהוֹוִים וְנִפְסָדִים כְּמִנְהָגוֹ שֶׁלָּעוֹלָם; וְתֹאמַר שֶׁרָאוּי לְהִשְׁתַּחֲווֹת לָהֶן, וּלְעָבְדָן.&nbsp; וּבְעִנְיָן זֶה צִוָּה וְאָמַר "הִשָּׁמְרוּ לָכֶם, פֶּן יִפְתֶּה לְבַבְכֶם" (דברים יא,טז)--כְּלוֹמַר שֶׁלֹּא תִטְעוּ בְּהִרְהוּרֵי הַלֵּב לַעֲבֹד אֵלּוּ, לִהְיוֹתָם סִרְסוּר בֵּינֵיכֶם וּבֵין הַבּוֹרֵא.</p>

<p><b>ב,ג</b>&nbsp;&nbsp;[ב] סְפָרִים רַבִּים חִבְּרוּ עוֹבְדֵי עֲבוֹדָה זָרָה בַּעֲבוֹדָתָהּ, הֵיאַךְ עִיקַר עֲבוֹדָתָהּ וּמַה מִשְׁפָּטָהּ וּמַעֲשֶׂיהָ.&nbsp; צִוָּנוּ הַקָּדוֹשׁ בָּרוּךְ הוּא, שֶׁלֹּא לִקְרוֹת בְּאוֹתָן הַסְּפָרִים כְּלָל, וְלֹא נְהַרְהַר בָּהּ, וְלֹא בְּדָבָר מִדְּבָרֶיהָ.&nbsp; וְאַפִלּוּ לְהִסְתַּכַּל בִּדְמוּת הַצּוּרָה--אָסוּר, שֶׁנֶּאֱמָר "אַל-תִּפְנוּ, אֶל-הָאֱלִילִם" (ויקרא יט,ד).&nbsp; וּבְעִנְיָן זֶה נֶאֱמָר "וּפֶן-תִּדְרֹשׁ לֵאלֹהֵיהֶם לֵאמֹר, אֵיכָה יַעַבְדוּ" (דברים יב,ל)--שֶׁלֹּא תִשְׁאַל עַל דֶּרֶךְ עֲבוֹדָתָהּ הֵיאַךְ הִיא, וְאַף עַל פִּי שְׁאֵין אַתָּה עוֹבֵד:&nbsp; שֶׁדָּבָר זֶה גּוֹרֵם לָךְ לְהִפָּנוֹת אַחֲרֶיהָ וְלַעֲשׂוֹת כְּמוֹ שְׁהֶן עוֹשִׂין, שֶׁנֶּאֱמָר "וְאֶעֱשֶׂה-כֵּן, גַּם-אָנִי" (שם).&nbsp; [ג] וְכָל הַלָּאוִין הַלָּלוּ בְּעִנְיָן אֶחָד הֶן, וְהוּא שֶׁלֹּא יִפָּנֶה אַחַר עֲבוֹדָה זָרָה; וְכָל הַנִּפְנֶה אַחֲרֶיהָ בְּדֶרֶךְ שְׁהוּא עוֹשֶׂה בּוֹ מַעֲשֶׂה, הֲרֵי זֶה לוֹקֶה.</p>

<p><b>ב,ד</b>&nbsp;&nbsp;וְלֹא עֲבוֹדָה זָרָה בִּלְבָד הוּא שֶׁאָסוּר לְהִפָּנוֹת אַחֲרֶיהָ בְּמַחְשָׁבָה, אֵלָא כָּל מַחְשָׁבָה שֶׁגּוֹרֶמֶת לוֹ לָאָדָם לַעְקֹר עִיקָר מֵעִיקְרֵי הַתּוֹרָה--מֻזְהָרִין אָנוּ שֶׁלֹּא לְהַעֲלוֹתָהּ עַל לִבֵּנוּ, וְלֹא נַסִּיחַ דַּעְתֵּנוּ לְכָּךְ וְנַחְשֹׁב וְנִמָּשֵׁךְ אַחַר הִרְהוּרֵי הַלֵּב:&nbsp; מִפְּנֵי שֶׁדַּעְתּוֹ שֶׁלָּאָדָם קְצָרָה, וְלֹא כָּל הַדֵּעוֹת יְכוּלוֹת לְהַשִּׂיג הָאֱמֶת עַל בָּרְיוֹ; וְאִם יִמָּשֵׁךְ כָּל אָדָם אַחַר מַחְשְׁבוֹת לִבּוֹ, נִמְצָא מַחְרִיב אֶת הָעוֹלָם לְפִי קֹצֶר דַּעְתּוֹ.</p>

<p><b>ב,ה</b>&nbsp;&nbsp;כֵּיצַד:&nbsp; פְּעָמִים יָתוּר אַחַר עֲבוֹדָה זָרָה; וּפְעָמִים יַחְשֹׁב בְּיֵחוּד הַבּוֹרֵא, שֶׁמֶּא הוּא שֶׁמֶּא אֵינוּ, מַה לְמַעְלָה מַה לְמַטָּה, מַה לְפָנִים מַה לְאָחוֹר; וּפְעָמִים בַּנְּבוּאָה, שֶׁמֶּא הִיא אֱמֶת שֶׁמֶּא אֵינָהּ; וּפְעָמִים בַּתּוֹרָה, שֶׁמֶּא הִיא מִן הַשָּׁמַיִם שֶׁמֶּא אֵינָהּ.&nbsp; וְאֵינוּ יוֹדֵעַ הַמִּדּוֹת שֶׁיָּדוּן בָּהֶן עַד שֶׁיֵּדַע הָאֱמֶת עַל בָּרְיוֹ, וְנִמְצָא יוֹצֶא לִידֵי מִינוּת.</p>

<p><b>ב,ו</b>&nbsp;&nbsp;וְעַל עִנְיָן זֶה הִזְהִירָה תּוֹרָה, וְנֶאֱמָר בָּהּ "וְלֹא-תָתוּרוּ אַחֲרֵי לְבַבְכֶם, וְאַחֲרֵי עֵינֵיכֶם, אֲשֶׁר-אַתֶּם זֹנִים, אַחֲרֵיהֶם" (במדבר טו,לט)--כְּלוֹמַר לֹא יִמָּשֵׁךְ כָּל אֶחָד מִכֶּם אַחַר דַּעְתּוֹ הַקְּצָרָה, וִידַמֶּה שֶׁמַּחְשַׁבְתּוֹ מַשֶּׂגֶת הָאֱמֶת.&nbsp; כָּךְ אָמְרוּ חֲכָמִים, "אַחֲרֵי לְבַבְכֶם", זוֹ מִינוּת; "וְאַחֲרֵי עֵינֵיכֶם", זוֹ זְנוּת.&nbsp; וְלָאו זֶה, אַף עַל פִּי שְׁהוּא גּוֹרֵם לָאָדָם לְטָרְדוֹ מִן הָעוֹלָם הַבָּא, אֵין בּוֹ מַלְקוּת.</p>

<p><b>ב,ז</b>&nbsp;&nbsp;[ד] מִצְוַת עֲבוֹדָה זָרָה, כְּנֶגֶד כָּל הַמִּצְווֹת כֻּלָּן הִיא:&nbsp; שֶׁנֶּאֱמָר "וְכִי תִשְׁגּוּ--וְלֹא תַעֲשׂוּ, אֵת כָּל-הַמִּצְוֺת .&nbsp;.&nbsp;." (במדבר טו,כב)--וּמִפִּי הַשְּׁמוּעָה לָמְדוּ, שֶׁבַּעֲבוֹדָה זָרָה הַכָּתוּב מְדַבֵּר.&nbsp; הַא לָמַדְתָּ, שֶׁכָּל הַמּוֹדֶה בַּעֲבוֹדָה זָרָה--כָּפַר בְּכָל הַתּוֹרָה כֻּלָּהּ, וּבְכָל הַנְּבִיאִים, וּבְכָל מַה שֶׁנִּצְטַוּוּ הַנְּבִיאִים, מֵאָדָם עַד סוֹף הָעוֹלָם:&nbsp; שֶׁנֶּאֱמָר "מִן-הַיּוֹם אֲשֶׁר צִוָּה ה', וָהָלְאָה--לְדֹרֹתֵיכֶם" (במדבר טו,כג).&nbsp; וְכָל הַכּוֹפֵר בַּעֲבוֹדָה זָרָה, מוֹדֶה בְּכָל הַתּוֹרָה כֻּלָּהּ; וְהִיא עִיקַר כָּל הַמִּצְווֹת, כֻּלָּן.</p>

<p><b>ב,ח</b>&nbsp;&nbsp;[ה] יִשְׂרָאֵל שֶׁעָבַד עֲבוֹדָה זָרָה--הֲרֵי הוּא כְּגוֹי לְכָל דָּבָר, וְאֵינוּ כְּיִשְׂרָאֵל שֶׁעָבַר עַל עֲבֵרָה שֶׁיֵּשׁ בָּהּ סְקֵלָה; וּמְשֻׁמָּד לַעֲבוֹדָה זָרָה, הֲרֵי הוּא מְשֻׁמָּד לְכָל הַתּוֹרָה כֻּלָּהּ.</p>

<p><b>ב,ט</b>&nbsp;&nbsp;וְכֵן הַמִּינִים מִיִּשְׂרָאֵל, אֵינָן כְּיִשְׂרָאֵל לְדָבָר מִן הַדְּבָרִים.&nbsp; וְאֵין מְקַבְּלִין אוֹתָן בִּתְשׁוּבָה, לְעוֹלָם--שֶׁנֶּאֱמָר "כָּל-בָּאֶיהָ, לֹא יְשׁוּבוּן; וְלֹא-יַשִּׂיגוּ, אָרְחוֹת חַיִּים" (משלי ב,יט).&nbsp; וְהַמִּינִים, הֶם הַתָּרִים אַחַר מַחְשְׁבוֹת לִבָּם בְּסִכְלוּת, בִּדְבָרִים שֶׁאָמַרְנוּ, עַד שֶׁנִּמְצְאוּ עוֹבְרִים עַל גּוּפֵי תּוֹרָה לְהַכְעִיס, בִּשְׁאָט בְּנֶפֶשׁ בְּיָד רָמָה; וְאוֹמְרִין, שְׁאֵין בְּזֶה עָווֹן.&nbsp; וְאָסוּר לְסַפַּר עִמָּהֶן וּלְהָשִׁיב עֲלֵיהֶן תְּשׁוּבָה כְּלָל, שֶׁנֶּאֱמָר "אַל-תִּקְרַב, אֶל-פֶּתַח בֵּיתָהּ" (משלי ה,ח).&nbsp; וּמַחְשֶׁבֶת מִין, לַעֲבוֹדָה זָרָה.</p>

<p><b>ב,י</b>&nbsp;&nbsp;[ו] כָּל הַמּוֹדֶה בַּעֲבוֹדָה זָרָה, שְׁהִיא אֱמֶת--אַף עַל פִּי שֶׁלֹּא עֲבָדָהּ, הֲרֵי זֶה מְחָרֵף וּמְגַדֵּף אֶת הַשֵּׁם הַנִּכְבָּד וְהַנּוֹרָא; וְאֶחָד הָעוֹבֵד עֲבוֹדָה זָרָה, וְאֶחָד הַמְּגַדֵּף אֶת הַשֵּׁם--שֶׁנֶּאֱמָר "וְהַנֶּפֶשׁ אֲשֶׁר-תַּעֲשֶׂה בְּיָד רָמָה, מִן-הָאֶזְרָח וּמִן-הַגֵּר--אֶת-ה', הוּא מְגַדֵּף" (במדבר טו,ל).&nbsp; לְפִיכָּךְ תּוֹלִין עוֹבֵד עֲבוֹדָה זָרָה, כְּמוֹ שֶׁתּוֹלִין אֶת הַמְּגַדֵּף; וּשְׁנֵיהֶם, נִסְקָלִין.</p>

<p><b>ב,יא</b>&nbsp;&nbsp;וּמִפְּנֵי זֶה כָּלַלְתִּי דִּין הַמְּגַדֵּף בְּהִלְכּוֹת עֲבוֹדָה זָרָה, שֶׁשְּׁנֵיהֶם כּוֹפְרִים בָּעִיקָר הֶן; [ז] וְאֵלּוּ הֶן דִּינֵי הַמְּגַדֵּף:</p>

<p><b>ב,יב</b>&nbsp;&nbsp;אֵין הַמְּגַדֵּף חַיָּב סְקֵלָה, עַד שֶׁיְּפָרַשׁ אֶת הַשֵּׁם הַמְּיֻחָד שֶׁלְּאַרְבַּע אוֹתִיּוֹת שְׁהוּא אֶלֶף דֶּלֶת נוּן יוֹד, וִיבָרַךְ אוֹתוֹ בְּשֵׁם מִן הַשֵּׁמוֹת שְׁאֵינָן נִמְחָקִין--שֶׁנֶּאֱמָר "וְנֹקֵב שֵׁם-ה' מוֹת יוּמָת" (ויקרא כד,טז), עַל הַשֵּׁם הַמְּיֻחָד חַיָּב סְקֵלָה; וְעַל שְׁאָר הַכִּנּוּיִין, בְּאַזְהָרָה.&nbsp; וְיֵשׁ מִי שֶׁמְּפָרֵשׁ שְׁאֵינוּ חַיָּב אֵלָא עַל שֵׁם יוֹד הֵא וָאו הֵא; וַאֲנִי אוֹמֵר שֶׁעַל שְׁנֵיהֶם, הוּא נִסְקָל.</p>

<p><b>ב,יג</b>&nbsp;&nbsp;[ח] אַזְהָרָה שֶׁלַּמְּגַדֵּף מְנַיִן, שֶׁנֶּאֱמָר "אֱלֹהִים, לֹא תְקַלֵּל" (שמות כב,כז).&nbsp; בְּכָל יוֹם וָיוֹם, דָּנִין אֶת הָעֵדִים בְּכִנּוּי יַכֶּה יוֹסֵי אֶת יוֹסֵי.&nbsp; נִגְמַר הַדִּין, מוֹצִיאִין אֶת כָּל הָאָדָם לַחוּץ; וְשׁוֹאֲלִין אֶת הַגָּדוֹל שֶׁבָּעֵדִים וְאוֹמְרִין לוֹ אֱמֹר מַה שֶׁשָּׁמַעְתָּ בַּפֵּרוּשׁ, וְהוּא אוֹמֵר, וְהַדַּיָּנִין עוֹמְדִין עַל רַגְלֵיהֶן, וְקוֹרְעִין וְלֹא מְאַחִין.&nbsp; וְהָעֵד הַשֵּׁנִי אוֹמֵר, אַף אֲנִי כְּמוֹתוֹ שָׁמַעְתִּי.&nbsp; וְאִם הָיוּ עֵדִים רַבִּים, צָרִיךְ כָּל אֶחָד וְאֶחָד מֵהֶן לוֹמַר, כְּזֶה שָׁמַעְתִּי.</p>

<p><b>ב,יד</b>&nbsp;&nbsp;[ט] מְגַדֵּף שֶׁחָזַר בּוֹ בְּתוֹךְ כְּדֵי דִּבּוּר, אֵינוּ כְּלוּם, אֵלָא כֵּיוָן שֶׁגִּדַּף בְּעֵדִים, נִסְקָל.&nbsp; מִי שֶׁגִּדַּף אֶת הַשֵּׁם בְּשֵׁם עֲבוֹדָה זָרָה, קַנָּאִין פּוֹגְעִין בּוֹ וְהוֹרְגִין אוֹתוֹ.&nbsp; וְאִם לֹא הֲרָגוּהוּ קַנָּאִין, וּבָא לְבֵית דִּין--אֵינוּ נִסְקָל:&nbsp; עַד שֶׁיְּבָרַךְ בְּשֵׁם מִן הַשֵּׁמוֹת הַמְּיֻחָדִין.</p>

<p><b>ב,טו</b>&nbsp;&nbsp;[י] כָּל הַשּׁוֹמֵעַ בִּרְכַת הַשֵּׁם, חַיָּב לִקְרֹעַ; וְאַפִלּוּ עַל בִּרְכַת הַכִּנּוּי, חַיָּב לִקְרֹעַ:&nbsp; וְהוּא, שֶׁיִּשְׁמְעֶנָּה מִיִּשְׂרָאֵל.&nbsp; וְאֶחָד הַשּׁוֹמֵעַ, אוֹ הַשּׁוֹמֵעַ מִן הַשּׁוֹמֵעַ.&nbsp; אֲבָל הַשּׁוֹמֵעַ מִן הַגּוֹי, אֵינוּ חַיָּב לִקְרֹעַ; וְלֹא קָרְעוּ אֶלְיָקִים וְשֶׁבְנָא, אֵלָא מִפְּנֵי שֶׁרַבְשָׁקֵה מְשֻׁמָּד הָיָה.</p>

<p><b>ב,טז</b>&nbsp;&nbsp;כָּל הָעֵדִים וְהַדַּיָּנִין, סוֹמְכִין יְדֵיהֶן אֶחָד אֶחָד עַל רֹאשׁ הַמְּגַדֵּף, וְאוֹמְרִין לוֹ, דָּמָךְ בְּרֹאשָׁךְ שֶׁאַתָּה גָּרַמְתָּ לָךְ.&nbsp; וְאֵין בְּכָל הֲרוּגֵי בֵּית דִּין, מִי שֶׁסּוֹמְכִין עָלָיו, אֵלָא מְגַדֵּף בִּלְבָד, שֶׁנֶּאֱמָר "וְסָמְכוּ כָל-הַשֹּׁמְעִים" (ויקרא כד,יד).
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ג</h2>

<p><b>ג,א</b>&nbsp;&nbsp;כָּל הָעוֹבֵד עֲבוֹדָה זָרָה בִּרְצוֹנוֹ--בְּזָדוֹן, חַיָּב כָּרֵת; וְאִם הָיוּ שָׁם עֵדִים וְהַתְרָאָה, נִסְקָל.&nbsp; וְאִם עָבַד בִּשְׁגָגָה, מֵבִיא חַטָּאת קְבוּעָה.</p>

<p><b>ג,ב</b>&nbsp;&nbsp;עֲבוֹדוֹת הַרְבֵּה קָבְעוּ עוֹבְדֵי עֲבוֹדָה זָרָה, לְכָל צֶלֶם וְצֶלֶם וּלְכָל צוּרָה וְצוּרָה, וַעֲבוֹדַת זֶה אֵינָהּ כַּעֲבוֹדַת זֶה--כְּגוֹן פְּעוֹר, שֶׁעֲבוֹדָתוֹ שֶׁיִּפְעֹר אָדָם עַצְמוֹ לוֹ; וּמֶרְקֻלְיָס, שֶׁעֲבוֹדָתוֹ שֶׁיִּזְרֹק לוֹ אֲבָנִים, אוֹ יְסַקַּל מִלְּפָנָיו אֲבָנִים.&nbsp; וְהַרְבֵּה עֲבוֹדוֹת כְּגוֹן אֵלּוּ, תִּקְּנוּ לִשְׁאָר צְלָמִים.</p>

<p><b>ג,ג</b>&nbsp;&nbsp;לְפִיכָּךְ הַפּוֹעֵר עַצְמוֹ לְמֶרְקֻלְיָס, אוֹ שֶׁזָּרַק אֶבֶן לִפְעוֹר--פָּטוּר:&nbsp; עַד שֶׁיַּעֲבֹד אוֹתוֹ דֶּרֶךְ עֲבוֹדָתוֹ, שֶׁנֶּאֱמָר "אֵיכָה יַעַבְדוּ הַגּוֹיִם הָאֵלֶּה אֶת-אֱלֹהֵיהֶם, וְאֶעֱשֶׂה-כֵּן, גַּם-אָנִי" (דברים יב,ל).</p>

<p><b>ג,ד</b>&nbsp;&nbsp;וּמִפְּנֵי זֶה הָעִנְיָן, צְרִיכִין בֵּית דִּין לֵידַע דַּרְכֵי הָעֲבוֹדוֹת, שְׁאֵין סוֹקְלִין עוֹבֵד עֲבוֹדָה זָרָה, עַד שֶׁיֵּדְעוּ שֶׁזּוֹ הִיא דֶּרֶךְ עֲבוֹדָתָהּ.&nbsp; [ג] וְאַזְהָרָה שֶׁלַּעֲבוֹדוֹת אֵלּוּ וְכַיּוֹצֶא בָּהֶן, הוּא שֶׁכָּתוּב "וְלֹא תָעָבְדֵם" (שמות כ,ד; שמות כג,כד; דברים ה,ח).</p>

<p><b>ג,ה</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר עֲבוֹדוֹת חוּץ מִמִּשְׁתַּחֲוֶה וְזוֹבֵחַ וּמְקַטֵּר וּמְנַסֵּךְ; אֲבָל הָעוֹבֵד בְּאַחַת מֵאַרְבַּע עֲבוֹדוֹת אֵלּוּ, לְאֶחָד מִכָּל מִינֵי עֲבוֹדָה זָרָה--חַיָּב, וְאַף עַל פִּי שְׁאֵין דֶּרֶךְ עֲבוֹדָתוֹ בְּכָּךְ.&nbsp; כֵּיצַד:&nbsp; הֲרֵי שֶׁנִּסַּךְ לִפְעוֹר אוֹ שֶׁזָּבַח לְמֶרְקֻלְיָס--חַיָּב, שֶׁנֶּאֱמָר "זֹבֵחַ לָאֱלֹהִים, יָחֳרָם" (שמות כב,יט).</p>

<p><b>ג,ו</b>&nbsp;&nbsp;זְבִיחָה בִּכְלַל עֲבוֹדוֹת הָיְתָה, וְלָמָּה יָצַאת--לוֹמַר לָךְ:&nbsp; מַה זְבִיחָה מְיֻחֶדֶת שֶׁעוֹבְדִין בָּהּ לַשֵּׁם, וְחַיָּב הַזּוֹבֵחַ לְאֵל אַחֵר סְקֵלָה עָלֶיהָ, בֵּין הָיְתָה דֶּרֶךְ עֲבוֹדָתָהּ בִּזְבִיחָה, אוֹ אֵינָהּ בִּזְבִיחָה; אַף כָּל עֲבוֹדָה שְׁהִיא מְיֻחֶדֶת לַשֵּׁם--אִם עָבַד בָּהּ לְאֵל אַחֵר, בֵּין שֶׁהָיְתָה דֶּרֶךְ עֲבוֹדָתָהּ בְּכָּךְ בֵּין שְׁאֵינָהּ בְּכָּךְ--חַיָּב עָלֶיהָ.&nbsp; לְכָּךְ נֶאֱמָר "לֹא תִשְׁתַּחֲוֶה, לְאֵל אַחֵר" (שמות לד,יד), לְחַיַּב עַל הַהִשְׁתַּחֲוָיָה, אַפִלּוּ אֵין דֶּרֶךְ עֲבוֹדָתוֹ בְּכָּךְ.&nbsp; וְהוּא הַדִּין לִמְקַטֵּר, וּמְנַסֵּךְ; וְזוֹרֵק וּמְנַסֵּךְ, אֶחָד הוּא.</p>

<p><b>ג,ז</b>&nbsp;&nbsp;[ד] סָפַת לָהּ צוֹאָה, אוֹ שֶׁנִּסַּךְ לָהּ עָבִיט שֶׁלְּמֵימֵי רַגְלַיִם--חַיָּב.&nbsp; שָׁחַט לָהּ חָגָב--פָּטוּר, אֵלָא אִם כֵּן הָיְתָה דֶּרֶךְ עֲבוֹדָתָהּ בְּכָּךְ; וְכֵן אִם שָׁחַט לָהּ בְּהֵמָה מְחֻסֶּרֶת אֵבֶר--פָּטוּר, אֵלָא אִם כֵּן הָיְתָה דֶּרֶךְ עֲבוֹדָתָהּ בְּכָּךְ.</p>

<p><b>ג,ח</b>&nbsp;&nbsp;עֲבוֹדָה זָרָה שֶׁעוֹבְדִין אוֹתָהּ בְּמַקֵּל--שִׁבַּר מַקֵּל בְּפָנֶיהָ--חַיָּב, וְנֶאֱסֶרֶת.&nbsp; זָרַק מַקֵּל בְּפָנֶיהָ--חַיָּב, וְאֵינָהּ נֶאֱסֶרֶת:&nbsp; שְׁאֵין זְרִיקַת הַמַּקֵל, כְּעֵין זְרִיקַת הַדָּם, שֶׁהֲרֵי הַמַּקֵל כְּמוֹת שְׁהוּא, וְהַדָּם מִתְפַּזֵּר.</p>

<p><b>ג,ט</b>&nbsp;&nbsp;הַמְּקַבֵּל עָלָיו אֶחָד מִכָּל מִינֵי עֲבוֹדָה זָרָה בֶּאֱלוֹהַּ, חַיָּב סְקֵלָה:&nbsp; אַפִלּוּ הִגְבִּיהַּ לְבֵנָה וְאָמַר לָהּ אֵלִי אַתְּ, וְכָל כַּיּוֹצֶא בְּדִבּוּר זֶה--חַיָּב; וְאַפִלּוּ חָזַר בּוֹ בְּתוֹךְ כְּדֵי דִּבּוּר, וְאָמַר אֵין זֶה אֵלִי--אֵין חֲזָרָתוֹ כְּלוּם, אֵלָא נִסְקָל.</p>

<p><b>ג,י</b>&nbsp;&nbsp;[ה] הָעוֹבֵד עֲבוֹדָה זָרָה כְּדַרְכָּהּ, וְאַפִלּוּ עָשָׂה דֶּרֶךְ בִּזָּיוֹן--חַיָּב.&nbsp; כֵּיצַד:&nbsp; הַפּוֹעֵר עַצְמוֹ לִפְעוֹר כְּדֵי לְבַזּוֹתוֹ, אוֹ זָרַק אֶבֶן לְמֶרְקֻלְיָס כְּדֵי לְבַזּוֹתוֹ--הוֹאִיל וַעֲבוֹדָתוֹ בְּכָּךְ--חַיָּב, וּמֵבִיא קָרְבָּן עַל שִׁגְגָתוֹ.</p>

<p><b>ג,יא</b>&nbsp;&nbsp;[ו] הָעוֹבֵד עֲבוֹדָה זָרָה מֵאַהֲבָה, כְּגוֹן שֶׁחָשַׁק בְּצוּרָה זוֹ מִפְּנֵי מְלַאכְתָּהּ שֶׁהָיְתָה נָאָה בְּיוֹתֵר, אוֹ שֶׁעֲבָדָהּ מִיִּרְאָתוֹ לָהּ, שֶׁמֶּא תָּרֵעַ לוֹ כְּמוֹ שְׁהֶן מְדַמִּין עוֹבְדֶיהָ שְׁהִיא מְטִיבָה וּמְרִיעָה--אִם קִבְּלָהּ עָלָיו בֶּאֱלוֹהַּ, חַיָּב סְקֵלָה; וְאִם עֲבָדָהּ כְּדֶרֶךְ עֲבוֹדָתָהּ אוֹ בְּאַחַת מֵאַרְבַּע עֲבוֹדוֹת מֵאַהֲבָה אוֹ מִיִּרְאָה, פָּטוּר.</p>

<p><b>ג,יב</b>&nbsp;&nbsp;הַמְּגַפֵּף עֲבוֹדָה זָרָה, וְהַמְּנַשֵּׁק לָהּ, וְהַמְּכַבֵּד וְהַמְּרַבֵּץ לְפָנֶיהָ, וְהַמַּרְחִיץ לָהּ, וְהַסָּךְ וְהַמַּלְבִּישׁ וְהַמַּנְעִיל, וְכָל כַּיּוֹצֶא בְּדִבְרֵי כָּבוֹד הָאֵלּוּ--עוֹבֵר בְּלֹא תַעֲשֶׂה, שֶׁנֶּאֱמָר "וְלֹא תָעָבְדֵם" (שמות כ,ד; שמות כג,כד; דברים ה,ח); וּדְבָרִים אֵלּוּ, בִּכְלַל עֲבוֹדָה הֶן.&nbsp; וְאַף עַל פִּי כֵן אֵינוּ לוֹקֶה עַל אַחַת מֵהֶן, לְפִי שְׁאֵינָן בַּפֵּרוּשׁ; וְאִם הָיְתָה דֶּרֶךְ עֲבוֹדָתָהּ בְּאֶחָד מִכָּל הַדְּבָרִים הָאֵלּוּ, וְעָשָׂהוּ לְעָבְדָהּ--חַיָּב.</p>

<p><b>ג,יג</b>&nbsp;&nbsp;[ז] יָשַׁב לוֹ קוֹץ בְּרַגְלוֹ בִּפְנֵי עֲבוֹדָה זָרָה--לֹא יָשֹׁחַ וְיִטְּלֶנּוּ, מִפְּנֵי שֶׁנִּרְאֶה כְּמִשְׁתַּחֲוֶה לָהּ; נִתְפַּזְּרוּ לוֹ מָעוֹת בְּפָנֶיהָ--לֹא יָשֹׁחַ וְיִטְּלֵם, מִפְּנֵי שֶׁנִּרְאֶה כְּמִשְׁתַּחֲוֶה לָהּ:&nbsp; אֵלָא יֵשֵׁב, וְאַחַר כָּךְ יִטֹּל.&nbsp; [ח] פַּרְצוּפוֹת הַמְּקַלְּחוֹת מַיִם בִּפְנֵי עֲבוֹדָה זָרָה--לֹא יַנִּיחַ פִּיו עַל פִּיהֶם וְיִשְׁתֶּה, מִפְּנֵי שֶׁנִּרְאֶה כִּמְנַשֵּׁק לַעֲבוֹדָה זָרָה.</p>

<p><b>ג,יד</b>&nbsp;&nbsp;[ט] הָעוֹשֶׂה עֲבוֹדָה זָרָה לְעַצְמוֹ--אַף עַל פִּי שֶׁלֹּא עֲשָׂאָהּ בְּיָדוֹ, וְאַף עַל פִּי שֶׁלֹּא עֲבָדָהּ--לוֹקֶה, שֶׁנֶּאֱמָר "לֹא-תַעֲשֶׂה לְךָ פֶסֶל, וְכָל-תְּמוּנָה" (שמות כ,ג).&nbsp; וְכֵן הָעוֹשֶׂה עֲבוֹדָה זָרָה בְּיָדוֹ לַאֲחֵרִים--אַפִלּוּ עָשָׂה אוֹתָהּ לַגּוֹי--לוֹקֶה, שֶׁנֶּאֱמָר "וֵאלֹהֵי מַסֵּכָה, לֹא תַעֲשׂוּ לָכֶם" (ויקרא יט,ד).&nbsp; לְפִיכָּךְ הָעוֹשֶׂה עֲבוֹדָה זָרָה בְּיָדוֹ לְעַצְמוֹ, לוֹקֶה שְׁתַּיִם.</p>

<p><b>ג,טו</b>&nbsp;&nbsp;[י] אָסוּר לַעֲשׂוֹת צוּרוֹת לְנוֹאי, וְאַף עַל פִּי שְׁאֵינָן עֲבוֹדָה זָרָה:&nbsp; שֶׁנֶּאֱמָר "לֹא תַעֲשׂוּן, אִתִּי:&nbsp; אֱלֹהֵי כֶסֶף וֵאלֹהֵי זָהָב" (שמות כ,יט)--כְּלוֹמַר צוּרוֹת שֶׁלְּכֶסֶף וְשֶׁלְּזָהָב שְׁהֶן לְנוֹאי, כְּדֵי שֶׁלֹּא יִטְעוּ בָּהֶן הַטּוֹעִים וִידַמּוּ שְׁהֶן לַעֲבוֹדָה.&nbsp; וְאֵין אָסוּר לָצוּר לְנוֹאי, אֵלָא צוּרַת הָאָדָם בִּלְבָד.</p>

<p><b>ג,טז</b>&nbsp;&nbsp;לְפִיכָּךְ אֵין צָרִין, לֹא בְּעֵץ וְלֹא בְּסִיד וְלֹא בְּאֶבֶן, צוּרַת הָאָדָם:&nbsp; וְהוּא שֶׁתְּהֶא הַצּוּרָה בּוֹלֶטֶת, כְּגוֹן הַצִּיּוּר וְהַכִּיּוּר שֶׁבִּטְרַקְלִין וְכַיּוֹצֶא בָּהֶן; וְאִם צָר, לוֹקֶה.&nbsp; אֲבָל אִם הָיְתָה הַצּוּרָה מֻשְׁקַעַת, אוֹ צוּרָה שֶׁלְּסַמָּנִין כְּגוֹן הַצּוּרוֹת שֶׁעַל גַּבֵּי הַלּוּחוֹת וְהַטַּבְלָיוֹת, אוֹ צוּרוֹת שֶׁרוֹקְמִין בָּאָרִיג--הֲרֵי אֵלּוּ מֻתָּרוֹת.</p>

<p><b>ג,יז</b>&nbsp;&nbsp;[יא] טַבַּעַת שֶׁיֵּשׁ עָלֶיהָ חוֹתָם שְׁהוּא צוּרַת אָדָם--אִם הָיְתָה הַצּוּרָה בּוֹלֶטֶת--אָסוּר לְהַנִּיחָהּ, וּמֻתָּר לַחְתֹּם בָּהּ; וְאִם הָיְתָה הַצּוּרָה שׁוֹקַעַת--מֻתָּר לְהַנִּיחָהּ, וְאָסוּר לַחְתֹּם בָּהּ מִפְּנֵי שֶׁהַנֶּחְתָּם תֵּעָשֶׂה בּוֹ הַצּוּרָה בּוֹלֶטֶת.</p>

<p><b>ג,יח</b>&nbsp;&nbsp;וְכֵן אָסוּר לָצוּר דְּמוּת חַמָּה וּלְבָנָה כּוֹכָבִים וּמַזָּלוֹת וּמַלְאָכִים, שֶׁנֶּאֱמָר "לֹא תַעֲשׂוּן, אִתִּי" (שמות כ,יט)--לֹא תַעֲשׂוּן כִּדְמוּת שַׁמָּשִׁין הַמְּשַׁמְּשִׁין לְפָנַי בַּמָּרוֹם, וְאַפִלּוּ עַל הַלּוּחַ.</p>

<p><b>ג,יט</b>&nbsp;&nbsp;צוּרוֹת הַבְּהֵמוֹת וּשְׁאָר נֶפֶשׁ חַיָּה חוּץ מִן הָאָדָם, וְצוּרוֹת אִילָנוֹת וּדְשָׁאִים וְכַיּוֹצֶא בָּהֶן--מֻתָּר לָצוּר אוֹתָן, וְאַפִלּוּ הָיְתָה הַצּוּרָה בּוֹלֶטֶת.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ד</h2>

<p><b>ד,א</b>&nbsp;&nbsp;מַדִּיחֵי עִיר מִיִּשְׂרָאֵל--הֲרֵי אֵלּוּ נִסְקָלִין, אַף עַל פִּי שֶׁלֹּא עָבְדוּ עֲבוֹדָה זָרָה, אֵלָא הִדִּיחוּ אֶת יוֹשְׁבֵי עִירָם, עַד שֶׁעָבְדוּ אוֹתָהּ.&nbsp; וְאַנְשֵׁי הָעִיר הַמֻּדָּחִין, נֶהְרָגִין בְּסַיִף:&nbsp; וְהוּא שֶׁעָבְדוּ עֲבוֹדָה זָרָה, אוֹ שֶׁקִּבְּלוּהָ עֲלֵיהֶם בֶּאֱלוֹהַּ.&nbsp; וְאַזְהָרָה לַמַּדִּיחַ מְנַיִן, תִּלְמֹד לוֹמַר "לֹא יִשָּׁמַע עַל-פִּיךָ" (שמות כג,יג).</p>

<p><b>ד,ב</b>&nbsp;&nbsp;אֵין הָעִיר נַעֲשֵׂית עִיר הַנִּדַּחַת עַד שֶׁיִּהְיוּ מַדִּיחֶיהָ שְׁנַיִם אוֹ יָתֵר עַל שְׁנַיִם, שֶׁנֶּאֱמָר "יָצְאוּ אֲנָשִׁים בְּנֵי-בְלִיַּעַל" (דברים יג,יד); וְיִהְיוּ מַדִּיחֶיהָ מֵאוֹתוֹ הַשֵּׁבֶט וּמֵאוֹתָהּ הָעִיר, שֶׁנֶּאֱמָר "מִקִּרְבֶּךָ, וַיַּדִּיחוּ אֶת-יֹשְׁבֵי עִירָם" (שם).&nbsp; וְעַד שֶׁיַּדִּיחוּ רֻבָּהּ, וְיִהְיוּ הַמֻּדָּחִין מִמֵּאָה וְעַד רֻבּוֹ שֶׁלַּשֵּׁבֶט; אֲבָל אִם הֻדַּח רֻבּוֹ שֶׁלַּשֵּׁבֶט, דָּנִין אוֹתָהּ כִּיחִידִים:&nbsp; שֶׁנֶּאֱמָר "אַנְשֵׁי הָעִיר" (ראה דברים יג,טז)--לֹא כְּפָר קָטָן, וְלֹא כְּרָךְ גָּדוֹל; וְכָל פָּחוּת מִמֵּאָה כְּפָר, וְרֻבּוֹ שֶׁלַּשֵּׁבֶט כְּרָךְ גָּדוֹל.</p>

<p><b>ד,ג</b>&nbsp;&nbsp;וְכֵן אִם הִדִּיחוּהָ נָשִׁים אוֹ קְטַנִּים, אוֹ שֶׁהִדִּיחָהּ יָחִיד, אוֹ שֶׁהֻדַּח מֵעוּטָהּ, אוֹ שֶׁהֻדְּחוּ מֵאֵלֵיהֶן, אוֹ שֶׁהָיוּ מַדִּיחֶיהָ מֵחוּצָה לָהּ--אֵין דָּנִין בָּהּ דִּין עִיר הַנִּדַּחַת, אֵלָא הֲרֵי הֶם כִּיחִידִים שֶׁעָבְדוּ עֲבוֹדָה זָרָה:&nbsp; סוֹקְלִין כָּל מִי שֶׁעָבַד, וּמְמוֹנָם לְיוֹרְשֵׁיהֶם כִּשְׁאָר הֲרוּגֵי בֵּית דִּין.</p>

<p><b>ד,ד</b>&nbsp;&nbsp;[ג] אֵין דָּנִין דִּין עִיר הַנִּדַּחַת אֵלָא בֵּית דִּין הַגָּדוֹל שֶׁלְּשִׁבְעִים וְאֶחָד, שֶׁנֶּאֱמָר "וְהוֹצֵאתָ אֶת-הָאִישׁ הַהוּא אוֹ אֶת-הָאִשָּׁה הַהִיא אֲשֶׁר עָשׂוּ אֶת-הַדָּבָר הָרָע הַזֶּה, אֶל-שְׁעָרֶיךָ" (דברים יז,ה)--יְחִידִים נֶהְרָגִין בְּבֵית דִּין שֶׁלְּכָל שַׁעַר וְשַׁעַר, וְאֵין הַמְּרֻבִּין נֶהְרָגִין אֵלָא בְּבֵית דִּין הַגָּדוֹל.</p>

<p><b>ד,ה</b>&nbsp;&nbsp;[ד] אֵין אַחַת מֵעָרֵי מִקְלָט נַעֲשֵׂית עִיר הַנִּדַּחַת, שֶׁנֶּאֱמָר "בְּאַחַת עָרֶיךָ" (דברים יג,יג); וְלֹא יְרוּשָׁלַיִם נַעֲשֵׂית עִיר הַנִּדַּחַת, לְפִי שֶׁלֹּא נִתְחַלְּקָה לַשְּׁבָטִים.&nbsp; וְאֵין עוֹשִׂין עִיר הַנִּדַּחַת בַּסְּפָר, כְּדֵי שֶׁלֹּא יִכָּנְסוּ גּוֹיִים וְיַחְרִיבוּ אֶת אֶרֶץ יִשְׂרָאֵל.&nbsp; וְאֵין בֵּית דִּין אֶחָד עוֹשֶׂה שָׁלוֹשׁ עֲיָרוֹת הַנִּדָּחוֹת זוֹ בְּצַד זוֹ; אֲבָל אִם הָיוּ מְרֹחָקוֹת, עוֹשֶׂה.</p>

<p><b>ד,ו</b>&nbsp;&nbsp;[ה] אֵין עוֹשִׂין עִיר הַנִּדַּחַת, עַד שֶׁיַּדִּיחוּהָ מַדִּיחֶיהָ בִּלְשׁוֹן רַבִּים וְיֹאמְרוּ לָהֶן נֵלֵךְ וְנַעֲבֹד, אוֹ נֵלֵךְ וְנִזְבַּח, אוֹ נֵלֵךְ וּנְקַטַּר, אוֹ נֵלֵךְ וּנְנַסַּךְ, אוֹ נֵלֵךְ וְנִשְׁתַּחֲוֶה, אוֹ נֵלֵךְ וּנְקַבַּל בֶּאֱלוֹהַּ; וְהֶן שׁוֹמְעִין, וְעָבְדוּ אוֹתָהּ דֶּרֶךְ עֲבוֹדָתָהּ, אוֹ בְּאַחַת מֵאַרְבַּע עֲבוֹדוֹת, אוֹ שֶׁקִּבְּלוּ אוֹתָהּ בֶּאֱלוֹהַּ.</p>

<p><b>ד,ז</b>&nbsp;&nbsp;עִיר הַנִּדַּחַת שֶׁלֹּא נִתְקַיְּמוּ בָּהּ וּבְמַדִּיחֶיהָ כָּל הַתְּנָאִים הָאֵלּוּ, הֵיאַךְ עוֹשִׂין לָהֶן--מַתְרִין וּמְעִידִין בְּכָל אֶחָד וְאֶחָד שֶׁעָבַד מֵהֶן עֲבוֹדָה זָרָה, וְסוֹקְלִין אוֹתָן כִּיחִידִין; וּמְמוֹנָם לְיוֹרְשֵׁיהֶן.</p>

<p><b>ד,ח</b>&nbsp;&nbsp;[ו] וְהֵיאַךְ דִּין עִיר הַנִּדַּחַת, בִּזְמָן שֶׁתְּהֶא רְאוּיָה לֵעָשׂוֹת עִיר הַנִּדַּחַת--בֵּית דִּין הַגָּדוֹל שׁוֹלְחִין וְדוֹרְשִׁין וְחוֹקְרִין, עַד שֶׁיֵּדְעוּ בִּרְאָיָה בְּרוּרָה, שֶׁהֻדְּחָה כָּל הָעִיר אוֹ רֻבָּהּ, וְחָזְרוּ לַעֲבוֹדָה זָרָה.</p>

<p><b>ד,ט</b>&nbsp;&nbsp;אַחַר כָּךְ שׁוֹלְחִין לָהֶן שְׁנֵי תַּלְמִידֵי חֲכָמִים, לְהַזְהִיר אוֹתָן וּלְהַחְזִירָן.&nbsp; אִם חָזְרוּ וְעָשׂוּ תְּשׁוּבָה, מוּטָב; וְאִם עָמְדוּ בְּאִוַּלְתָּם, בֵּית דִּין מְצַוִּין לְכָל יִשְׂרָאֵל לַעֲלוֹת עֲלֵיהֶן לַצָּבָא, וְהֶן צָרִין עֲלֵיהֶן וְעוֹרְכִין עִמָּהֶן מִלְחָמָה, עַד שֶׁתִּבָּקַע הָעִיר.</p>

<p><b>ד,י</b>&nbsp;&nbsp;כְּשֶׁתִּבָּקַע הָעִיר, מִיָּד מַרְבִּין לָהֶן בָּתֵּי דִּינִין וְדָנִין אוֹתָן.&nbsp; כָּל מִי שֶׁבָּאוּ עָלָיו שְׁנֵי עֵדִים שֶׁעָבַד עֲבוֹדָה זָרָה אַחַר שֶׁהִתְרוּ בּוֹ, מַפְרִישִׁין אוֹתוֹ:&nbsp; אִם נִמְצְאוּ כָּל הָעוֹבְדִים מֵעוּטָהּ--סוֹקְלִין אוֹתָן, וּשְׁאָר הָעִיר נִצּוֹל; נִמְצְאוּ רֻבָּהּ--מַעֲלִין אוֹתָן לְבֵית דִּין הַגָּדוֹל וְגוֹמְרִין שָׁם דִּינָם, וְהוֹרְגִין כָּל אֵלּוּ שֶׁעָבְדוּ בְּסַיִף.&nbsp; וּמַכִּין אֶת כָּל נֶפֶשׁ אָדָם אֲשֶׁר בָּהּ לְפִי חֶרֶב, טַף וְנָשִׁים, אִם הֻדְּחָה כֻּלָּהּ; וְאִם נִמְצְאוּ הָעוֹבְדִים רֻבָּהּ, מַכִּין אֶת כָּל הַטַּף וְהַנָּשִׁים שֶׁלָּעוֹבְדִים לְפִי חֶרֶב.</p>

<p><b>ד,יא</b>&nbsp;&nbsp;וּבֵין שֶׁהֻדְּחָה כֻּלָּהּ בֵּין שֶׁהֻדְּחוּ רֻבָּהּ, סוֹקְלִין אֶת מַדִּיחֶיהָ.&nbsp; וּמְקַבְּצִין אֶת כָּל שְׁלָלָהּ אֶל תּוֹךְ רְחוֹבָהּ.&nbsp; אֵין לָהּ רְחוֹב, עוֹשִׂין לָהּ רְחוֹב; הָיָה רְחוֹבָהּ חוּצָה לָהּ, בּוֹנִין חוֹמָה חוּץ מִמֶּנּוּ עַד שֶׁיִּכָּנֵס לְתוֹכָהּ:&nbsp; שֶׁנֶּאֱמָר "אֶל-תּוֹךְ רְחֹבָהּ" (דברים יג,יז).&nbsp; וְהוֹרְגִין כָּל נֶפֶשׁ חַיָּה אֲשֶׁר בָּהּ.&nbsp; וְשׂוֹרְפִין אֶת כָּל שְׁלָלָהּ עִם הַמְּדִינָה בָּאֵשׁ; וּשְׂרֵפָתָהּ מִצְוַת עֲשֵׂה, שֶׁנֶּאֱמָר "וְשָׂרַפְתָּ בָאֵשׁ אֶת-הָעִיר וְאֶת-כָּל-שְׁלָלָהּ" (שם).</p>

<p><b>ד,יב</b>&nbsp;&nbsp;[ז] נִכְסֵי הַצַּדִּיקִים שֶׁבְּתוֹכָהּ, וְהֶן שְׁאָר יוֹשְׁבֵי הָעִיר שֶׁלֹּא הֻדְּחוּ עִם רֻבָּהּ--נִשְׂרָפִין בִּכְלַל שְׁלָלָהּ:&nbsp; הוֹאִיל וְיָשְׁבוּ שָׁם, מְמוֹנָן אָבַד.&nbsp; וְכָל הַנִּהְנֶה מִמֶּנָּה בְּכָל שְׁהוּא--לוֹקֶה אַחַת, שֶׁנֶּאֱמָר "וְלֹא-יִדְבַּק בְּיָדְךָ מְאוּמָה, מִן-הַחֵרֶם" (דברים יג,יח).&nbsp; [ח] וְעִיר הַנִּדַּחַת שֶׁהוּזָמוּ עֵדֶיהָ, כָּל הַמַּחְזִיק בִּנְכָסֶיהָ זָכָה; וּמֻתָּר לֵהָנוֹת בּוֹ, שֶׁהֲרֵי הוּזָמוּ.&nbsp; וְלָמָּה זָכָה בָּם--שֶׁכָּל אֶחָד וְאֶחָד כְּבָר הִפְקִיר מְמוֹנוֹ, מִשָּׁעָה שֶׁנִּגְמַר דִּינָהּ.</p>

<p><b>ד,יג</b>&nbsp;&nbsp;וְאֵינָהּ נִבְנֵית, לְעוֹלָם; וְכָל הַבּוֹנֶה אוֹתָהּ--לוֹקֶה, שֶׁנֶּאֱמָר "לֹא תִבָּנֶה עוֹד" (דברים יג,יז).&nbsp; וּמֻתָּר לַעֲשׂוֹתָהּ גִּנּוֹת וּפַרְדֵּסִים--שֶׁנֶּאֱמָר "לֹא תִבָּנֶה עוֹד", לֹא תִבָּנֶה מְדִינָה כְּמוֹת שֶׁהָיְתָה.</p>

<p><b>ד,יד</b>&nbsp;&nbsp;[ט] שְׁיָרָה הָעוֹבֶרֶת מִמָּקוֹם לְמָקוֹם, אִם עָבְרָה בְּעִיר הַנִּדַּחַת וְהֻדְּחָה עִמָּהּ--אִם שָׁהָת שָׁם שְׁלוֹשִׁים יוֹם--נֶהְרָגִין בְּסַיִף, וּמְמוֹנָם אָבַד; וְאִם לָאו--הֶן בִּסְקֵלָה, וּמְמוֹנָם לְיוֹרְשֵׁיהֶם.</p>

<p><b>ד,טו</b>&nbsp;&nbsp;[י] נִכְסֵי אַנְשֵׁי מְדִינָה אַחֶרֶת שֶׁהָיוּ מֻפְקָדִין בְּתוֹכָהּ--אַף עַל פִּי שֶׁקִּבְּלוּ עֲלֵיהֶן אַחְרָיוּת, אֵין נִשְׂרָפִין אֵלָא יַחְזְרוּ לְבַעְלֵיהֶן:&nbsp; שֶׁנֶּאֱמָר "שְׁלָלָהּ" (דברים יג,יז), וְלֹא שְׁלַל חֲבִרְתָּהּ.&nbsp; נִכְסֵי הָרְשָׁעִים שֶׁהֻדְּחוּ, שֶׁהָיוּ מֻפְקָדִין בִּמְדִינָה אַחֶרֶת--אִם נִקְבְּצוּ עִמָּהּ, נִשְׂרָפִין בִּכְלָלָהּ; וְאִם לָאו, אֵין מְאַבְּדִין אוֹתָן אֵלָא יִנָּתְנוּ לְיוֹרְשֵׁיהֶן.</p>

<p><b>ד,טז</b>&nbsp;&nbsp;[יא] בְּהֵמָה, חֶצְיָהּ שֶׁלְּעִיר הַנִּדַּחַת וְחֶצְיָהּ שֶׁלְּעִיר אַחֶרֶת, שֶׁהָיְתָה בְּתוֹכָהּ--הֲרֵי זוֹ אֲסוּרָה.&nbsp; וְעִיסָה שְׁהִיא כֵּן--מֻתֶּרֶת, לְפִי שֶׁאִפְשָׁר לַחְלֹק הָעִיסָה.&nbsp; [יב] בְּהֵמָה שֶׁלְּעִיר הַנִּדַּחַת שֶׁנִּשְׁחֲטָה--אֲסוּרָה בַּהֲנָאָה, כְּשׁוֹר הַנִּסְקָל שֶׁנִּשְׁחַט.</p>

<p><b>ד,יז</b>&nbsp;&nbsp;שְׂעַר הָרֹאשׁ, בֵּין שֶׁלַּאֲנָשִׁים בֵּין שֶׁלְּנָשִׁים שֶׁבָּהּ--מֻתָּר בַּהֲנָאָה; אֲבָל שֶׁלְּפֵאָה נָכְרִית--הֲרֵי הוּא מִכְּלַל שְׁלָלָהּ, וְאָסוּר.&nbsp; [יג] פֵּרוֹת דְּקָלִים שֶׁבְּתוֹכָהּ, מֻתָּרִין:&nbsp; שֶׁנֶּאֱמָר "תִּקְבֹּץ .&nbsp;.&nbsp;. וְשָׂרַפְתָּ" (דברים יג,יז), מִי שְׁאֵינוּ מְחֻסַּר אֵלָא קִבּוּץ--יָצְאוּ פֵּרוֹת הַמְּחֻבָּרִין, שְׁהֶן מְחֻסָּרִין תְּלִישָׁה וְקִבּוּץ וּשְׂרֵפָה.&nbsp; וְהוּא הַדִּין, לִשְׂעַר הָרֹאשׁ.&nbsp; וְאֵין צָרִיךְ לוֹמַר, הָאִילָנוֹת עַצְמָן, שְׁהֶן מֻתָּרוֹת, וַהֲרֵי הֶן שֶׁלַּיּוֹרְשִׁין.</p>

<p><b>ד,יח</b>&nbsp;&nbsp;הַהֶקְדֵּשׁוֹת שֶׁבְּתוֹכָהּ--קָדְשֵׁי מִזְבֵּחַ יָמוּתוּ, שֶׁנֶּאֱמָר "זֶבַח רְשָׁעִים, תּוֹעֵבָה" (משלי כא,כז); קָדְשֵׁי בֶּדֶק הַבַּיִת, יִפָּדוּ וְאַחַר כָּךְ שׂוֹרְפִין אוֹתָן--שֶׁנֶּאֱמָר "שְׁלָלָהּ" (דברים יג,יז), וְלֹא שְׁלַל שָׁמַיִם.&nbsp; [יד] הַבְּכוֹר וְהַמַּעֲשֵׂר שֶׁבְּתוֹכָהּ--תְּמִימִין, הֲרֵי הֶן קָדְשֵׁי מִזְבֵּחַ וְיָמוּתוּ; וּבַעֲלֵי מוּמִין, הֲרֵי הֶן בִּכְלַל "בְּהֶמְתָּהּ" (דברים יג,טז) וְנֶהְרָגִין.</p>

<p><b>ד,יט</b>&nbsp;&nbsp;הַתְּרוּמוֹת שֶׁבְּתוֹכָהּ--אִם הִגִּיעוּ לְיַד כּוֹהֵן--יִרְקְבוּ, מִפְּנֵי שְׁהֶן נְכָסָיו; וְאִם עֲדַיִן הֶן בְּיַד יִשְׂרָאֵל--יִנָּתְנוּ לְכוֹהֵן שֶׁלִּמְדִינָה אַחֶרֶת, מִפְּנֵי שְׁהֶן נִכְסֵי שָׁמַיִם וּקְדֻשָּׁתָן קְדֻשַּׁת הַגּוּף.&nbsp; [טו] מַעֲשֵׂר שֵׁנִי, וְכֶסֶף מַעֲשֵׂר שֵׁנִי, וְכִתְבֵי הַקֹּדֶשׁ שֶׁבְּתוֹכָהּ--הֲרֵי אֵלּוּ יִגָּנְזוּ.</p>

<p><b>ד,כ</b>&nbsp;&nbsp;[טז] כָּל הָעוֹשֶׂה דִּין בְּעִיר הַנִּדַּחַת--הֲרֵי זֶה כְּמַקְרִיב עוֹלָה כָּלִיל, שֶׁנֶּאֱמָר "כָּלִיל, לַה' אֱלֹהֶיךָ" (דברים יג,יז).&nbsp; וְלֹא עוֹד אֵלָא שֶׁמְּסַלֵּק חֲרוֹן אַף מִיִּשְׂרָאֵל, שֶׁנֶּאֱמָר "לְמַעַן יָשׁוּב ה' מֵחֲרוֹן אַפּוֹ" (דברים יג,יח), וּמֵבִיא עֲלֵיהֶם בְּרָכָה וְרַחֲמִים, שֶׁנֶּאֱמָר "וְנָתַן-לְךָ רַחֲמִים וְרִחַמְךָ וְהִרְבֶּךָ" (שם).
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ה</h2>

<p><b>ה,א</b>&nbsp;&nbsp;הַמַּסִּית אֶחָד מִיִּשְׂרָאֵל, בֵּין אִישׁ בֵּין אִשָּׁה--הֲרֵי זֶה נִסְקָל, אַף עַל פִּי שֶׁלֹּא עָבַד הַמֻּסָּת וְלֹא הַמַּסִּית עֲבוֹדָה זָרָה:&nbsp; אֵלָא מִפְּנֵי שֶׁהוֹרָהוּ לַעֲבֹד.&nbsp; בֵּין שֶׁהָיָה הַמַּסִּית הִדְיוֹט, בֵּין שֶׁהָיָה נָבִיא, בֵּין שֶׁהָיָה הַמֻּסָּת יָחִיד אִישׁ אוֹ אִשָּׁה, אוֹ יְחִידִים--מִיתָתוֹ בִּסְקֵלָה.&nbsp; [ב] הַמַּסִּית אֶת רֹב אַנְשֵׁי הָעִיר--הֲרֵי זֶה מַדִּיחַ, וְאֵינוּ נִקְרָא מַסִּית.</p>

<p><b>ה,ב</b>&nbsp;&nbsp;הָיָה זֶה שֶׁהִדִּיחַ רֹב הָעִיר נָבִיא, מִיתָתוֹ בִּסְקֵלָה.&nbsp; וְהַנִּדָּחִים, הֲרֵי הֶן כִּיחִידִים, וְאֵינָן כְּאַנְשֵׁי עִיר הַנִּדַּחַת, עַד שֶׁיִּהְיוּ הַמַּדִּיחִים שְׁנַיִם.&nbsp; וְאֶחָד הָאוֹמֵר אָמְרָה לִי עֲבוֹדָה זָרָה עִבְדוּהָ, אוֹ שֶׁאָמַר אָמַר לִי הַקָּדוֹשׁ בָּרוּךְ הוּא עִבְדוּ עֲבוֹדָה זָרָה--הֲרֵי זֶה נָבִיא שֶׁהִדִּיחַ; וְאִם הֻדְּחוּ אַחֲרָיו רֹב הָעִיר, נִסְקָל.</p>

<p><b>ה,ג</b>&nbsp;&nbsp;הַמַּסִּית שֶׁהִסִּית, בֵּין בִּלְשׁוֹן רַבִּים בֵּין בִּלְשׁוֹן יָחִיד--הֲרֵי זֶה נִסְקָל.&nbsp; כֵּיצַד--הָאוֹמֵר לַחֲבֵרוֹ אֶעֱבֹד עֲבוֹדָה זָרָה, אֵלֵךְ וְאֶעֱבֹד, נֵלֵךְ וְנַעֲבֹד, בַּעֲבוֹדָה פְּלוֹנִית שֶׁדֶּרֶךְ אוֹתָהּ עֲבוֹדָה זָרָה לְהֵעָבֵד בָּהּ; אֶזְבַּח, אֵלֵךְ וְאֶזְבַּח, נֵלֵךְ וְנִזְבַּח; אֲקַטַּר, אֵלֵךְ וַאֲקַטַּר, נֵלֵךְ וּנְקַטַּר; אֲנַסַּךְ, אֵלֵךְ וַאֲנַסַּךְ, נֵלֵךְ וּנְנַסַּךְ; אֶשְׁתַּחֲוֶה, אֵלֵךְ וְאֶשְׁתַּחֲוֶה, נֵלֵךְ וְנִשְׁתַּחֲוֶה:&nbsp; הֲרֵי זֶה מַסִּית.</p>

<p><b>ה,ד</b>&nbsp;&nbsp;הִסִּית לִשְׁנַיִם, הֲרֵי הֶן עֵדָיו; וְהֶן מְבִיאִין אוֹתוֹ לְבֵית דִּין, וּמְעִידִין עָלָיו שֶׁכָּךְ אָמַר לָהֶן, וְסוֹקְלִין אוֹתוֹ.&nbsp; [ג] וְאֵין הַמַּסִּית צָרִיךְ הַתְרָאָה.&nbsp; אָמַר לְאֶחָד, הוּא אוֹמֵר יֵשׁ לִי חֲבֵרִים רוֹצִים בְּכָּךְ, וּמַעְרִים עָלָיו עַד שֶׁיַּסִּית בִּפְנֵי שְׁנַיִם, כְּדֵי לְהָרְגוֹ.&nbsp; אִם לֹא רָצָה הַמַּסִּית לְהַסִּית לִשְׁנַיִם, מִצְוָה לְהַכְמִין לוֹ; כָּל חַיָּבֵי מִיתוֹת שֶׁבַּתּוֹרָה, אֵין מְכָמְנִין עֲלֵיהֶן--חוּץ מִזֶּה.</p>

<p><b>ה,ה</b>&nbsp;&nbsp;כֵּיצַד מְכָמְנִין לוֹ:&nbsp; הַמֻּסָּת מֵבִיא שְׁנַיִם וּמַעְמִידָן בְּמָקוֹם אָפֵל כְּדֵי שֶׁיִּרְאוּ הַמַּסִּית וְיִשְׁמְעוּ דְּבָרָיו, וְלֹא יִרְאֶה אוֹתָן.&nbsp; וְהוּא אוֹמֵר לַמַּסִּית, אֱמֹר מַה שֶׁאָמַרְתָּ לִי בַּיֵּחוּד; וְהוּא אוֹמֵר לוֹ, וְהַמֻּסָּת מְשִׁיבוֹ הֵיאַךְ נַנִּיחַ אֶת אֱלֹהֵינוּ שֶׁבַּשָּׁמַיִם וְנֵלֵךְ וְנַעֲבֹד אֶת הָעֵצִים וְאֶת הָאֲבָנִים.&nbsp; אִם חָזַר בּוֹ, אוֹ שֶׁשָּׁתַק--פָּטוּר; וְאִם אָמַר לוֹ כָּךְ הִיא חוֹבָתֵנוּ, וְכָּךְ יָפֶה לָנוּ--הָעוֹמְדִים שָׁם בְּרֵחוּק מְבִיאִין אוֹתוֹ לְבֵית דִּין, וְסוֹקְלִין אוֹתוֹ.</p>

<p><b>ה,ו</b>&nbsp;&nbsp;[ד] מִצְוָה בְּיַד הַמֻּסָּת לְהָרְגוֹ, שֶׁנֶּאֱמָר "יָדְךָ תִּהְיֶה-בּוֹ בָרִאשׁוֹנָה לַהֲמִיתוֹ" (דברים יג,י).&nbsp; וְאָסוּר לַמֻּסָּת לֶאֱהֹב אֶת הַמַּסִּית, שֶׁנֶּאֱמָר "לֹא-תֹאבֶה לוֹ" (דברים יג,ט).&nbsp; וּלְפִי שֶׁנֶּאֱמָר בַּשּׂוֹנֵא "עָזֹב תַּעֲזֹב, עִמּוֹ" (שמות כג,ה), יָכוֹל אַתָּה עוֹזֵב לְזֶה--תִּלְמֹד לוֹמַר, "וְלֹא תִשְׁמַע אֵלָיו" (דברים יג,ט).&nbsp; וּלְפִי שֶׁנֶּאֱמָר "לֹא תַעֲמֹד עַל-דַּם רֵעֶךָ" (ויקרא יט,טז), יָכוֹל אֵין אַתָּה עוֹמֵד עַל דָּמוֹ שֶׁלְּזֶה--תִּלְמֹד לוֹמַר, "לֹא-תָחוֹס עֵינְךָ" (דברים יג,ט).</p>

<p><b>ה,ז</b>&nbsp;&nbsp;וְאָסוּר לַמֻּסָּת לְלַמַּד עָלָיו זְכוּת, שֶׁנֶּאֱמָר "לֹא-תַחְמֹל" (דברים יג,ט); וְאִם יָדַע לוֹ חוֹבָה--אֵינוּ רַשָּׁאי לִשְׁתֹּק מִמֶּנָּה, שֶׁנֶּאֱמָר "וְלֹא-תְכַסֶּה עָלָיו" (שם).&nbsp; וְאַזְהָרָה לְהִדְיוֹט הַמַּסִּית מְנַיִן, שֶׁנֶּאֱמָר "וְכָל-יִשְׂרָאֵל--יִשְׁמְעוּ, וְיִרָאוּן; וְלֹא-יוֹסִפוּ לַעֲשׂוֹת" (דברים יג,יב).</p>

<p><b>ה,ח</b>&nbsp;&nbsp;[ה] הַמַּסִּית אֲחֵרִים לְעָבְדוֹ, וְאָמַר לָהֶם עִבְדוּנִי--אִם עָבְדוּ אוֹתוֹ, נִסְקָל; וְאִם לֹא עֲבָדוּהוּ--אַף עַל פִּי שֶׁקִּבְּלוּ מִמֶּנּוּ וְאָמְרוּ לוֹ הִין, אֵינוּ נִסְקָל.&nbsp; אֲבָל אִם הִסִּית לַעֲבוֹדַת אִישׁ אַחֵר, אוֹ לִשְׁאָר מִינֵי עֲבוֹדָה זָרָה--אִם קִבַּל מִמֶּנּוּ, וְאָמַר הִין נֵלֵךְ וְנַעֲבֹד--אַף עַל פִּי שֶׁעֲדַיִן לֹא עָבַד, שְׁנֵיהֶם נִסְקָלִין הַמַּסִּית וְהַמֻּסָּת:&nbsp; שֶׁנֶּאֱמָר "לֹא-תֹאבֶה לוֹ, וְלֹא תִשְׁמַע" (דברים יג,ט)--הַא שָׁמַע וְאָבָה, חַיָּב.</p>

<p><b>ה,ט</b>&nbsp;&nbsp;[ו] נָבִיא הַמִּתְנַבֵּא בְּשֵׁם עֲבוֹדָה זָרָה, כֵּיצַד--זֶה הָאוֹמֵר אָמְרָה לִי עֲבוֹדָה זָרָה פְּלוֹנִית אוֹ כּוֹכָב פְּלוֹנִי שֶׁמִּצְוָה לַעֲשׂוֹת כָּךְ וְכָּךְ, אוֹ שֶׁלֹּא לַעֲשׂוֹת כָּךְ וְכָּךְ.&nbsp; אַפִלּוּ כִּוַּן אֶת הַהֲלָכָה לְטַמֵּא אֶת הַטָּמֵא, וּלְטַהַר אֶת הַטָּהוֹר--אִם הִתְרוּ בּוֹ בִּפְנֵי שְׁנַיִם--הֲרֵי זֶה נֶחְנָק, שֶׁנֶּאֱמָר "וַאֲשֶׁר יְדַבֵּר, בְּשֵׁם אֱלֹהִים אֲחֵרִים--וּמֵת, הַנָּבִיא הַהוּא" (דברים יח,כ).&nbsp; וְאַזְהָרָה שֶׁלּוֹ, מִכְּלַל שֶׁנֶּאֱמָר "וְשֵׁם אֱלֹהִים אֲחֵרִים לֹא תַזְכִּירוּ" (שמות כג,יג).</p>

<p><b>ה,י</b>&nbsp;&nbsp;[ז] וְאָסוּר לַעֲרֹךְ דִּין וּתְשׁוּבָה עִם מִתְנַבֵּא בְּשֵׁם עֲבוֹדָה זָרָה, וְאֵין שׁוֹאֲלִין מִמֶּנּוּ אוֹת וּמוֹפֵת; וְאִם עָשָׂה מֵעַצְמוֹ--אֵין מַשְׁגִּיחִין עָלָיו, וְאֵין מְהַרְהֲרִין בּוֹ.&nbsp; וְכָל הַמְּחַשֵּׁב בָּאוֹתוֹת שֶׁלּוֹ שֶׁמֶּא אֱמֶת הֶן--עָבַר בְּלֹא תַעֲשֶׂה, שֶׁנֶּאֱמָר "לֹא תִשְׁמַע, אֶל-דִּבְרֵי הַנָּבִיא הַהוּא" (דברים יג,ד).</p>

<p><b>ה,יא</b>&nbsp;&nbsp;וְכֵן נְבִיא הַשֶּׁקֶר--מִיתָתוֹ בְּחָנֵק, אַף עַל פִּי שֶׁנִּתְנַבֵּא בְּשֵׁם ה' וְלֹא הוֹסִיף וְלֹא גָרַע:&nbsp; שֶׁנֶּאֱמָר "אַךְ הַנָּבִיא אֲשֶׁר יָזִיד לְדַבֵּר דָּבָר בִּשְׁמִי, אֵת אֲשֶׁר לֹא-צִוִּיתִיו לְדַבֵּר, וַאֲשֶׁר יְדַבֵּר, בְּשֵׁם אֱלֹהִים אֲחֵרִים--וּמֵת, הַנָּבִיא הַהוּא" (דברים יח,כ).</p>

<p><b>ה,יב</b>&nbsp;&nbsp;[ח] אֶחָד הַמִּתְנַבֵּא מַה שֶׁלֹּא שָׁמַע בְּמַרְאֵה הַנְּבוּאָה, אוֹ מִי שֶׁשָּׁמַע דִּבְרֵי נָבִיא חֲבֵרוֹ וְאָמַר שֶׁדָּבָר זֶה לוֹ נֶאֱמָר וְהוּא נִתְנַבֵּא בּוֹ--הֲרֵי זֶה נְבִיא שֶׁקֶר, וּמִיתָתוֹ בְּחָנֵק.</p>

<p><b>ה,יג</b>&nbsp;&nbsp;[ט] כָּל הַמּוֹנֵעַ עַצְמוֹ מֵהֲרִיגַת נְבִיא שֶׁקֶר מִפְּנֵי מַעֲלָתוֹ, שֶׁהֲרֵי הוּא הוֹלֵךְ בְּדַרְכֵי הַנְּבוּאָה--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "בְּזָדוֹן דִּבְּרוֹ הַנָּבִיא, לֹא תָגוּר מִמֶּנּוּ" (דברים יח,כב).&nbsp; וְכֵן הַמּוֹנֵעַ עַצְמוֹ מִלְּלַמַּד עָלָיו חוֹבָה, אוֹ הַפּוֹחֵד וְיָרֵא מִדְּבָרָיו--הֲרֵי זֶה בִּכְלַל "לֹא תָגוּר מִמֶּנּוּ".&nbsp; וְאֵין דָּנִין נְבִיא שֶׁקֶר, אֵלָא בְּבֵית דִּין שֶׁלְּשִׁבְעִים וְאֶחָד.</p>

<p><b>ה,יד</b>&nbsp;&nbsp;[י] הַנּוֹדֵר בְּשֵׁם עֲבוֹדָה זָרָה, וְהַנִּשְׁבָּע בָּהּ--לוֹקֶה, שֶׁנֶּאֱמָר "וְשֵׁם אֱלֹהִים אֲחֵרִים לֹא תַזְכִּירוּ" (שמות כג,יג):&nbsp; אֶחָד הַנִּשְׁבָּע בָּהּ לְעַצְמוֹ, וְאֶחָד הַנִּשְׁבָּע בָּהּ לַגּוֹי.&nbsp; וְאָסוּר לְהַשְׁבִּיעַ לַגּוֹי בְּיִרְאָתוֹ.&nbsp; וְאַפִלּוּ לְהַזְכִּיר שֵׁם עֲבוֹדָה זָרָה שֶׁלֹּא דֶּרֶךְ שְׁבוּעָה--אָסוּר, שֶׁנֶּאֱמָר "לֹא תַזְכִּירוּ".&nbsp; [יא] לֹא יֹאמַר אָדָם לַחֲבֵרוֹ, שְׁמֹר לִי בְּצַד עֲבוֹדָה זָרָה פְּלוֹנִית וְכַיּוֹצֶא בְּזֶה.&nbsp; וְכָל עֲבוֹדָה זָרָה הַכְּתוּבָה בְּכִתְבֵי הַקֹּדֶשׁ--מֻתָּר לְהַזְכִּיר שְׁמָהּ, כְּגוֹן פְּעוֹר וּבֵל וּנְבוֹ וְגַד וְכַיּוֹצֶא בָּהֶן.&nbsp; וְאָסוּר לִגְרֹם לַאֲחֵרִים שֶׁיִּדְּרוּ וְשֶׁיְּקַיְּמוּ, בְּשֵׁם עֲבוֹדָה זָרָה; וְאֵינוּ לוֹקֶה אֵלָא הַנּוֹדֵר בִּשְׁמָהּ וְהַמְּקַיֵּם בִּשְׁמָהּ, וְהוּא הַנִּשְׁבָּע בִּשְׁמָהּ.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ו</h2>

<p><b>ו,א</b>&nbsp;&nbsp;הָעוֹשֶׂה אוֹב אוֹ יִדְּעוֹנִי--בִּרְצוֹנוֹ בְּזָדוֹן, חַיָּב כָּרֵת, וְאִם הָיוּ שָׁם עֵדִים וְהַתְרָאָה, נִסְקָל; הָיָה שׁוֹגֵג, מֵבִיא חַטָּאת קְבוּעָה.</p>

<p><b>ו,ב</b>&nbsp;&nbsp;כֵּיצַד מַעֲשֵׂה הָאוֹב--זֶה שְׁהוּא עוֹמֵד וּמַקְטִיר קְטֹרֶת יְדוּעָה וְאוֹחֵז שַׁרְבִיט שֶׁלַּהֲדָס בְּיָדוֹ וּמְנִיפוֹ, וְהוּא מְדַבֵּר בַּלָּאט בִּדְבָרִים יְדוּעִים אֶצְלָם, עַד שֶׁיִּשְׁמַע הַשּׁוֹאֵל כְּאִלּוּ אֶחָד מְדַבֵּר עִמּוֹ וּמְשִׁיבוֹ עַל מַה שְׁהוּא שׁוֹאֵל בִּדְבָרִים מִתַּחַת הָאָרֶץ בְּקוֹל נָמוּךְ עַד מְאוֹד, וּכְאִלּוּ אֵינוּ נִכָּר לָאֹזֶן אֵלָא בַּמַּחְשָׁבָה מַרְגִּישׁ בּוֹ.</p>

<p><b>ו,ג</b>&nbsp;&nbsp;וְכֵן הַלּוֹקֵחַ גֻּלְגֹּלֶת שֶׁלַּמֵּת וּמַקְטִיר לָהּ וּמְנַחֵשׁ בָּהּ, עַד שֶׁיִּשְׁמַע כְּאִלּוּ קוֹל יוֹצֶא מִתַּחַת שֶׁחְיוֹ שָׁפָל עַד מְאוֹד וּמְשִׁיבוֹ.&nbsp; כָּל אֵלּוּ, מַעֲשֵׂה אוֹב הֶן; וְהָעוֹשֶׂה אֶחָד מֵהֶן, נִסְקָל.</p>

<p><b>ו,ד</b>&nbsp;&nbsp;[ב] כֵּיצַד מַעֲשֵׂה הַיִּדְּעוֹנִי--מַנִּיחַ עֶצֶם עוֹף שֶׁשְּׁמוֹ יַדּוּעַ בְּפִיו וּמַקְטִיר, וְעוֹשֶׂה מַעֲשִׂיּוֹת אֲחֵרוֹת, עַד שֶׁיִּפֹּל כְּנִכְפֶּה וִידַבַּר בְּפִיו דְּבָרִים שֶׁעֲתִידִין לִהְיוֹת.&nbsp; וְכָל אֵלּוּ, מִינֵי עֲבוֹדָה זָרָה הֶן; וְאַזְהָרָה שֶׁלָּהֶן מְנַיִן, תִּלְמֹד לוֹמַר "אַל-תִּפְנוּ אֶל-הָאֹבֹת וְאֶל-הַיִּדְּעֹנִים" (ויקרא יט,לא).</p>

<p><b>ו,ה</b>&nbsp;&nbsp;[ג] הַנּוֹתֵן מִזַּרְעוֹ לַמֹּלֶךְ--בִּרְצוֹנוֹ בְּזָדוֹן, חַיָּב כָּרֵת; בְּשׁוֹגֵג, מֵבִיא חַטָּאת קְבוּעָה.&nbsp; וְאִם עָשָׂה בְּעֵדִים וְהַתְרָאָה--נִסְקָל, שֶׁנֶּאֱמָר "אֲשֶׁר יִתֵּן מִזַּרְעוֹ לַמֹּלֶךְ, מוֹת יוּמָת; עַם הָאָרֶץ, יִרְגְּמֻהוּ בָאָבֶן" (ויקרא כ,ב).&nbsp; וְאַזְהָרָה שֶׁלּוֹ מְנַיִן--שֶׁנֶּאֱמָר "וּמִזַּרְעֲךָ לֹא-תִתֵּן, לְהַעֲבִיר לַמֹּלֶךְ" (ויקרא יח,כא), וּלְהַלָּן הוּא אוֹמֵר "לֹא-יִמָּצֵא בְךָ, מַעֲבִיר בְּנוֹ-וּבִתּוֹ בָּאֵשׁ" (דברים יח,י).</p>

<p><b>ו,ו</b>&nbsp;&nbsp;כֵּיצַד הָיוּ עוֹשִׂין--מַדְלִיק אֵשׁ גְּדוֹלָה, וְלוֹקֵחַ מִקְצַת זַרְעוֹ וּמוֹסְרוֹ לַכּוּמָרִין עוֹבְדֵי הָאֵשׁ, וְאוֹתָן הַכּוּמָרִין נוֹתְנִין הַבֵּן לְאָבִיו אַחַר שֶׁנִּמְסַר בְּיָדָן לְהַעְבִירוֹ בָּאֵשׁ בִּרְשׁוּתָן; וַאֲבִי הַבֵּן הוּא שֶׁמַּעְבִיר בְּנוֹ עַל הָאֵשׁ בִּרְשׁוּת הַכּוּמָרִין, וּמַעְבִיר אוֹתוֹ בְּרַגְלוֹ מִצַּד לְצַד אַחֵר בְּתוֹךְ הַשַּׁלְהֶבֶת:&nbsp; לֹא שְׁהוּא שׂוֹרְפוֹ לַמֹּלֶךְ כְּדֶרֶךְ שֶׁשּׂוֹרְפִין בְּנֵיהֶם וּבְנוֹתֵיהֶם לַעֲבוֹדָה זָרָה אַחֶרֶת, אֵלָא בְּהַעְבָּרָה בִּלְבָד הָיְתָה עֲבוֹדַת זֶה שֶׁשְּׁמוֹ מֹלֶךְ.&nbsp; לְפִיכָּךְ הָעוֹשֶׂה עֲבוֹדָה זוֹ לַעֲבוֹדָה זָרָה אַחֶרֶת חוּץ מִמֹּלֶךְ, פָּטוּר.</p>

<p><b>ו,ז</b>&nbsp;&nbsp;[ד] אֵינוּ חַיָּב כָּרֵת אוֹ סְקֵלָה, עַד שֶׁיִּמְסֹר לַמֹּלֶךְ וְיַעְבִירוֹ בְּרַגְלוֹ בָּאֵשׁ דֶּרֶךְ הַעְבָּרָה; מָסַר וְלֹא הִעְבִיר, הִעְבִיר וְלֹא מָסַר, אוֹ שֶׁמָּסַר וְהִעְבִיר שֶׁלֹּא דֶּרֶךְ הַעְבָּרָה--פָּטוּר.&nbsp; וְאֵינוּ חַיָּב, עַד שֶׁיִּמְסֹר מִקְצַת זַרְעוֹ וְיַנִּיחַ מִקְצָתוֹ:&nbsp; שֶׁנֶּאֱמָר "כִּי מִזַּרְעוֹ, נָתַן לַמֹּלֶךְ" (ויקרא כ,ג)--מִקְצָתוֹ, וְלֹא כֻּלּוֹ.</p>

<p><b>ו,ח</b>&nbsp;&nbsp;[ה] אֶחָד זֶרַע כָּשֵׁר, וְאֶחָד זֶרַע פָּסוּל; אֶחָד בָּנָיו וּבְנוֹתָיו, וְאֶחָד בְּנֵיהֶם וּבְנֵי בְּנֵיהֶם:&nbsp; עַל כָּל יוֹצְאֵי יְרֵכוֹ הוּא חַיָּב, מִפְּנֵי שְׁהֶן זַרְעוֹ.&nbsp; אֲבָל אִם הִעְבִיר אֶחָיו אוֹ אַחְיוֹתָיו אוֹ אֲבוֹתָיו, אוֹ שֶׁהִעְבִיר עַצְמוֹ--פָּטוּר.&nbsp; הִעְבִיר אֶחָד מִזַּרְעוֹ, וְהוּא יָשֵׁן אוֹ שֶׁהָיָה סוֹמֶה--פָּטוּר.</p>

<p><b>ו,ט</b>&nbsp;&nbsp;[ו] מַצֵּבָה שֶׁאָסְרָה תּוֹרָה--הִיא בִּנְיָן שֶׁיִּהְיוּ הַכֹּל מִתְקַבְּצִין אֶצְלָהּ, וְאַפִלּוּ לַעֲבֹד אֶת ה', שֶׁכֵּן הָיָה דֶּרֶךְ עוֹבְדֵי עֲבוֹדָה זָרָה, שֶׁנֶּאֱמָר "וְלֹא-תָקִים לְךָ, מַצֵּבָה, אֲשֶׁר שָׂנֵא, ה' אֱלֹהֶיךָ" (דברים טז,כב).&nbsp; וְכָל הַמֵּקִים מַצֵּבָה, לוֹקֶה.</p>

<p><b>ו,י</b>&nbsp;&nbsp;וְכֵן אֶבֶן מַשְׂכִּית הָאֲמוּרָה בַּתּוֹרָה--אַף עַל פִּי שְׁהוּא מִשְׁתַּחֲוֶה עָלֶיהָ לַשֵּׁם, לוֹקֶה:&nbsp; שֶׁנֶּאֱמָר "וְאֶבֶן מַשְׂכִּית לֹא תִתְּנוּ בְּאַרְצְכֶם, לְהִשְׁתַּחֲוֺת עָלֶיהָ" (ויקרא כו,א).&nbsp; מִפְּנֵי שֶׁכֵּן הָיָה דֶּרֶךְ עֲבוֹדָה זָרָה לְהַנִּיחַ אֶבֶן לְפָנֶיהָ לְהִשְׁתַּחֲווֹת עָלֶיהָ, לְפִיכָּךְ אֵין עוֹשִׂין כֵּן לַה'.&nbsp; וְאֵינוּ לוֹקֶה עַד שֶׁיִּפְשֹׁט יָדָיו וְרַגְלָיו עַל הָאֶבֶן, וְנִמְצָא כֻּלּוֹ מֻטָּל עָלֶיהָ--שֶׁזּוֹ הִיא הִשְׁתַּחֲוָיָה הָאֲמוּרָה בַּתּוֹרָה.</p>

<p><b>ו,יא</b>&nbsp;&nbsp;[ז] בַּמֶּה דְּבָרִים אֲמוּרִים, בִּשְׁאָר הָאֲרָצוֹת; אֲבָל בַּמִּקְדָּשׁ, מֻתָּר לְהִשְׁתַּחֲווֹת לַה' עַל הָאֲבָנִים:&nbsp; שֶׁנֶּאֱמָר "לֹא תִתְּנוּ בְּאַרְצְכֶם, לְהִשְׁתַּחֲוֺת עָלֶיהָ" (ויקרא כו,א)--"בְּאַרְצְכֶם" אֵין אַתֶּם מִשְׁתַּחֲוִים עַל הָאֲבָנִים, אֲבָל אַתֶּם מִשְׁתַּחֲוִים עַל הָאֲבָנִים הַמְּפֻצָּלוֹת בַּמִּקְדָּשׁ.</p>

<p><b>ו,יב</b>&nbsp;&nbsp;וּמִפְּנֵי זֶה נָהֲגוּ כָּל יִשְׂרָאֵל לְהַצִּיעַ מַחְצָלוֹת בְּבָתֵּי כְּנָסִיּוֹת הָרְצוּפוֹת בַּאֲבָנִים, אוֹ מִינֵי קַשׁ וְתֶבֶן, לְהַבְדִּיל בֵּין פְּנֵיהֶם, וּבֵין הָאֲבָנִים.&nbsp; וְאִם לֹא מָצָא דָּבָר מַבְדִּיל בֵּינוֹ וּבֵין הָאֶבֶן--הוֹלֵךְ לְמָקוֹם אַחֵר וּמִשְׁתַּחֲוֶה, אוֹ שׁוֹחֶה עַל צִדּוֹ וּמַטֶּה:&nbsp; כְּדֵי שֶׁלֹּא יַדְבִּיק פָּנָיו בָּאֶבֶן.</p>

<p><b>ו,יג</b>&nbsp;&nbsp;[ח] הַמִּשְׁתַּחֲוֶה לַה' עַל הָאֲבָנִים הַמְּפֻצָּלוֹת בְּלֹא פִּשּׁוּט יָדַיִם וְרַגְלַיִם--אֵינוּ לוֹקֶה, אֲבָל מַכִּין אוֹתוֹ מַכַּת מַרְדּוּת.&nbsp; אֲבָל לַעֲבוֹדָה זָרָה--אֶחָד הִשְׁתַּחֲוָיָה בְּפִשּׁוּט יָדַיִם וְרַגְלַיִם, אוֹ הִשְׁתַּחֲוָיָה בְּלֹא פִּשּׁוּט יָדַיִם וְרַגְלַיִם--מִשָּׁעָה שֶׁיִּכְבֹּשׁ פָּנָיו בַּקַּרְקָע לָהּ, נִסְקָל.</p>

<p><b>ו,יד</b>&nbsp;&nbsp;[ט] הַנּוֹטֵעַ אִילָן אֵצֶל הַמִּזְבֵּחַ אוֹ בְּכָל הָעֲזָרָה, בֵּין אִילָן סְרָק בֵּין אִילָן מַאֲכָל--אַף עַל פִּי שֶׁעָשָׂה אוֹתוֹ נוֹאי לַמִּקְדָּשׁ, וְיֹפִי לוֹ--הֲרֵי זֶה לוֹקֶה, שֶׁנֶּאֱמָר "לֹא-תִטַּע לְךָ אֲשֵׁרָה, כָּל-עֵץ" (דברים טז,כא):&nbsp; מִפְּנֵי שֶׁזֶּה הָיָה דֶּרֶךְ עֲבוֹדָה זָרָה--נוֹטְעִין אִילָנוֹת בְּצַד מִזְבֵּחַ שֶׁלָּהּ, כְּדֵי שֶׁיִּתְקַבְּצוּ שָׁם הָעָם.</p>

<p><b>ו,טו</b>&nbsp;&nbsp;[י] וְאָסוּר לַעֲשׂוֹת אַכְסַדְרָאוֹת שֶׁלְּעֵץ בַּמִּקְדָּשׁ, כְּדֶרֶךְ שֶׁעוֹשִׂין בַּחֲצֵרוֹת, אַף עַל פִּי שְׁהוּא בִּנְיָן, וְאֵינוּ עֵץ נָטוּעַ--הַרְחָקָה יְתֵרָה, שֶׁנֶּאֱמָר "כָּל-עֵץ" (דברים טז,כא); אֵלָא כָּל הָאַכְסַדְרָאוֹת וְהַסְּכָכוֹת הַיּוֹצְאוֹת מִן הַכּוֹתָלִים שֶׁהָיוּ בַּמִּקְדָּשׁ--שֶׁלְּאֶבֶן הָיוּ, לֹא שֶׁלְּעֵץ.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ז</h2>

<p><b>ז,א</b>&nbsp;&nbsp;מִצְוַת עֲשֵׂה הִיא לְאַבַּד עֲבוֹדָה זָרָה, וּמְשַׁמְּשֶׁיהָ, וְכָל הַנַּעֲשֶׂה בִּשְׁבִילָהּ--שֶׁנֶּאֱמָר "אַבֵּד תְּאַבְּדוּן אֶת-כָּל-הַמְּקֹמוֹת .&nbsp;.&nbsp;." (דברים יב,ב), וְנֶאֱמָר "כִּי-אִם-כֹּה תַעֲשׂוּ, לָהֶם--מִזְבְּחֹתֵיהֶם תִּתֹּצוּ .&nbsp;.&nbsp;." (דברים ז,ה).</p>

<p><b>ז,ב</b>&nbsp;&nbsp;וּבְאֶרֶץ יִשְׂרָאֵל, מִצְוָה לִרְדֹּף אַחֲרֶיהָ עַד שֶׁנְּאַבַּד אוֹתָהּ מִכָּל אַרְצֵנוּ; אֲבָל בְּחוּצָה לָאָרֶץ, אֵין אָנוּ מְצֻוִּין לִרְדֹּף אַחֲרֶיהָ, אֵלָא כָּל מָקוֹם שֶׁנִּכְבֹּשׁ אוֹתוֹ, נְאַבַּד כָּל עֲבוֹדָה זָרָה שֶׁבּוֹ:&nbsp; שֶׁנֶּאֱמָר "וְאִבַּדְתֶּם אֶת-שְׁמָם, מִן-הַמָּקוֹם הַהוּא" (דברים יב,ג)--בְּאֶרֶץ יִשְׂרָאֵל, אַתָּה מְצֻוֶּה לִרְדֹּף אַחֲרֵיהֶם, וְאֵין אַתָּה מְצֻוֶּה לִרְדֹּף אַחֲרֵיהֶם, בְּחוּצָה לָאָרֶץ.</p>

<p><b>ז,ג</b>&nbsp;&nbsp;[ב] עֲבוֹדָה זָרָה עַצְמָהּ, וּמְשַׁמְּשֶׁיהָ, וְתִקְרֹבֶת שֶׁלָּהּ, וְכָל הַנַּעֲשֶׂה בִּשְׁבִילָהּ--אָסוּר בַּהֲנָאָה, שֶׁנֶּאֱמָר "וְלֹא-תָבִיא תוֹעֵבָה אֶל-בֵּיתֶךָ" (דברים ז,כו).&nbsp; וְכָל הַנִּהְנֶה בְּאֶחָד מִכָּל אֵלּוּ, לוֹקֶה שְׁתַּיִם--אַחַת מִשּׁוֹם "וְלֹא-תָבִיא תוֹעֵבָה אֶל-בֵּיתֶךָ", וְאַחַת מִשּׁוֹם "וְלֹא-יִדְבַּק בְּיָדְךָ מְאוּמָה, מִן-הַחֵרֶם" (דברים יג,יח).</p>

<p><b>ז,ד</b>&nbsp;&nbsp;[ג] בְּהֵמָה שֶׁהִקְרִיבוּהָ לַעֲבוֹדָה זָרָה, כֻּלָּהּ אֲסוּרָה:&nbsp; אַפִלּוּ פִּרְשָׁהּ, וְעַצְמוֹתֶיהָ, וּקְרָנֶיהָ, וּטְלַפֶּיהָ, וְעוֹרָהּ--הַכֹּל אָסוּר בַּהֲנָאָה.&nbsp; לְפִיכָּךְ אִם הָיָה בָּעוֹר סִימָן שֶׁיִּוָּדַע בּוֹ שֶׁזֶּה הָעוֹר תִּקְרֹבֶת עֲבוֹדָה זָרָה הוּא, כְּגוֹן שֶׁהָיוּ עוֹשִׂין שֶׁקּוֹרְעִין קְרָע עָגוּל כְּנֶגֶד הַלֵּב וּמוֹצִיאִין הַלֵּב--הֲרֵי כָּל אוֹתָן הָעוֹרוֹת שְׁהֶן כָּךְ, אֲסוּרִין בַּהֲנָאָה; וְכֵן כָּל כַּיּוֹצֶא בְּזֶה.</p>

<p><b>ז,ה</b>&nbsp;&nbsp;[ד] מַה בֵּין עֲבוֹדָה זָרָה שֶׁלַּגּוֹי, לַעֲבוֹדָה זָרָה שֶׁלְּיִשְׂרָאֵל--עֲבוֹדָה זָרָה שֶׁלַּנָּכְרִי, אֲסוּרָה בַּהֲנָאָה מִיָּד, שֶׁנֶּאֱמָר "פְּסִילֵי אֱלֹהֵיהֶם, תִּשְׂרְפוּן בָּאֵשׁ" (דברים ז,כה), מִשֶּׁפְּסָלוֹ נַעֲשָׂה לוֹ אֱלוֹהַּ; וְשֶׁלְּיִשְׂרָאֵל, אֵינָהּ אֲסוּרָה בַּהֲנָאָה עַד שֶׁתֵּעָבֵד, שֶׁנֶּאֱמָר "וְשָׂם בַּסָּתֶר" (דברים כז,טו), עַד שֶׁיַּעֲשֶׂה לָהּ דְּבָרִים שֶׁבַּסֵּתֶר שְׁהֶן עֲבוֹדָתָהּ.&nbsp; וּמְשַׁמְּשֵׁי עֲבוֹדָה זָרָה, בֵּין שֶׁלַּגּוֹי בֵּין שֶׁלְּיִשְׂרָאֵל--אֵינָן אֲסוּרִין, עַד שֶׁיִּשְׁתַּמְּשׁוּ בָּהֶן לַעֲבוֹדָה זָרָה.</p>

<p><b>ז,ו</b>&nbsp;&nbsp;[ה] הָעוֹשֶׂה עֲבוֹדָה זָרָה לַאֲחֵרִים--אַף עַל פִּי שְׁהוּא לוֹקֶה, שְׂכָרוֹ מֻתָּר, וְאַפִלּוּ עָשָׂה אוֹתָהּ לַגּוֹי, שְׁהִיא אֲסוּרָה מִיָּד:&nbsp; מִפְּנֵי שְׁאֵינָהּ נֶאֱסֶרֶת, עַד שֶׁתִּגָּמֵר; וּמַכּוֹשׁ הָאַחֲרוֹן שֶׁגּוֹמְרָהּ, אֵין בּוֹ שׁוֹוֶה פְּרוּטָה.</p>

<p><b>ז,ז</b>&nbsp;&nbsp;הַלּוֹקֵחַ גְּרוּטָאוֹת מִן הַגּוֹיִים, וּמָצָא בָּהֶן עֲבוֹדָה זָרָה--אִם נָתַן מָעוֹת וְלֹא מָשַׁךְ, יַחְזִירֵן לַגּוֹי; וְכֵן אִם מָשַׁךְ וְלֹא נָתַן מָעוֹת, אַף עַל פִּי שֶׁמְּשִׁיכָה בַּגּוֹי קוֹנָה, כְּמֶקַּח טְעוּת הוּא; מָשַׁךְ וְנָתַן מָעוֹת, יוֹלִיכֵם לְיָם הַמֶּלַח.&nbsp; וְכֵן גֵּר וְגוֹי שֶׁיָּרְשׁוּ אֶת אֲבִיהֶם גּוֹי--יָכוֹל הוּא הַגֵּר לוֹמַר לַגּוֹי טֹל אַתָּה עֲבוֹדָה זָרָה וַאֲנִי מָעוֹת, אַתָּה יֵין נֶסֶךְ וַאֲנִי פֵּרוֹת; וְאִם מִשֶּׁבָּאוּ לִרְשׁוּת הַגֵּר, אָסוּר.</p>

<p><b>ז,ח</b>&nbsp;&nbsp;[ו] צוּרוֹת שֶׁעָשׂוּ אוֹתָן גּוֹיִים לְנוֹאי, מֻתָּרִין בַּהֲנָאָה; וְצוּרוֹת שֶׁעָשׂוּ אוֹתָן לַעֲבוֹדָה זָרָה, אֲסוּרִין.&nbsp; כֵּיצַד:&nbsp; כָּל הַצּוּרוֹת הַנִּמְצָאוֹת בַּכְּפָרִים--אֲסוּרִין בַּהֲנָאָה, מִפְּנֵי שֶׁחֶזְקָתָן שְׁהֶן עֲשׂוּיִין לַעֲבוֹדָה זָרָה.&nbsp; וְהַנִּמְצָאוֹת בַּמְּדִינָה--אִם הָיוּ עוֹמְדִין עַל פֶּתַח הַמְּדִינָה, וְהָיָה בְּיַד הַצּוּרָה צוּרַת מַקֵּל אוֹ צִפּוֹר אוֹ כַּדּוּר אוֹ סַיִף אוֹ עֲטָרָה וְטַבַּעַת--חֶזְקָתוֹ שְׁהוּא לַעֲבוֹדָה זָרָה, וְאָסוּר בַּהֲנָאָה; וְאִם לָאו--הֲרֵי הוּא בְּחֶזְקַת לְנוֹאי, וּמֻתָּר.</p>

<p><b>ז,ט</b>&nbsp;&nbsp;[ז] צְלָמִים הַנִּמְצָאִים מֻשְׁלָכִים בַּשְּׁוָקִים אוֹ בְּתוֹךְ הַגְּרוּטָאוֹת, הֲרֵי אֵלּוּ מֻתָּרִין; וְאֵין צָרִיךְ לוֹמַר, שִׁבְרֵי צְלָמִים.&nbsp; אֲבָל הַמּוֹצֶא יַד עֲבוֹדָה זָרָה אוֹ רַגְלָהּ אוֹ אֵבֶר מֵאֵבָרֶיהָ מֻשְׁלָךְ, הֲרֵי זֶה אָסוּר בַּהֲנָאָה--הוֹאִיל וְיָדַע בַּוַּדַּאי שֶׁזֶּה הָאֵבֶר מִן הַצּוּרָה הַנֶּעְבֶּדֶת, הֲרֵי הִיא בְּאִסּוּרָהּ, עַד שֶׁיִּוָּדַע לוֹ, שֶׁבִּטְּלוּהָ הַגּוֹיִים.</p>

<p><b>ז,י</b>&nbsp;&nbsp;[ח] הַמּוֹצֶא כֵּלִים וַעֲלֵיהֶן צוּרַת חַמָּה וּלְבָנָה וְדַרְקוֹן--אִם הָיוּ כְּלֵי כֶּסֶף וְזָהָב אוֹ בִּגְדֵי שָׁנִי, אוֹ שֶׁהָיוּ חֲקוּקִין עַל הַנְּזָמִים וְעַל הַטַּבָּעוֹת--הֲרֵי אֵלּוּ אֲסוּרִין; וְעַל שְׁאָר הַכֵּלִים--מֻתָּרִין, מִפְּנֵי שֶׁחֶזְקָתָן לְנוֹאי.&nbsp; וְכֵן שְׁאָר הַצּוּרוֹת הַנִּמְצָאוֹת עַל כָּל הַכֵּלִים, חֶזְקָתָן לְנוֹאי וּמֻתָּרִין.</p>

<p><b>ז,יא</b>&nbsp;&nbsp;[ט] עֲבוֹדָה זָרָה, וּמְשַׁמְּשֶׁיהָ, וְכָל הַתִּקְרֹבֶת שֶׁלָּהּ--אוֹסְרִין בְּכָל שְׁהֶן.&nbsp; כֵּיצַד:&nbsp; עֲבוֹדָה זָרָה שֶׁנִּתְעָרְבָה בְּצוּרוֹת שֶׁלְּנוֹאי, אַפִלּוּ אַחַת בְּכַמָּה אֲלָפִים--יוֹלִיךְ הַכֹּל לְיָם הַמֶּלַח; וְכֵן אִם נִתְעָרַב כּוֹס שֶׁלַּעֲבוֹדָה זָרָה בְּכַמָּה כּוֹסוֹת, אוֹ חֲתִכָּה מִן הַבָּשָׂר שֶׁנִּכְנַס לְבֵיתָהּ בְּכַמָּה חֲתִכּוֹת--יוֹלִיךְ הַכֹּל לְיָם הַמֶּלַח; וְכֵן עוֹר לָבוּב שֶׁנִּתְעָרַב בְּכַמָּה עוֹרוֹת, הַכֹּל אָסוּר בַּהֲנָאָה.</p>

<p><b>ז,יב</b>&nbsp;&nbsp;עָבַר וּמָכַר עֲבוֹדָה זָרָה, אוֹ אֶחָד מִמְּשַׁמְּשֶׁיהָ, אוֹ תִּקְרֹבֶת שֶׁלָּהּ--הֲרֵי הַדָּמִים אֲסוּרִין בַּהֲנָאָה; וְאוֹסְרִין בְּכָל שְׁהֶן כַּעֲבוֹדָה זָרָה, שֶׁנֶּאֱמָר "וְהָיִיתָ חֵרֶם כָּמֹהוּ" (דברים ז,כו):&nbsp; כָּל שֶׁאַתָּה מֵבִיא מֵעֲבוֹדָה זָרָה, וּמִכָּל מְשַׁמְּשֶׁיהָ וְתִקְרָבְתָּהּ--הֲרֵי הוּא כָּמוֹהָ.&nbsp; [י] עֲבוֹדָה זָרָה אוֹ אֲשֵׁרָה שֶׁנִּשְׂרְפָה, אֶפְרָהּ אָסוּר בַּהֲנָאָה; וְגַחֶלֶת שֶׁלַּעֲבוֹדָה זָרָה, אֲסוּרָה.&nbsp; וְהַשַּׁלְהֶבֶת מֻתֶּרֶת, מִפְּנֵי שְׁאֵין בָּהּ מַמָּשׁ.</p>

<p><b>ז,יג</b>&nbsp;&nbsp;סְפֵק עֲבוֹדָה זָרָה, אָסוּר; וּסְפֵק סְפֵקָהּ, מֻתָּר.&nbsp; כֵּיצַד:&nbsp; כּוֹס שֶׁלַּעֲבוֹדָה זָרָה שֶׁנָּפַל בְּאוֹצָר מָלֵא כּוֹסוֹת--כֻּלָּן אֲסוּרוֹת, מִפְּנֵי שֶׁעֲבוֹדָה זָרָה וְכָל מְשַׁמְּשֶׁיהָ אוֹסְרִין בְּכָל שְׁהֶן; פֵּרַשׁ כּוֹס אֶחָד מִן הַתַּעֲרֹבֶת, וְנָפַל לְכוֹסוֹת שְׁנִיִּים--הֲרֵי אֵלּוּ מֻתָּרִין.</p>

<p><b>ז,יד</b>&nbsp;&nbsp;טַבַּעַת שֶׁלַּעֲבוֹדָה זָרָה שֶׁנִּתְעָרְבָה בְּמֵאָה טַבָּעוֹת, וְנָפְלוּ שְׁתַּיִם מֵהֶן לַיָּם הַגָּדוֹל--הֻתְּרוּ כֻּלָּן, שֶׁאֲנִי אוֹמֵר אוֹתָהּ הַטַּבַּעַת הָיְתָה בִּכְלַל הַשְּׁתַּיִם שֶׁנָּפְלוּ.&nbsp; נִתְעָרְבָה בְּמֵאָה וְנֶחְלְקוּ, אַרְבָּעִים לְמָקוֹם אֶחָד וְשִׁשִּׁים לְמָקוֹם אַחֵר, וְנָפְלוּ הָאַרְבָּעִים כֻּלָּן לְטַבָּעוֹת אֲחֵרוֹת--כֻּלָּן מֻתָּרוֹת, שֶׁאֲנִי אוֹמֵר אוֹתָהּ הַטַּבַּעַת הָאֲסוּרָה בָּרֹב הִיא; נָפְלוּ הַשִּׁשִּׁים לְטַבָּעוֹת אֲחֵרוֹת, כֻּלָּן אֲסוּרוֹת.</p>

<p><b>ז,טו</b>&nbsp;&nbsp;[יא] הָאֲשֵׁרָה--בֵּין שֶׁהָיְתָה נֶעְבֶּדֶת, בֵּין שֶׁהָיְתָה עֲבוֹדָה זָרָה מֻנַּחַת תַּחְתֶּיהָ--אָסוּר לֵישֵׁב בְּצֵל קוֹמָתָהּ, וּמֻתָּר לֵישֵׁב בְּצֵל הַשָּׂרִיגִים וְהָעַלִּים שֶׁלָּהּ.&nbsp; וְאִם יֵשׁ לוֹ דֶּרֶךְ אַחֶרֶת, אָסוּר לוֹ לַעֲבֹר תַּחְתֶּיהָ; וְאִם אֵין שָׁם דֶּרֶךְ אַחֶרֶת, עוֹבֵר תַּחְתֶּיהָ כִּשְׁהוּא רָץ.</p>

<p><b>ז,טז</b>&nbsp;&nbsp;[יב] אֶפְרוֹחִין שֶׁקִּנְּנוּ בָּהּ, וְאֵינָן צְרִיכִין לְאִמָּן--מֻתָּרִין; וְהַבֵּיצִים וְהָאֶפְרוֹחִין שֶׁצְּרִיכִין לְאִמָּן--אֲסוּרִין, שֶׁהֲרֵי הָאֲשֵׁרָה כְּמוֹ בָּסִיס לָהֶן.&nbsp; וְהַקֵּן עַצְמָהּ שֶׁבְּרֹאשָׁהּ--מֻתָּר, מִפְּנֵי שֶׁהָעוֹף מֵבִיא עֵצָיו מִמָּקוֹם אַחֵר.</p>

<p><b>ז,יז</b>&nbsp;&nbsp;[יג] נָטַל מִמֶּנָּה עֵצִים, אֲסוּרִין בַּהֲנָאָה.&nbsp; הִסִּיק בָּהֶן אֶת הַתַּנּוּר--יוּצַן, וְאַחַר כָּךְ יַסִּיק בְּעֵצִים שֶׁלְּהֶתֵּר וְיֹאפֶה בּוֹ.&nbsp; אָפָה בּוֹ אֶת הַפַּת, וְלֹא צִנְּנוֹ--הַפַּת אֲסוּרָה בַּהֲנָאָה.&nbsp; נִתְעָרְבָה בַּאֲחֵרוֹת--יוֹלִיךְ דְּמֵי אוֹתָהּ הַפַּת לְיָם הַמֶּלַח, כְּדֵי שֶׁלֹּא יֵהָנֶה בָּהּ; וּשְׁאָר הַכִּכָּרוֹת מֻתָּרִין.</p>

<p><b>ז,יח</b>&nbsp;&nbsp;[יד] נָטַל מִמֶּנָּה כַּדְכַּד וְאָרַג בּוֹ אֶת הַבֶּגֶד, אָסוּר בַּהֲנָאָה; נִתְעָרַב בִּבְגָדִים אֲחֵרִים, יוֹלִיךְ דְּמֵי אוֹתוֹ הַבֶּגֶד לְיָם הַמֶּלָּח, וּשְׁאָר הַבְּגָדִים מֻתָּרִין.</p>

<p><b>ז,יט</b>&nbsp;&nbsp;וּמֻתָּר לִטַּע תַּחְתֶּיהָ יְרָקוֹת--בֵּין בִּימוֹת הַחַמָּה שְׁהֶן צְרִיכִין לְצֵל, בֵּין בִּימוֹת הַגְּשָׁמִים:&nbsp; מִפְּנֵי שֶׁצֵּל הָאֲשֵׁרָה שְׁהוּא אָסוּר עִם הַקַּרְקָע שְׁאֵינָהּ נֶאֱסֶרֶת, גּוֹרְמִין לִירָקוֹת אֵלּוּ לִצְמֹחַ; וְכָל שֶׁדָּבָר אָסוּר וְדָבָר מֻתָּר גּוֹרְמִין לוֹ, הֲרֵי זֶה מֻתָּר בְּכָל מָקוֹם.</p>

<p><b>ז,כ</b>&nbsp;&nbsp;לְפִיכָּךְ שָׂדֶה שֶׁזִּבְּלָהּ בְּזֵבֶל עֲבוֹדָה זָרָה, מֻתָּר לִזְרֹעַ אוֹתָהּ; וּפָרָה שֶׁפִּטְּמָהּ בְּכַרְשִׁינֵי עֲבוֹדָה זָרָה, תֵּאָכֵל.&nbsp; וְכֵן כָּל כַּיּוֹצֶא בְּזֶה.</p>

<p><b>ז,כא</b>&nbsp;&nbsp;[טו] בָּשָׂר אוֹ יַיִן אוֹ פֵּרוֹת שֶׁהֱכִינוּם לְהַקְרִיבָן לַעֲבוֹדָה זָרָה--לֹא נֶאְסְרוּ בַּהֲנָאָה אַף עַל פִּי שֶׁהִכְנִיסוּ אוֹתָם לְבֵית עֲבוֹדָה זָרָה, עַד שֶׁיַּקְרִיבוּם לְפָנֶיהָ; הִקְרִיבוּם לִפְנֵי עֲבוֹדָה זָרָה, נַעֲשׂוּ תִּקְרֹבֶת, וְאַף עַל פִּי שֶׁחָזְרוּ וְהוֹצִיאוּם, הֲרֵי אֵלּוּ אֲסוּרִין לְעוֹלָם.&nbsp; וְכָל הַנִּמְצָא בְּבֵית עֲבוֹדָה זָרָה, אַפִלּוּ מַיִם וּמֶלַח--אָסוּר בַּהֲנָאָה מִן הַתּוֹרָה; וְהָאוֹכֵל מִמֶּנּוּ כָּל שְׁהוּא, לוֹקֶה.</p>

<p><b>ז,כב</b>&nbsp;&nbsp;[טז] הַמּוֹצֶא כְּסוּת וְכֵלִים וּמָעוֹת בְּרֹאשׁ עֲבוֹדָה זָרָה--אִם מְצָאָן דֶּרֶךְ בִּזָּיוֹן, הֲרֵי אֵלּוּ מֻתָּרִין; וְאִם מְצָאָן דֶּרֶךְ כָּבוֹד, הֲרֵי אֵלּוּ אֲסוּרִין.&nbsp; כֵּיצַד:&nbsp; מָצָא כִּיס מָעוֹת תָּלוּי בְּצַוָּארוֹ, וּכְסוּת מְקֻפֶּלֶת וּמֻנַּחַת עַל רֹאשׁוֹ, כְּלִי כָּפוּי עַל רֹאשׁוֹ--הֲרֵי זֶה מֻתָּר, מִפְּנֵי שְׁהוּא דֶּרֶךְ בִּזָּיוֹן; וְכֵן כָּל כַּיּוֹצֶא בְּזֶה.&nbsp; מָצָא בְּרֹאשׁוֹ דָּבָר שֶׁכַּיּוֹצֶא בּוֹ קָרֵב לְגַבֵּי הַמִּזְבֵּחַ, הֲרֵי זֶה אָסוּר.</p>

<p><b>ז,כג</b>&nbsp;&nbsp;בַּמֶּה דְּבָרִים אֲמוּרִים, בִּזְמָן שֶׁמְּצָאָן חוּץ לִמְקוֹם עֲבוֹדָתוֹ; אֲבָל אִם מְצָאָן בִּפְנִים--בֵּין דֶּרֶךְ כָּבוֹד בֵּין דֶּרֶךְ בִּזָּיוֹן, בֵּין דָּבָר הָרָאוּי לַמִּזְבֵּחַ בֵּין דָּבָר שְׁאֵינוּ רָאוּי--כָּל הַנִּמְצָא בִּפְנִים אָסוּר, אַפִלּוּ מַיִם וּמֶלַח.&nbsp; וּפְעוֹר וּמֶרְקֻלְיָס--כָּל הַנִּמְצָא עִמָּהֶן בֵּין בִּפְנִים בֵּין בַּחוּץ, אָסוּר בַּהֲנָאָה.&nbsp; וְכֵן אַבְנֵי מֶרְקֻלְיָס--כָּל אֶבֶן הַנִּרְאֵית שְׁהִיא עִמּוֹ, אֲסוּרָה בַּהֲנָאָה.</p>

<p><b>ז,כד</b>&nbsp;&nbsp;[יז] עֲבוֹדָה זָרָה שֶׁהָיָה לָהּ מֶרְחֵץ אוֹ גִּנָּה--נִהְנִין בָּהֶן שֶׁלֹּא בְּטוֹבָה, וְאֵין נִהְנִין בָּהֶן בְּטוֹבָה.&nbsp; הָיָה לָהּ וְלַאֲחֵרִים--נִהְנִין בָּהֶן וְאַפִלּוּ בְּטוֹבַת הַכּוּמָרִין, וּבִלְבָד שֶׁלֹּא יִתֵּן שָׂכָר.</p>

<p><b>ז,כה</b>&nbsp;&nbsp;[יח] מֶרְחֵץ שֶׁיֵּשׁ בָּהּ עֲבוֹדָה זָרָה--מֻתָּר לִרְחֹץ בָּהּ, מִפְּנֵי שְׁהִיא נַעֲשָׂת שָׁם לְנוֹאי לֹא לַעֲבוֹדָה:&nbsp; שֶׁנֶּאֱמָר "אֱלֹהֵיהֶם" (דברים ז,כה; דברים יב,ג)--בִּזְמָן שֶׁנּוֹהֲגִין בָּהֶן מִנְהַג אֱלָהוּת, וְלֹא בִּזְמָן שֶׁמְּבַזִּין אוֹתָן, כְּגוֹן זוֹ שְׁהִיא עוֹמֶדֶת עַל הַבִּיב, וְהַכֹּל מַשְׁתִּינִין בְּפָנֶיהָ.&nbsp; וְאִם הָיְתָה דֶּרֶךְ עֲבוֹדָתָהּ בְּכָּךְ, אָסוּר לִכָּנֵס בּוֹ.</p>

<p><b>ז,כו</b>&nbsp;&nbsp;[יט] סַכִּין שֶׁלַּעֲבוֹדָה זָרָה שֶׁשָּׁחַט בָּהּ--הֲרֵי זֶה מֻתָּר, מִפְּנֵי שְׁהוּא מְקַלְקֵל; וְאִם הָיְתָה בְּהֵמָה מְסֻכֶּנֶת--הֲרֵי זוֹ אֲסוּרָה, מִפְּנֵי שְׁהוּא מְתַקֵּן וַהֲרֵי זֶה הַתִּקּוּן מֵהֲנָאַת מְשַׁמְּשֵׁי עֲבוֹדָה זָרָה.&nbsp; וְכֵן אָסוּר לַחְתֹּךְ בָּהּ בָּשָׂר, מִפְּנֵי שְׁהוּא מְתַקֵּן; וְאִם חָתַךְ דֶּרֶךְ הֶפְסֵד וְהַשְׁחָתָה, מֻתָּר.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ח</h2>

<p><b>ח,א</b>&nbsp;&nbsp;כָּל שְׁאֵין בּוֹ תְּפוּסַת יַד אָדָם, וְלֹא עָשָׂהוּ--אִם נֶעְבַּד, הֲרֵי זֶה מֻתָּר בַּהֲנָאָה.&nbsp; לְפִיכָּךְ הַגּוֹיִים הָעוֹבְדִים אֶת הֶהָרִים, וְאֶת הַגְּבָעוֹת, וְאֶת הָאִילָנוֹת הַנְּטוּעִין מִתְּחִלָּתָן לְפֵרוֹת, וְאֶת הַמַּעְיָנוֹת הַנּוֹבְעִים לָרַבִּים, וְאֶת הַבְּהֵמָה--הֲרֵי אֵלּוּ מֻתָּרִין בַּהֲנָאָה; וּמֻתָּר לֶאֱכֹל אוֹתָן הַפֵּרוֹת שֶׁנֶּעְבְּדוּ בִּמְקוֹם גְּדִילָתָן, וְאוֹתָהּ הַבְּהֵמָה.&nbsp; וְאֵין צָרִיךְ לוֹמַר, בְּהֵמָה שֶׁהֻקְצָת לַעֲבוֹדָה זָרָה, שְׁהִיא מֻתֶּרֶת בַּאֲכִילָה:&nbsp; בֵּין שֶׁהִקְצוּהָ לְעָבְדָהּ, בֵּין שֶׁהִקְצוּהָ לְהַקְרִיבָהּ--הֲרֵי זוֹ מֻתֶּרֶת.</p>

<p><b>ח,ב</b>&nbsp;&nbsp;בַּמֶּה דְּבָרִים אֲמוּרִים שְׁאֵין הַבְּהֵמָה נֶאֱסֶרֶת, בְּשֶׁלֹּא עָשָׂה בָּהּ מַעֲשֶׂה לְשֵׁם עֲבוֹדָה זָרָה; אֲבָל אִם עָשָׂה בָּהּ מַעֲשֶׂה כָּל שְׁהוּא, אֲסָרָהּ.&nbsp; כֵּיצַד, כְּגוֹן שֶׁשָּׁחַט בָּהּ סִימָן לַעֲבוֹדָה זָרָה.&nbsp; עָשָׂה אוֹתָהּ חֲלִיפִין לַעֲבוֹדָה זָרָה, אֲסָרָהּ; וְכֵן חֲלִיפֵי חֲלִיפִין:&nbsp; מִפְּנֵי שֶׁנַּעֲשָׂת כִּדְמֵי עֲבוֹדָה זָרָה.</p>

<p><b>ח,ג</b>&nbsp;&nbsp;בַּמֶּה דְּבָרִים אֲמוּרִים, בְּבֶהֱמַת עַצְמוֹ; אֲבָל אִם שָׁחַט בֶּהֱמַת חֲבֵרוֹ לַעֲבוֹדָה זָרָה אוֹ הִחְלִיפָהּ--לֹא נֶאְסְרָה, שְׁאֵין אָדָם אוֹסֵר דָּבָר שְׁאֵינוּ שֶׁלּוֹ.</p>

<p><b>ח,ד</b>&nbsp;&nbsp;הַמִּשְׁתַּחֲוֶה לְקַרְקַע עוֹלָם, לֹא אֲסָרָהּ; חָפַר בָּהּ בּוֹרוֹת שִׁיחִין וּמְעָרוֹת לְשֵׁם עֲבוֹדָה זָרָה, אֲסָרָהּ.&nbsp; [ב] מַיִם שֶׁעֲקָרָן הַגַּל וְהִשְׁתַּחֲוָה לָהֶן, לֹא אֲסָרָן; נְטָלָן בְּיָדוֹ וְהִשְׁתַּחֲוָה לָהֶן, אֲסָרָן.&nbsp; אַבְנֵי הַר שֶׁנִּדַּלְדְּלוּ, וַעֲבָדָן בִּמְקוֹמָן--מֻתָּרוֹת, שֶׁהֲרֵי אֵין בָּהֶן תְּפוּסַת יַד אָדָם.</p>

<p><b>ח,ה</b>&nbsp;&nbsp;[ג] יִשְׂרָאֵל שֶׁזָּקַף לְבֵנָה לְהִשְׁתַּחֲווֹת לָהּ, וְלֹא הִשְׁתַּחֲוָה, וּבָא גּוֹי וְהִשְׁתַּחֲוָה לָהּ--אֲסָרָהּ בַּהֲנָאָה, שֶׁזְּקִיפָתָהּ מַעֲשֶׂה; וְכֵן אִם זָקַף בֵּיצָה, וּבָא גּוֹי וְהִשְׁתַּחֲוָה לָהּ--אֲסָרָהּ.&nbsp; חָתַךְ דַּלַּעַת וְכַיּוֹצֶא בָּהּ, וְהִשְׁתַּחֲוָה לָהּ--אֲסָרָהּ; הִשְׁתַּחֲוָה לַחֲצִי הַדַּלַּעַת, וְהַחֲצִי הָאַחֵר מְעֻרֶּה בּוֹ--הֲרֵי זֶה אָסוּר מִסָּפֵק, שֶׁמֶּא זֶה הַחֵצִי כְּמוֹ יָד לַחֵצִי הַנֶּעְבָּד.</p>

<p><b>ח,ו</b>&nbsp;&nbsp;אִילָן שֶׁנְּטָעוֹ מִתְּחִלָּה שֶׁיְּהֶא נֶעְבָּד--אָסוּר בַּהֲנָאָה, וְזוֹ הִיא "אֲשֵׁרָה" (דברים טז,כא) הָאֲמוּרָה בַּתּוֹרָה.&nbsp; הָיָה אִילָן נָטוּעַ, וְגִדְּעוֹ וּפִסְּלוֹ לְשֵׁם עֲבוֹדָה זָרָה, אַפִלּוּ הִבְרִיךְ וְהִרְכִּיב בְּגוּפוֹ שֶׁלָּאִילָן, וְהוֹצִיא שָׂרִיגִים--כּוֹרֵת אֶת הַשָּׂרִיגִים, וְהֶן אֲסוּרִין בַּהֲנָאָה; וּשְׁאָר הָאִילָן, מֻתָּר.&nbsp; וְכֵן הַמִּשְׁתַּחֲוֶה לְאִילָן--אַף עַל פִּי שֶׁלֹּא נֶאֱסָר גּוּפוֹ--כָּל הַשָּׂרִיגִים וְהָעַלִּים וְהַלּוֹלַבִּין וְהַפֵּרוֹת שֶׁיּוֹצִיא כָּל זְמָן שְׁהוּא נֶעְבָּד, הֲרֵי אֵלּוּ אֲסוּרִין בַּהֲנָאָה.</p>

<p><b>ח,ז</b>&nbsp;&nbsp;אִילָן שֶׁהָיוּ הַגּוֹיִים מְשַׁמְּרִין אֶת פֵּרוֹתָיו, וְאוֹמְרִין שְׁהֶן מוּכָנִין לַעֲשׂוֹת מֵהֶן שֵׁכָר לְבֵית עֲבוֹדָה זָרָה פְּלוֹנִית, וְעוֹשִׂין מֵהֶן שֵׁכָר, וְשׁוֹתִין אוֹתוֹ בְּיוֹם אֵידָם--הֲרֵי זֶה הָאִילָן אָסוּר בַּהֲנָאָה, מִפְּנֵי שֶׁסְּתָמוֹ שְׁהוּא אֲשֵׁרָה, וּלְפִיכָּךְ עוֹשִׂין בְּפֵרוֹתָיו כָּךְ, שֶׁזּוֹ הִיא חֻקָּה שֶׁלַּאֲשֵׁרָה.</p>

<p><b>ח,ח</b>&nbsp;&nbsp;[ד] אִילָן שֶׁמַּעְמִידִין תַּחְתָּיו עֲבוֹדָה זָרָה--כָּל זְמָן שְׁהִיא תַּחְתָּיו, אָסוּר בַּהֲנָאָה; נִטְּלָה מִתַּחְתָּיו עֲבוֹדָה זָרָה--הֲרֵי זֶה מֻתָּר, מִפְּנֵי שְׁאֵין הָאִילָן עַצְמוֹ הוּא הַנֶּעְבָּד.</p>

<p><b>ח,ט</b>&nbsp;&nbsp;בַּיִת שֶׁבָּנָה אוֹתוֹ הַגּוֹי מִתְּחִלָּה שֶׁיְּהֶא הַבַּיִת עַצְמוֹ נֶעְבָּד, וְכֵן הַמִּשְׁתַּחֲוֶה לְבַיִת בָּנוּי--הֲרֵי זֶה אָסוּר בַּהֲנָאָה.&nbsp; הָיָה בָּנוּי, וְסִיְּדוֹ וְכִיְּרוֹ לְשֵׁם עֲבוֹדָה זָרָה עַד שֶׁנִּתְחַדַּשׁ--נוֹטֵל מַה שֶׁחִדַּשׁ, וְהַחִדּוּשׁ אָסוּר בַּהֲנָאָה, מִפְּנֵי שֶׁעָשָׂהוּ לְעָבְדוֹ; וּשְׁאָר הַבַּיִת, מֻתָּר.&nbsp; הִכְנִיס עֲבוֹדָה זָרָה לְתוֹךְ הַבַּיִת--כָּל זְמָן שְׁהִיא שָׁם, הַבַּיִת אָסוּר בַּהֲנָאָה; הוֹצִיאָהּ, הֻתַּר הַבַּיִת.</p>

<p><b>ח,י</b>&nbsp;&nbsp;וְכֵן אֶבֶן שֶׁחֲצָבָהּ מִתְּחִלָּה לְעָבְדָהּ, אֲסוּרָה בַּהֲנָאָה.&nbsp; הָיְתָה חֲצוּבָה, וְצִיְּרָהּ וְכִיְּרָהּ שֶׁתֵּעָבֵד--אַפִלּוּ צִיַּר וְכִיַּר בְּגוּף הָאֶבֶן, וְאֵין צָרִיךְ לוֹמַר אִם סִיַּד עָלֶיהָ--נוֹטֵל מַה שֶׁחִדַּשׁ, וְהוּא אָסוּר בַּהֲנָאָה, הוֹאִיל וְנַעֲשָׂה שֶׁיֵּעָבֵד; וּשְׁאָר הָאֶבֶן, מֻתָּר.&nbsp; [ה] אֶבֶן שֶׁהִעְמִיד עָלֶיהָ עֲבוֹדָה זָרָה, הֲרֵי זוֹ אֲסוּרָה כָּל זְמָן שְׁהִיא עָלֶיהָ; סִלַּק עֲבוֹדָה זָרָה, הָאֶבֶן מֻתֶּרֶת.</p>

<p><b>ח,יא</b>&nbsp;&nbsp;מִי שֶׁהָיָה בֵּיתוֹ סָמוּךְ לְבֵית עֲבוֹדָה זָרָה, וְנָפַל--אָסוּר לִבְנוֹתוֹ.&nbsp; כֵּיצַד הוּא עוֹשֶׂה:&nbsp; כּוֹנֵס לְתוֹךְ שֶׁלּוֹ, וּבוֹנֶה; וְאוֹתוֹ הָרֵוַח--מְמַלְּאֵהוּ קוֹצִים אוֹ צוֹאָה, כְּדֵי שֶׁלֹּא יַרְחִיב בְּבֵית עֲבוֹדָה זָרָה.&nbsp; הָיָה הַכּוֹתָל שֶׁלּוֹ וְשֶׁלַּעֲבוֹדָה זָרָה, יִדּוֹן מֶחְצָה לְמֶחְצָה:&nbsp; מֶחְצָה שֶׁלּוֹ, מֻתָּר בַּהֲנָאָה; וְשֶׁלַּעֲבוֹדָה זָרָה, אָסוּר--אֲבָנָיו וְעֵצָיו וַעֲפָרוֹ, הַכֹּל אָסוּר בַּהֲנָאָה.</p>

<p><b>ח,יב</b>&nbsp;&nbsp;[ו] כֵּיצַד מְאַבֵּד עֲבוֹדָה זָרָה, וּשְׁאָר דְּבָרִים שְׁהֶן אֲסוּרִין בִּגְלָלָהּ כְּגוֹן מְשַׁמְּשֶׁיהָ וְתִקְרֹבֶת שֶׁלָּהּ--שׁוֹחֵק וְזוֹרֶה לָרוּחַ, אוֹ שׂוֹרֵף וּמַטִּיל לְיָם הַמֶּלַח.</p>

<p><b>ח,יג</b>&nbsp;&nbsp;[ז] דָּבָר שְׁאֵין בּוֹ תְּפוּסַת יַד אָדָם שֶׁנֶּעְבָּד, כְּגוֹן הָרִים וּבְהֵמָה וְאִילָן--אַף עַל פִּי שֶׁהַנֶּעְבָּד עַצְמוֹ מֻתָּר בַּהֲנָאָה, צִפּוּיָיו אֲסוּרִין בַּהֲנָאָה; וְהַנִּהְנֶה בְּכָל שְׁהוּא מֵהֶן--לוֹקֶה, שֶׁנֶּאֱמָר "לֹא-תַחְמֹד כֶּסֶף וְזָהָב עֲלֵיהֶם" (דברים ז,כה).&nbsp; וְכָל צִפּוּיֵי עֲבוֹדָה זָרָה, הֲרֵי הֶן בִּכְלַל מְשַׁמְּשֶׁיהָ.</p>

<p><b>ח,יד</b>&nbsp;&nbsp;[ח] עֲבוֹדָה זָרָה שֶׁלַּגּוֹיִים, שֶׁבִּטְּלוּהָ גּוֹיִים קֹדֶם שֶׁתָּבוֹא לְיַד יִשְׂרָאֵל--הֲרֵי זוֹ מֻתֶּרֶת בַּהֲנָאָה:&nbsp; שֶׁנֶּאֱמָר "פְּסִילֵי אֱלֹהֵיהֶם, תִּשְׂרְפוּן בָּאֵשׁ" (דברים ז,כה), בְּשֶׁבָּאוּ לְיָדֵינוּ וְהֶן נוֹהֲגִין בָּהֶן אֱלָהוּת; אֲבָל אִם בִּטְּלוּם, הֲרֵי אֵלּוּ מֻתָּרִין.</p>

<p><b>ח,טו</b>&nbsp;&nbsp;[ט] עֲבוֹדָה זָרָה שֶׁלְּיִשְׂרָאֵל, אֵינָהּ בְּטֵלָה לְעוֹלָם; אַפִלּוּ הָיָה לַגּוֹי בָּהּ שֻׁתָּפוּת, אֵין בִּטּוּלוֹ מוֹעִיל כְּלוּם, אֵלָא אֲסוּרָה בַּהֲנָאָה לְעוֹלָם, וּטְעוּנָה גְּנִיזָה.&nbsp; וְכֵן עֲבוֹדָה זָרָה שֶׁלַּגּוֹי שֶׁבָּאת לְיַד יִשְׂרָאֵל, וְאַחַר כָּךְ בִּטְּלָהּ הַגּוֹי--אֵין בִּטּוּלוֹ מוֹעִיל כְּלוּם, אֵלָא אֲסוּרָה בַּהֲנָאָה לְעוֹלָם.&nbsp; וְאֵין יִשְׂרָאֵל מְבַטֵּל עֲבוֹדָה זָרָה, וְאַפִלּוּ בִּרְשׁוּת הַגּוֹי.</p>

<p><b>ח,טז</b>&nbsp;&nbsp;גּוֹי קָטָן אוֹ שׁוֹטֶה, אֵינוּ מְבַטֵּל עֲבוֹדָה זָרָה.&nbsp; וְגוֹי שֶׁבִּטַּל עֲבוֹדָה זָרָה--בֵּין שֶׁלּוֹ, בֵּין שֶׁלַּגּוֹיִים אֲחֵרִים, בְּעַל כָּרְחוֹ, אַף עַל פִּי שֶׁאֲנָסוֹ יִשְׂרָאֵל עַל כָּךְ--הֲרֵי זוֹ בְּטֵלָה:&nbsp; וּבִלְבָד שֶׁיְּהֶא הַגּוֹי הַמְּבַטֵּל, עוֹבֵד עֲבוֹדָה זָרָה; אֲבָל מִי שְׁאֵינוּ עוֹבֵד, אֵין בִּטּוּלוֹ בִּטּוּל.</p>

<p><b>ח,יז</b>&nbsp;&nbsp;הַמְּבַטֵּל עֲבוֹדָה זָרָה, בִּטַּל מְשַׁמְּשֶׁיהָ; בִּטַּל מְשַׁמְּשֶׁיהָ, מְשַׁמְּשֶׁיהָ מֻתָּרִין, וְהִיא אֲסוּרָה בַּהֲנָאָה כְּמוֹ שֶׁהָיְתָה, עַד שֶׁיְּבַטְּלָהּ.&nbsp; וְתִקְרֹבֶת עֲבוֹדָה זָרָה, אֵינָהּ בְּטֵלָה לְעוֹלָם.</p>

<p><b>ח,יח</b>&nbsp;&nbsp;[י] כֵּיצַד מְבַטְּלָהּ:&nbsp; קָטַע רֹאשׁ אָזְנָהּ, רֹאשׁ חֻטְמָהּ, רֹאשׁ אֶצְבָּעָהּ, פְּחָסָהּ בְּפָנֶיהָ אַף עַל פִּי שֶׁלֹּא חִסְּרָהּ, אוֹ שֶׁמְּכָרָהּ לְצוֹרֵף יִשְׂרָאֵל--הֲרֵי זוֹ בְּטֵלָה.&nbsp; אֲבָל אִם מִשְׁכְּנָהּ, אוֹ מְכָרָהּ לְגוֹי אוֹ לְיִשְׂרָאֵל שְׁאֵינוּ צוֹרֵף, אוֹ שֶׁנָּפְלָה עָלֶיהָ מַפֹּלֶת וְלֹא פִנָּהּ, גְּנָבוּהָ לִסְטִים וְלֹא תְבָעָהּ, רָקַק בְּפָנֶיהָ, הִשְׁתִּין בְּפָנֶיהָ, גְּרָרָהּ, זָרַק בָּהּ אֶת הַצּוֹאָה--הֲרֵי זוֹ אֵינָהּ בְּטֵלָה.</p>

<p><b>ח,יט</b>&nbsp;&nbsp;[יא] עֲבוֹדָה זָרָה שֶׁהִנִּיחוּהָ עוֹבְדֶיהָ בְּשָׁעַת שָׁלוֹם--מֻתֶּרֶת בַּהֲנָאָה, שֶׁהֲרֵי בִּטְּלוּהָ; בְּשָׁעַת מִלְחָמָה--אֲסוּרָה, מִפְּנֵי שֶׁלֹּא הִנִּיחוּהָ אֵלָא מִפְּנֵי הַמִּלְחָמָה.&nbsp; עֲבוֹדָה זָרָה שֶׁנִּשְׁבְּרָה מֵאֵלֶיהָ--שְׁבָרֶיהָ אֲסוּרִין בַּהֲנָאָה, עַד שֶׁיְּבַטְּלוּהָ; לְפִיכָּךְ הַמּוֹצֶא שִׁבְרֵי עֲבוֹדָה זָרָה--הֲרֵי אֵלּוּ אֲסוּרִין בַּהֲנָאָה, שֶׁמֶּא לֹא בִטְּלוּהָ הַגּוֹיִים.&nbsp; וְאִם הָיְתָה שֶׁלִּפְרָקִים, וְהִדְיוֹט יָכוֹל לְהַחְזִירָהּ--צָרִיךְ לְבַטַּל כָּל פֵּרֶק וּפֵרֶק מִפְּרָקֶיהָ; וְאִם אֵינוּ יָכוֹל לְהַחְזִירָהּ--כֵּיוָן שֶׁבִּטַּל אֵבֶר אֶחָד מִמֶּנָּה, בָּטְלוּ כָּל הַשְּׁבָרִים.</p>

<p><b>ח,כ</b>&nbsp;&nbsp;[יב] מִזְבַּח עֲבוֹדָה זָרָה שֶׁנִּפְגַם--עֲדַיִן הוּא אָסוּר בַּהֲנָאָה, עַד שֶׁיִּנָּתֵץ רֻבּוֹ בְּיַד גּוֹיִים; וּבִימוֹס שֶׁנִּפְגַם, מֻתָּר.&nbsp; אֵיזֶה הוּא בִּימוֹס וְאֵיזֶה הוּא מִזְבֵּחַ--בִּימוֹס, אֶבֶן אַחַת; מִזְבֵּחַ, אֲבָנִים הַרְבֵּה.&nbsp; וְכֵיצַד מְבַטְּלִין אַבְנֵי מֶרְקֻלְיָס:&nbsp; כֵּיוָן שֶׁבָּנָה בָּהֶן בִּנְיָן, אוֹ חִפָּה בָּהֶן אֶת הַדְּרָכִים, וְכַיּוֹצֶא בְּאֵלּוּ--הֲרֵי הֶן מֻתָּרוֹת בַּהֲנָאָה.</p>

<p><b>ח,כא</b>&nbsp;&nbsp;כֵּיצַד מְבַטְּלִין אֶת הָאֲשֵׁרָה:&nbsp; קִרְסַם מִמֶּנָּה עַלֶּה, זֵרַד מִמֶּנָּה יוֹנֵק, נָטַל מִמֶּנָּה מַקֵּל אוֹ שַׁרְבִיט, אוֹ שֶׁשְּׁפָיָהּ שֶׁלֹּא לְצָרְכָּהּ--הֲרֵי זוֹ בְּטֵלָה.&nbsp; שְׁפָיָהּ לְצָרְכָּהּ--הִיא אֲסוּרָה, וּשְׁפָיֶיהָ מֻתָּרִין.&nbsp; וְאִם הָיְתָה שֶׁלְּיִשְׂרָאֵל--בֵּין לְצָרְכָּהּ בֵּין לְצָרְכּוֹ, בֵּין הִיא בֵּין שְׁפָיֶיהָ--אֲסוּרִין לְעוֹלָם:&nbsp; שֶׁעֲבוֹדָה זָרָה שֶׁלְּיִשְׂרָאֵל, אֵין לָהּ בִּטּוּל לְעוֹלָם.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק ט</h2>

<p><b>ט,א</b>&nbsp;&nbsp;שְׁלוֹשָׁה יָמִים לִפְנֵי אֵידֵיהֶן שֶׁלַּגּוֹיִים, אָסוּר לִקַּח מֵהֶן וְלִמְכֹּר לָהֶן דָּבָר הַמִּתְקַיֵּם, וְלִלְווֹת מֵהֶן וּלְהַלְווֹתָן, וּלְפָרְעָן וְלִפָּרַע מֵהֶן מַלְוָה שֶׁבַּשְּׁטָר אוֹ שֶׁעַל הַמַּשְׁכּוֹן.&nbsp; אֲבָל מַלְוָה עַל פֶּה נִפְרָעִין מֵהֶן, מִפְּנֵי שְׁהוּא כְּמַצִּיל מִיָּדָם; וּמֻתָּר לִמְכֹּר לָהֶם דָּבָר שְׁאֵינוּ מִתְקַיֵּם, כְּגוֹן יְרָקוֹת וְתַבְשִׁיל, עַד יוֹם אֵידָם.&nbsp; בַּמֶּה דְּבָרִים אֲמוּרִים, בְּאֶרֶץ יִשְׂרָאֵל; אֲבָל בִּשְׁאָר אֲרָצוֹת, אֵינוּ אָסוּר אֵלָא יוֹם אֵידָם בִּלְבָד.</p>

<p><b>ט,ב</b>&nbsp;&nbsp;עָבַר וְנָשָׂא וְנָתַן עִמָּהֶן בְּאוֹתָן הַשְּׁלוֹשָׁה יָמִים, הֲרֵי זֶה מֻתָּר בַּהֲנָאָה; וְהַנּוֹשֵׂא וְנוֹתֵן עִמָּהֶן בְּיוֹם אֵידָם, הֲרֵי זֶה אָסוּר בַּהֲנָאָה.&nbsp; [ב] וְאָסוּר לִשְׁלֹחַ דּוֹרוֹן לְגוֹי בְּיוֹם אֵידוֹ, אֵלָא אִם כֵּן נוֹדַע לוֹ שְׁאֵינוּ מוֹדֶה בַּעֲבוֹדָה זָרָה, וְאֵינוּ עוֹבְדָהּ.&nbsp; וְכֵן גּוֹי שֶׁשָּׁלַח דּוֹרוֹן לְיִשְׂרָאֵל בְּיוֹם אֵידוֹ, לֹא יְקַבְּלֶנּוּ מִמֶּנּוּ; וְאִם חָשַׁשׁ לְאֵיבָה, נוֹטֵל בְּפָנָיו, וְאֵינוּ נִהְנֶה בּוֹ עַד שֶׁיִּוָּדַע לוֹ שֶׁזֶּה הַגּוֹי אֵינוּ עוֹבֵד עֲבוֹדָה זָרָה, וְאֵינוּ מוֹדֶה בָּהּ.</p>

<p><b>ט,ג</b>&nbsp;&nbsp;הָיָה אֵידָן שֶׁלְּאוֹתָן הַגּוֹיִים יָמִים רַבִּים, שְׁלוֹשָׁה אוֹ אַרְבָּעָה אוֹ עֲשָׂרָה, כָּל אוֹתָן הַיָּמִים כְּיוֹם אֶחָד הֶן, וְכֻלָּן אֲסוּרִין עִם שְׁלוֹשָׁה יָמִים לִפְנֵיהֶן.</p>

<p><b>ט,ד</b>&nbsp;&nbsp;הַנּוֹצְרִיִּים עוֹבְדֵי עֲבוֹדָה זָרָה הֶן, וְיוֹם רִאשׁוֹן יוֹם אֵידָם הוּא.&nbsp; לְפִיכָּךְ אָסוּר לָשֵׂאת וְלָתֵת עִמָּהֶן בְּאֶרֶץ יִשְׂרָאֵל, יוֹם חֲמִישִׁי וְיוֹם שִׁשִּׁי שֶׁבְּכָל שַׁבָּת וְשַׁבָּת; וְאֵין צָרִיךְ לוֹמַר יוֹם רִאשׁוֹן עַצְמוֹ, שְׁהוּא אָסוּר בְּכָל מָקוֹם.&nbsp; וְכֵן נוֹהֲגִין עִמָּהֶן, בְּכָל אֵידֵיהֶן.</p>

<p><b>ט,ה</b>&nbsp;&nbsp;יוֹם שֶׁמִּתְכַּנְּסִין בּוֹ הַגּוֹיִים לְהַעְמִיד לָהֶן מֶלֶךְ, וּמַקְרִיבִין וּמְקַלְּסִין לֵאלֹהֵיהֶם--יוֹם אֵידָן הוּא, וַהֲרֵי הוּא כִּשְׁאָר אֵידֵיהֶן.&nbsp; אֲבָל גּוֹי שְׁהוּא עוֹשֶׂה אֵיד לְעַצְמוֹ, וּמוֹדֶה לַעֲבוֹדָה זָרָה שֶׁלּוֹ, וּמְקַלְּסָהּ בְּיוֹם שֶׁנֻּלַּד בּוֹ, בְּיוֹם תַּגְלָחַת זְקָנוֹ אוֹ בְּלוֹרִיתוֹ, בְּיוֹם שֶׁעָלָה בּוֹ מִן הַיָּם אוֹ שֶׁיָּצָא בּוֹ מִבֵּית הָאֲסוּרִים, בְּיוֹם שֶׁעָשָׂה בּוֹ מִשְׁתֶּה לִבְנוֹ, וְכַיּוֹצֶא בְּאֵלּוּ--אֵין אָסוּר אֵלָא אוֹתוֹ הַיּוֹם, וְאוֹתוֹ הָאִישׁ בִּלְבָד.</p>

<p><b>ט,ו</b>&nbsp;&nbsp;וְכֵן יוֹם שֶׁיָּמוּת לָהֶן בּוֹ מֵת וְיַעֲשׂוּ אוֹתוֹ אֵיד, אוֹתָן הָעוֹשִׂין אֲסוּרִין אוֹתוֹ הַיּוֹם; וְכָל מִיתָה שֶׁשּׂוֹרְפִין בָּהּ כֵּלִים וּמַקְטִירִין קְטֹרֶת, בַּיָּדוּעַ שֶׁיֵּשׁ בָּהּ עֲבוֹדָה זָרָה.</p>

<p><b>ט,ז</b>&nbsp;&nbsp;אֵין יוֹם הָאֵיד אָסוּר, אֵלָא לָעוֹבְדִין בּוֹ בִּלְבָד; אֲבָל הַגּוֹיִים שֶׁשְּׂמֵחִין בּוֹ וְאוֹכְלִין וְשׁוֹתִין וּמְשַׁמְּרִין אוֹתוֹ מִנְהָג, אוֹ מִפְּנֵי כְּבוֹד הַמֶּלֶךְ, אֲבָל הֶן אֵין מוֹדִין בּוֹ--הֲרֵי אֵלּוּ מֻתָּרִין לָשֵׂאת וְלָתֵת עִמָּהֶן.</p>

<p><b>ט,ח</b>&nbsp;&nbsp;[ו] דְּבָרִים שְׁהֶן מְיֻחָדִין לְמִין מִמִּינֵי עֲבוֹדָה זָרָה, אָסוּר לִמְכֹּר אוֹתָן לְעוֹבְדֵי אוֹתָהּ עֲבוֹדָה זָרָה שֶׁבְּאוֹתוֹ הַמָּקוֹם לְעוֹלָם.&nbsp; וּדְבָרִים שְׁאֵינָן מְיֻחָדִין לָהּ, מוֹכְרִין אוֹתָן סְתָם; וְאִם פֵּרַשׁ הַגּוֹי שְׁהוּא קוֹנֶה אוֹתָן לַעֲבוֹדָה זָרָה, אָסוּר לִמְכֹּר לוֹ, אֵלָא אִם כֵּן פְּסָלוֹ מִלְּהַקְרִיבוֹ לַעֲבוֹדָה זָרָה, לְפִי שְׁאֵין מַקְרִיבִין חָסֵר לַעֲבוֹדָה זָרָה.</p>

<p><b>ט,ט</b>&nbsp;&nbsp;[ז] הָיוּ מְעֹרָבִין דְּבָרִים הַמְּיֻחָדִין עִם דְּבָרִים שְׁאֵינָן מְיֻחָדִין, כְּגוֹן לְבוֹנָה זַכָּה בִּכְלַל לְבוֹנָה שְׁחוֹרָה--מוֹכֵר הַכֹּל סְתָם, וְאֵין חוֹשְׁשִׁין שֶׁמֶּא יְלַקַּט הַזַּכָּה לְבַדָּהּ לַעֲבוֹדָה זָרָה; וְכֵן כָּל כַּיּוֹצֶא בְּזֶה.</p>

<p><b>ט,י</b>&nbsp;&nbsp;[ח] כְּשֵׁם שְׁאֵין מוֹכְרִין לַגּוֹיִים, דְּבָרִים שֶׁמְּחַזְּקִין בָּהֶן יְדֵיהֶן לַעֲבוֹדָה זָרָה--כָּךְ אֵין מוֹכְרִין לָהֶם, דָּבָר שֶׁיֵּשׁ בּוֹ נֶזֶק לָרַבִּים, כְּגוֹן דֻּבִּים וַאֲרָיוֹת, וּכְלֵי זַיִן וּכְבָלִים וְשַׁלְשְׁלָיוֹת.&nbsp; וְאֵין מַשְׁחִיזִין לָהֶם אֶת הַזַּיִן.&nbsp; וְכָל שֶׁאָסוּר לְמָכְרוֹ לְגוֹי, אָסוּר לְמָכְרוֹ לְיִשְׂרָאֵל הֶחָשׁוּד לִמְכֹּר לְגוֹי; וְכֵן אָסוּר לִמְכֹּר כְּלֵי נֶזֶק, לְלִסְטִים יִשְׂרָאֵל.</p>

<p><b>ט,יא</b>&nbsp;&nbsp;[ט] הָיוּ יִשְׂרָאֵל שׁוֹכְנִין בֵּינֵי הַגּוֹיִים, וְכָרְתוּ לָהֶן בְּרִית--מֻתָּר לָהֶן לִמְכֹּר כְּלֵי זַיִן לְעַבְדֵי הַמֶּלֶךְ וּגְיָסוֹתָיו:&nbsp; מִפְּנֵי שֶׁעוֹשִׂין בָּהֶן מִלְחָמָה עִם צָרֵי הַמְּדִינָה לְהַצִּילָהּ, וְנִמְצְאוּ מְגִנִּין עָלֵינוּ--שֶׁהֲרֵי אָנוּ שְׁרוּיִין בְּתוֹכָם.</p>

<p><b>ט,יב</b>&nbsp;&nbsp;עִיר שֶׁיֵּשׁ בָּהּ עֲבוֹדָה זָרָה--מֻתָּר לְהַלַּךְ חוּצָה לָהּ, וְאָסוּר לְהִכָּנֵס בְּתוֹכָהּ.&nbsp; הָיָה חוּצָה לָהּ עֲבוֹדָה זָרָה, מֻתָּר לְהַלַּךְ בְּתוֹכָהּ.&nbsp; [י] הַמְּהַלֵּךְ מִמָּקוֹם לְמָקוֹם, אָסוּר לוֹ לַעֲבֹר בְּעִיר שֶׁיֵּשׁ בָּהּ עֲבוֹדָה זָרָה.&nbsp; בַּמֶּה דְּבָרִים אֲמוּרִים, בִּזְמָן שֶׁהַדֶּרֶךְ מְיֻחֶדֶת לְאוֹתוֹ מָקוֹם; אֲבָל אִם יֵשׁ שָׁם דֶּרֶךְ אַחֶרֶת וְנִקְרָה וְהָלַךְ בְּזוֹ, מֻתָּר.&nbsp; [יא] וְאָסוּר לִבְנוֹת עִם הַגּוֹיִים, כִּיפָה שֶׁמַּעְמִידִין בָּהּ עֲבוֹדָה זָרָה; וְאִם עָבַר וּבָנָה, שְׂכָרָהּ מֻתָּר.&nbsp; אֲבָל בּוֹנֶה הוּא לְכַתְּחִלָּה, הַטְּרַקְלִין אוֹ הֶחָצֵר שֶׁיֵּשׁ בָּהּ אוֹתָהּ הַכִּיפָה.</p>

<p><b>ט,יג</b>&nbsp;&nbsp;[יב] עִיר שֶׁיֵּשׁ בָּהּ עֲבוֹדָה זָרָה, וְהָיוּ בָּהּ חֲנִיּוֹת מְעֻטָּרוֹת וּשְׁאֵינָן מְעֻטָּרוֹת--הַמְּעֻטָּרוֹת, אָסוּר לֵהָנוֹת בָּהֶן בְּכָל מַה שֶׁבְּתוֹכָן, מִפְּנֵי שֶׁחֶזְקָתָן, שֶׁבִּגְלַל עֲבוֹדָה זָרָה נִתְעַטְּרוּ; וּשְׁאֵינָן מְעֻטָּרוֹת, מֻתָּרוֹת בַּהֲנָאָה.</p>

<p><b>ט,יד</b>&nbsp;&nbsp;חֲנִיּוֹת שֶׁלַּעֲבוֹדָה זָרָה--אָסוּר לִשְׂכֹּר אוֹתָן, מִפְּנֵי שֶׁמְּהַנֶּה עֲבוֹדָה זָרָה.&nbsp; [יג] הַמּוֹכֵר בֵּיתוֹ לַעֲבוֹדָה זָרָה--דָּמָיו אֲסוּרִין בַּהֲנָאָה, וְיוֹלִיךְ אוֹתָן לְיָם הַמֶּלַח; אֲבָל גּוֹיִים שֶׁאָנְסוּ יִשְׂרָאֵל וְגָזְלוּ בֵּיתוֹ וְהִעְמִידוּ בּוֹ עֲבוֹדָה זָרָה, דָּמָיו מֻתָּרִין; וְכוֹתֵב וּמַעֲלֶה בְּעַרְכָּאוֹת שֶׁלָּהֶן.&nbsp; [יד] וַחֲלִילִין שֶׁלַּעֲבוֹדָה זָרָה, אָסוּר לִסְפֹּד בָּהֶן.</p>

<p><b>ט,טו</b>&nbsp;&nbsp;הוֹלְכִין לְיָרִיד שֶׁלַּגּוֹיִים, וְלוֹקְחִין מֵהֶן בְּהֵמָה וַעֲבָדִים וּשְׁפָחוֹת בְּגֵיוּתָן, וּבָתִּים שָׂדוֹת וּכְרָמִים; וְכוֹתֵב וּמַעֲלֶה בְּעַרְכָּאוֹת שֶׁלָּהֶן, מִפְּנֵי שְׁהוּא כְּמַצִּיל מִיָּדָן.&nbsp; בַּמֶּה דְּבָרִים אֲמוּרִים, בְּלוֹקֵחַ מִבַּעַל הַבַּיִת שְׁאֵינוּ נוֹתֵן מֶכֶס.&nbsp; אֲבָל הַלּוֹקֵחַ שָׁם מִן הַתַּגָּר, אָסוּר:&nbsp; מִפְּנֵי שְׁהוּא נוֹתֵן מֶכֶס, וְהַמֶּכֶס לַעֲבוֹדָה זָרָה; וְנִמְצָא זֶה מְהַנֶּה עֲבוֹדָה זָרָה.&nbsp; עָבַר וְלָקַח מִן הַתַּגָּר--אִם בְּהֵמָה לָקַח, נוֹשֵׁר פַּרְסוֹתֶיהָ מִן הָאַרְכֻּבָּה וּלְמַטָּה; וְאִם כְּסוּת וְכֵלִים לָקַח, יִרְקְבוּ; לָקַח מָעוֹת וּכְלֵי מַתְּכוֹת, יוֹלִיכֵם לְיָם הַמֶּלַח; לָקַח עֲבָדִים, לֹא מַעֲלִין וְלֹא מוֹרִידִין.</p>

<p><b>ט,טז</b>&nbsp;&nbsp;[טו] גּוֹי שֶׁעָשָׂה מִשְׁתֶּה לִבְנוֹ אוֹ לְבִתּוֹ, אָסוּר לֵהָנוֹת מִסְּעוֹדָתוֹ; וְאַפִלּוּ לֶאֱכֹל הַיִּשְׂרְאֵלִי וְלִשְׁתּוֹת מִשֶּׁלּוֹ שָׁם--אָסוּר, הוֹאִיל וּבִמְסִבַּת הַגּוֹיִים אֲכָלוֹ.&nbsp; וּמֵאֵימָתַי אָסוּר לֶאֱכֹל אֶצְלוֹ, מִשֶּׁיַּתְחִיל לַעְסֹק וּלְהָכִין צָרְכֵּי סְעוֹדָה, וְכָל יְמֵי הַמִּשְׁתֶּה, וּלְאַחַר הַמִּשְׁתֶּה שְׁלוֹשִׁים יוֹם.&nbsp; וְאִם עָשָׂה סְעוֹדָה אַחֶרֶת מֵחֲמַת הַנִּשּׂוּאִין, אַפִלּוּ לְאַחַר שְׁלוֹשִׁים יוֹם--אָסוּר, עַד שְׁנֵים עָשָׂר חֹדֶשׁ.</p>

<p><b>ט,יז</b>&nbsp;&nbsp;וְכָל הַהֶרְחֵק הַזֶּה--מִפְּנֵי עֲבוֹדָה זָרָה הוּא, שֶׁנֶּאֱמָר "וְקָרָא לְךָ, וְאָכַלְתָּ מִזִּבְחוֹ.&nbsp; וְלָקַחְתָּ מִבְּנֹתָיו, לְבָנֶיךָ; וְזָנוּ בְנֹתָיו, אַחֲרֵי אֱלֹהֵיהֶן, וְהִזְנוּ אֶת-בָּנֶיךָ" (שמות לד,טו-טז).</p>

<p><b>ט,יח</b>&nbsp;&nbsp;[טז] בַּת יִשְׂרָאֵל לֹא תָנִיק אֶת בְּנָהּ שֶׁלַּנָּכְרִית, מִפְּנֵי שֶׁמְּגַדֶּלֶת בֵּן לַעֲבוֹדָה זָרָה; וְלֹא תְיַלַּד אֶת הַנָּכְרִית.&nbsp; אֲבָל מְיַלֶּדֶת הִיא בְּשָׂכָר, מִשּׁוֹם אֵיבָה.&nbsp; וְהַנָּכְרִית מְיַלֶּדֶת אֶת בַּת יִשְׂרָאֵל, וּמְנִיקָה אֶת בְּנָהּ--בִּרְשׁוּתָהּ, כְּדֵי שֶׁלֹּא תַהַרְגֶנּוּ.</p>

<p><b>ט,יט</b>&nbsp;&nbsp;[יז] הַהוֹלְכִין לַתַּרְפּוּת, אָסוּר לָשֵׂאת וְלָתֵת עִמָּהֶן.&nbsp; וְהַבָּאִין, מֻתָּרִין:&nbsp; וְהוּא, שֶׁלֹּא יִהְיוּ קְשׁוּרִין זֶה בְּזֶה--שְׁאִם הָיוּ קְשׁוּרִין, שֶׁמֶּא דַּעְתָּן לַחְזֹר.&nbsp; וְיִשְׂרָאֵל הַהוֹלֵךְ לַתַּרְפּוּת--בַּהֲלִיכָה מֻתָּר לָשֵׂאת וְלָתֵת עִמּוֹ, שֶׁמֶּא יַחְזֹר בּוֹ; וּבַחֲזִירָה, אָסוּר.&nbsp; יִשְׂרָאֵל מְשֻׁמָּד--בֵּין בַּהֲלִיכָה בֵּין בַּחֲזִירָה, אָסוּר.</p>

<p><b>ט,כ</b>&nbsp;&nbsp;[יח] יִשְׂרָאֵל שֶׁהָלַךְ לְיָרִיד שֶׁלַּגּוֹיִים, בַּחֲזִירָה אָסוּר לָשֵׂאת וְלָתֵת עִמּוֹ, שֶׁמֶּא עֲבוֹדָה זָרָה מָכַר לָהֶן שָׁם, וּדְמֵי עֲבוֹדָה זָרָה בְּיַד יִשְׂרָאֵל אֲסוּרִים בַּהֲנָאָה; וּבְיַד הַגּוֹי, מֻתָּרִין בַּהֲנָאָה.&nbsp; וּמִפְּנֵי זֶה, נוֹשְׂאִין וְנוֹתְנִין עִם הַגּוֹי הַבָּא מִן הַתַּרְפּוּת; וְאֵין נוֹשְׂאִין וְנוֹתְנִין עִם יִשְׂרָאֵל הַבָּא מִן הַתַּרְפּוּת.&nbsp; וְלֹא עִם הַמְּשֻׁמָּד, לֹא בַּהֲלִיכָתוֹ וְלֹא בַּחֲזִירָתוֹ.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק י</h2>

<p><b>י,א</b>&nbsp;&nbsp;אֵין כּוֹרְתִין בְּרִית לְעוֹבְדֵי עֲבוֹדָה זָרָה, כְּדֵי שֶׁנַּעֲשֶׂה עִמָּהֶם שָׁלוֹם וְנַנִּיחַ אוֹתָם לְעָבְדָהּ--שֶׁנֶּאֱמָר "לֹא-תִכְרֹת לָהֶם בְּרִית" (דברים ז,ב):&nbsp; אֵלָא יַחְזְרוּ מֵעֲבוֹדָתָהּ, אוֹ יֵהָרְגוּ.&nbsp; וְאָסוּר לְרַחַם עֲלֵיהֶם, שֶׁנֶּאֱמָר "וְלֹא תְחָנֵּם" (שם).&nbsp; לְפִיכָּךְ אִם רָאָה גּוֹי עוֹבֵד עֲבוֹדָה זָרָה אוֹבֵד אוֹ טוֹבֵעַ בַּנָּהָר, לֹא יַעֲלֶנּוּ; רָאָהוּ לָקוּחַ לָמוּת, לֹא יַצִּילֶנּוּ.&nbsp; אֲבָל לְאַבְּדוֹ בְּיָדוֹ, אוֹ לְדָחְפוֹ לְבוֹר, וְכַיּוֹצֶא בְּזֶה--אָסוּר, מִפְּנֵי שְׁאֵינוּ עוֹשֶׂה עִמָּנוּ מִלְחָמָה.</p>

<p><b>י,ב</b>&nbsp;&nbsp;בַּמֶּה דְּבָרִים אֲמוּרִים, בְּגוֹי.&nbsp; אֲבָל מוֹסְרֵי יִשְׂרָאֵל, וְהַמִּינִים, וְהָאֲפֵיקוֹרוֹסִין--מִצְוָה לְאַבְּדָן בַּיָּד, וּלְהוֹרִידָן עַד בְּאֵר שַׁחַת:&nbsp; מִפְּנֵי שְׁהֶן מְצֵרִין לְיִשְׂרָאֵל, וּמְסִירִין אֶת הָעָם מֵאַחֲרֵי ה', כְּיֵשׁוּעַ הַנּוֹצְרִי וְתַלְמִידָיו, וְצַדּוּק וּבַיְתּוֹס וְתַלְמִידֵיהֶם--"שֵׁם רְשָׁעִים, יִרְקָב" (משלי י,ז).</p>

<p><b>י,ג</b>&nbsp;&nbsp;[ב] מִכָּאן אַתָּה לָמֵד שֶׁאָסוּר לְרַפֹּאות עוֹבְדֵי עֲבוֹדָה זָרָה, אַפִלּוּ בְּשָׂכָר; וְאִם הָיָה מִתְיָרֵא מֵהֶן, אוֹ שֶׁהָיָה חוֹשֵׁשׁ מִשּׁוֹם אֵיבָה--מְרַפֵּא בְּשָׂכָר, אֲבָל בְּחִנָּם אָסוּר.&nbsp; וְגֵר תּוֹשָׁב--הוֹאִיל וְאַתָּה מְצֻוֶּה לְהַחֲיוֹתוֹ, מְרַפְּאִין אוֹתוֹ בְּחִנָּם.</p>

<p><b>י,ד</b>&nbsp;&nbsp;[ג] אֵין מוֹכְרִין לָהֶם בָּתִּים וְשָׂדוֹת, בְּאֶרֶץ יִשְׂרָאֵל; וּבְסוּרְיָה, מוֹכְרִין לָהֶם בָּתִּים, אֲבָל לֹא שָׂדוֹת.&nbsp; וּמַשְׂכִּירִין לָהֶם בָּתִּים בְּאֶרֶץ יִשְׂרָאֵל, וּבִלְבָד שֶׁלֹּא יַעֲשֵׂם שְׁכוּנָה--וְאֵין שְׁכוּנָה, פְּחוּתָה מִשְּׁלוֹשָׁה.&nbsp; וְאֵין מַשְׂכִּירִין לָהֶם שָׂדוֹת; וּבְסוּרְיָה, מַשְׂכִּירִין לָהֶם שָׂדוֹת.&nbsp; וּמִפְּנֵי מַה הִחְמִירוּ בַּשָּׂדֶה:&nbsp; מִפְּנֵי שֶׁיֵּשׁ בָּהּ שְׁתַּיִם--מַפְקִיעָהּ מִן הַמַּעַשְׂרוֹת, וְנוֹתֵן לָהֶם חֲנָיָה בַּקַּרְקָע.</p>

<p><b>י,ה</b>&nbsp;&nbsp;וּמֻתָּר לִמְכֹּר לָהֶם בָּתִּים וְשָׂדוֹת בְּחוּצָה לָאָרֶץ, מִפְּנֵי שְׁאֵינָהּ אַרְצֵנוּ.&nbsp; [ד] אַף בִּמְקוֹם שֶׁהִתִּירוּ לְהַשְׂכִּיר, לֹא לְבֵית דִּירָה הִתִּירוּ, מִפְּנֵי שְׁהוּא מַכְנִיס לְתוֹכָהּ עֲבוֹדָה זָרָה, וְנֶאֱמָר "וְלֹא-תָבִיא תוֹעֵבָה אֶל-בֵּיתֶךָ" (דברים ז,כו); אֲבָל מַשְׂכִּיר לָהֶן בָּתִּים, לַעֲשׂוֹתָן אוֹצָר.&nbsp; וְאֵין מוֹכְרִין לָהֶן פֵּרוֹת וּתְבוּאָה וְכַיּוֹצֶא בָּהֶן, בַּמְּחֻבָּר לַקַּרְקָע; אֲבָל מוֹכֵר הוּא מִשֶּׁיָּקֹץ, אוֹ מוֹכֵר לוֹ עַל מְנָת לָקֹץ וְקוֹצֵץ.&nbsp; וּמִפְּנֵי מַה אֵין מוֹכְרִין לָהֶן--מִשּׁוֹם שֶׁנֶּאֱמָר "וְלֹא תְחָנֵּם" (דברים ז,ב), לֹא תִתֵּן לָהֶן חֲנָיָה בַּקַּרְקָע:&nbsp; שְׁאִם לֹא יִהְיֶה לָהֶן קַרְקָע, יְשִׁיבָתָן יְשִׁיבַת עֲרַאי הִיא.</p>

<p><b>י,ו</b>&nbsp;&nbsp;וְכֵן אָסוּר לְסַפַּר בִּשְׁבָחָן, וְאַפִלּוּ לוֹמַר כַּמָּה נָאֶה גּוֹי זֶה בְּצוּרָתוֹ; קַל וְחֹמֶר שֶׁיְּסַפַּר בִּשְׁבָח מַעֲשָׂיו, אוֹ שֶׁיְּחַבַּב דָּבָר מִדִּבְרֵיהֶם:&nbsp; שֶׁנֶּאֱמָר "וְלֹא תְחָנֵּם" (דברים ז,ב)--לֹא יִהְיֶה לָהֶם חֵן בְּעֵינֶיךָ, מִפְּנֵי שֶׁגּוֹרֵם לְהִדָּבֵק עִמּוֹ וְלִלְמֹד מִמַּעֲשָׂיו הָרָעִים.</p>

<p><b>י,ז</b>&nbsp;&nbsp;וְאָסוּר לִתֵּן לָהֶן מַתָּנוֹת חִנָּם, אֲבָל נוֹתֵן הוּא לְגֵר תּוֹשָׁב--שֶׁנֶּאֱמָר "לַגֵּר אֲשֶׁר-בִּשְׁעָרֶיךָ תִּתְּנֶנָּה וַאֲכָלָהּ, אוֹ מָכֹר לְנָכְרִי" (דברים יד,כא):&nbsp; בִּמְכִירָה, לֹא בִּנְתִינָה.</p>

<p><b>י,ח</b>&nbsp;&nbsp;[ה] מְפַרְנְסִין עֲנִיֵּי גּוֹיִים עִם עֲנִיֵּי יִשְׂרָאֵל, מִפְּנֵי דַּרְכֵי שָׁלוֹם; וְאֵין מְמַחִין בְּיַד עֲנִיֵּי גּוֹיִים בְּלֶקֶט שִׁכְחָה וּפֵאָה, מִפְּנֵי דַּרְכֵי שָׁלוֹם.&nbsp; וְשׁוֹאֲלִין בִּשְׁלוֹמָן, וְאַפִלּוּ בְּיוֹם אֵידָם, מִפְּנֵי דַּרְכֵי שָׁלוֹם; וְאֵין כּוֹפְלִין לָהֶן שָׁלוֹם, לְעוֹלָם.&nbsp; וְלֹא יִכָּנֵס לְבֵיתוֹ שֶׁלַּנָּכְרִי בְּיוֹם אֵידוֹ, לִתֵּן לוֹ שָׁלוֹם; מְצָאוֹ בַּשּׁוּק, נוֹתֵן לוֹ שָׁלוֹם בְּשָׂפָה רָפָה וְכֹבֶד רֹאשׁ.</p>

<p><b>י,ט</b>&nbsp;&nbsp;[ו] אֵין כָּל הַדְּבָרִים הָאֵלּוּ אֲמוּרִים, אֵלָא בִּזְמָן שֶׁגָּלוּ יִשְׂרָאֵל לְבֵין הָאֻמּוֹת, אוֹ בִּזְמָן שֶׁיַּד הַגּוֹיִים תַּקִּיפָה.&nbsp; אֲבָל בִּזְמָן שֶׁיַּד יִשְׂרָאֵל תַּקִּיפָה עַל אֻמּוֹת הָעוֹלָם, אָסוּר לָנוּ לְהַנִּיחַ גּוֹי עוֹבֵד עֲבוֹדָה זָרָה בֵּינֵינוּ; אַפִלּוּ יוֹשֵׁב יְשִׁיבַת עֲרַאי, אוֹ עוֹבֵר מִמָּקוֹם לְמָקוֹם לִסְחוֹרָה, לֹא יַעֲבֹר בְּאַרְצֵנוּ, עַד שֶׁיְּקַבַּל עָלָיו שֶׁבַע מִצְווֹת שֶׁנִּצְטַוּוּ בְּנֵי נוֹחַ--שֶׁנֶּאֱמָר "לֹא יֵשְׁבוּ בְּאַרְצְךָ" (שמות כג,לג), אַפִלּוּ לְפִי שָׁעָה.&nbsp; וְאִם קִבַּל עָלָיו שֶׁבַע מִצְווֹת, הֲרֵי זֶה גֵּר תּוֹשָׁב.&nbsp; וְאֵין מְקַבְּלִין גֵּר תּוֹשָׁב, אֵלָא בִּזְמָן שֶׁהַיּוֹבֵל נוֹהֵג; אֲבָל שֶׁלֹּא בִּזְמָן הַיּוֹבֵל, אֵין מְקַבְּלִין אֵלָא גֵּר צֶדֶק בִּלְבָד.
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק יא</h2>

<p><b>יא,א</b>&nbsp;&nbsp;אֵין הוֹלְכִין בְּחֻקּוֹת הַגּוֹיִים, וְלֹא מִדַּמִּין לָהֶן--לֹא בְּמַלְבּוּשׁ, וְלֹא בְּשֵׂעָר, וְכַיּוֹצֶא בָּהֶן:&nbsp; שֶׁנֶּאֱמָר "וְלֹא תֵלְכוּ בְּחֻקֹּת הַגּוֹי" (ויקרא כ,כג), וְנֶאֱמָר "וּבְחֻקֹּתֵיהֶם, לֹא תֵלֵכוּ" (ויקרא יח,ג), וְנֶאֱמָר "הִשָּׁמֶר לְךָ, פֶּן-תִּנָּקֵשׁ אַחֲרֵיהֶם" (דברים יב,ל).&nbsp; הַכֹּל בְּעִנְיָן אֶחָד הוּא מַזְהִיר:&nbsp; שֶׁלֹּא יִדַּמֶּה לָהֶן--אֵלָא יִהְיֶה הַיִּשְׂרְאֵלִי מֻבְדָּל מֵהֶן וְיָדוּעַ בְּמַלְבּוּשׁוֹ וּבִשְׁאָר מַעֲשָׂיו, כְּמוֹ שְׁהוּא מֻבְדָּל מֵהֶן בְּמַדָּעוֹ וּבְדֵעוֹתָיו.&nbsp; וְכֵן הוּא אוֹמֵר "וָאַבְדִּל אֶתְכֶם מִן-הָעַמִּים" (ויקרא כ,כו).</p>

<p><b>יא,ב</b>&nbsp;&nbsp;לֹא יִלְבֹּשׁ בַּמַּלְבּוּשׁ הַמְּיֻחָד לָהֶן.&nbsp; וְלֹא יְגַדַּל צִיצִית, כְּמוֹ צִיצִית רֹאשָׁם; וְלֹא יְגַלַּח מִן הַצְּדָדִין וְיַנִּיחַ הַשֵּׂעָר בָּאֶמְצָע, כְּמוֹ שְׁהֶן עוֹשִׂין, וְזֶה הוּא הַנִּקְרָא בְּלוֹרִית; וְלֹא יְגַלַּח הַשֵּׂעָר מִכְּנֶגֶד פָּנָיו מֵאֹזֶן לְאֹזֶן וְיַנִּיחַ הַפֶּרַע מִלְּאַחֲרָיו, כְּדֶרֶךְ שְׁהֶן עוֹשִׂין.&nbsp; וְלֹא יִבְנֶה מְקוֹמוֹת כְּבִנְיַן הֵיכָלוֹת שֶׁלַּעֲבוֹדָה זָרָה כְּדֵי שֶׁיִּכָּנְסוּ בָּהֶן רַבִּים, כְּמוֹ שְׁהֶן עוֹשִׂין.&nbsp; וְכָל הָעוֹשֶׂה אַחַת מֵאֵלּוּ, וְכַיּוֹצֶא בָּהֶן--לוֹקֶה.</p>

<p><b>יא,ג</b>&nbsp;&nbsp;[ב] גּוֹי שֶׁהָיָה מִסְתַּפֵּר מִיִּשְׂרָאֵל--כֵּיוָן שֶׁהִגִּיעַ קָרוֹב לִבְלוֹרִיתוֹ שָׁלוֹשׁ אֶצְבָּעוֹת לְכָל רוּחַ, שׁוֹמֵט אֶת יָדוֹ.&nbsp; [ג] יִשְׂרָאֵל שֶׁהָיָה קָרוֹב לַמַּלְכוּת, וְצָרַךְ לֵישֵׁב לִפְנֵי מַלְכֵיהֶם, וְהָיָה לוֹ גְּנָאי לְמִי שֶׁלֹּא יִדַּמֶּה לָהֶן--הֲרֵי זֶה מֻתָּר לִלְבֹּשׁ כְּמַלְבּוּשָׁן, וּלְגַלַּח כְּנֶגֶד פָּנָיו כְּדֶרֶךְ שְׁהֶן עוֹשִׂין.</p>

<p><b>יא,ד</b>&nbsp;&nbsp;אֵין מְנַחֲשִׁין כַּגּוֹיִים, שֶׁנֶּאֱמָר "לֹא תְנַחֲשׁוּ" (ויקרא יט,כו).&nbsp; כֵּיצַד הוּא הַנִּחוּשׁ:&nbsp; כְּגוֹן אֵלּוּ שֶׁאוֹמְרִין הוֹאִיל וְנָפְלָה פִּתִּי מִפִּי, אוֹ נָפַל מַקְלִי מִיָּדִי, אֵינִי הוֹלֵךְ לְמָקוֹם פְּלוֹנִי הַיּוֹם, שְׁאִם אֵלֵךְ אֵין חֲפָצַי נַעֲשִׂין; הוֹאִיל וְעָבַר שׁוּעָל מִיְּמִינִי, אֵינִי יוֹצֶא מִפֶּתַח בֵּיתִי הַיּוֹם, שְׁאִם יָצָאתִי, יִפְגָּעֵנִי אָדָם רַמָּאי.&nbsp; וְכֵן אֵלּוּ שֶׁשּׁוֹמְעִין צִפְצוּף הָעוֹפוֹת וְאוֹמְרִין יִהְיֶה כָּךְ וְלֹא יִהְיֶה כָּךְ, טוֹב לַעֲשׂוֹת דָּבָר פְּלוֹנִי וְרָע לַעֲשׂוֹת דָּבָר פְּלוֹנִי.&nbsp; וְכֵן אֵלּוּ שֶׁאוֹמְרִין שְׁחֹט תֻּרְנְגוֹל זֶה שֶׁקָּרָא עַרְבִּית, שְׁחֹט תֻּרְנְגֹלֶת זוֹ שֶׁקָּרָאת כְּמוֹ תֻּרְנְגוֹל.&nbsp; וְכֵן הַמֵּשִׂים לְעַצְמוֹ סִימָנִים, אִם יֵארַע לִי כָּךְ וְכָּךְ אֶעֱשֶׂה דָּבָר פְּלוֹנִי, וְאִם לֹא יֵארַע לֹא אֶעֱשֶׂה, כֶּאֱלִיעֶזֶר עֶבֶד אַבְרָהָם.&nbsp; וְכָל כַּיּוֹצֶא בַּדְּבָרִים הָאֵלּוּ, הַכֹּל אָסוּר; וְכָל הָעוֹשֶׂה מַעֲשֶׂה מִפְּנֵי דָּבָר מִדְּבָרִים אֵלּוּ, לוֹקֶה.</p>

<p><b>יא,ה</b>&nbsp;&nbsp;מִי שֶׁאָמַר דִּירָה זוֹ שֶׁבָּנִיתִי, סִימָן טוֹב הָיְתָה עָלַי, אִשָּׁה זוֹ שֶׁנָּשָׂאתִי וּבְהֵמָה זוֹ שֶׁקָּנִיתִי מְבֹרֶכֶת הָיְתָה, וּמֵעֵת שֶׁקְּנִיתִיהָ הֶעְשַׁרְתִּי, וְכֵן הַשּׁוֹאֵל לְתִינוֹק אֵיזֶה פָּסוּק אַתָּה לָמֵד, אִם אָמַר לוֹ פָּסוּק מִן הַבְּרָכוֹת, יִשְׂמַח וְיֹאמַר זֶה סִימָן טוֹב--כָּל אֵלּוּ וְכַיּוֹצֶא בָּהֶן, מֻתָּר:&nbsp; הוֹאִיל וְלֹא כִוַּן מַעֲשָׂיו וְלֹא נִמְנַע מִלַּעֲשׂוֹת, אֵלָא עָשָׂה זֶה סִימָן לְעַצְמוֹ לְדָבָר שֶׁכְּבָר הָיָה--הֲרֵי זֶה מֻתָּר.</p>

<p><b>יא,ו</b>&nbsp;&nbsp;אֵיזֶה הוּא קוֹסֵם--זֶה הָעוֹשֶׂה מַעֲשֶׂה מִשְּׁאָר הַמַּעֲשִׂיּוֹת, כְּדֵי שֶׁיִּשֹּׁם וְתִפָּנֶה מַחְשַׁבְתּוֹ מִכָּל הַדְּבָרִים עַד שֶׁיֹּאמַר דְּבָרִים שֶׁעֲתִידִין לִהְיוֹת, וְיֹאמַר דָּבָר פְּלוֹנִי עֲתִיד לִהְיוֹת, אוֹ אֵינוּ הוֹוֶה; אוֹ שֶׁיֹּאמַר שֶׁרָאוּי לַעֲשׂוֹת כָּךְ, וְהִזָּהֲרוּ מִכָּךְ.</p>

<p><b>יא,ז</b>&nbsp;&nbsp;יֵשׁ מִן הַקּוֹסְמִים שְׁהוּא מְמַשְׁמֵשׁ בְּחוֹל אוֹ בַּאֲבָנִים, וְיֵשׁ מֵהֶן מִי שֶׁגּוֹהֵר לָאָרֶץ וְצוֹעֵק, וְיֵשׁ מִי שֶׁמִּסְתַּכֵּל בְּמַרְאָה שֶׁלְּבַרְזֶל אוֹ עֲשָׁשִׁית וּמְדַמִּין וְאוֹמְרִין.&nbsp; וְיֵשׁ מִי שֶׁאוֹחֵז מַקֵּל בְּיָדוֹ וְנִשְׁעָן עָלָיו, וּמַכֶּה בּוֹ עַד שֶׁתִּפָּנֶה מַחְשַׁבְתּוֹ וּמְדַבֵּר--הוּא שֶׁהַנָּבִיא אוֹמֵר "עַמִּי בְּעֵצוֹ יִשְׁאָל, וּמַקְלוֹ יַגִּיד לוֹ" (הושע ד,יב).&nbsp; [ז] וְאָסוּר לִקְסֹם, וְלִשְׁאֹל לַקּוֹסֵם:&nbsp; אֵלָא שֶׁהַשּׁוֹאֵל לַקּוֹסֵם, מַכִּין אוֹתוֹ מַכַּת מַרְדּוּת; אֲבָל הַקּוֹסֵם עַצְמוֹ, אִם עָשָׂה מַעֲשֶׂה מִכָּל אֵלּוּ וְכַיּוֹצֶא בָּהֶן--לוֹקֶה, שֶׁנֶּאֱמָר "לֹא-יִמָּצֵא בְךָ .&nbsp;.&nbsp;. קֹסֵם קְסָמִים" (דברים יח,י).</p>

<p><b>יא,ח</b>&nbsp;&nbsp;אֵיזֶה הוּא מְעוֹנֵן--אֵלּוּ נוֹתְנֵי הָעִתִּים, שֶׁאוֹמְרִין בְּאִצְטַגְנִינוּת יוֹם פְּלוֹנִי רָע, יוֹם פְּלוֹנִי טוֹב, יוֹם פְּלוֹנִי רָאוּי לַעֲשׂוֹת בּוֹ מְלָאכָה פְּלוֹנִית, שָׁנָה פְּלוֹנִית אוֹ חֹדֶשׁ פְּלוֹנִי רָע לְדָבָר פְּלוֹנִי.</p>

<p><b>יא,ט</b>&nbsp;&nbsp;אָסוּר לְעוֹנֵן, אַף עַל פִּי שֶׁלֹּא עָשָׂה מַעֲשֶׂה אֵלָא הוֹדִיעַ אוֹתָן הַכְּזָבִים שֶׁהַסְּכָלִים מְדַמִּין שְׁהֶן דִּבְרֵי אֱמֶת וְדִבְרֵי חָכְמָה.&nbsp; וְכָל הָעוֹשֶׂה מַעֲשֶׂה מִפְּנֵי הָאִצְטַגְנִינוּת, וְכִוַּן מְלַאכְתּוֹ אוֹ הֲלִיכָתוֹ בְּאוֹתוֹ הָעֵת שֶׁקָּבְעוּ הוֹבְרֵי שָׁמַיִם--הֲרֵי זֶה לוֹקֶה, שֶׁנֶּאֱמָר "וְלֹא תְעוֹנֵנוּ" (ויקרא יט,כו).&nbsp; וְכֵן הָאוֹחֵז אֶת הָעֵינַיִם, וּמְדַמֶּה בִּפְנֵי הָרוֹאִים שֶׁעָשָׂה מַעֲשֶׂה תִּמָּהוֹן וְהוּא לֹא עָשָׂה--הֲרֵי זֶה בִּכְלַל מְעוֹנֵן, וְלוֹקֶה.</p>

<p><b>יא,י</b>&nbsp;&nbsp;אֵיזֶה הוּא חוֹבֵר--זֶה שֶׁמְּדַבֵּר בִּדְבָרִים שְׁאֵינָן לְשׁוֹן עַם וְאֵין לָהֶן עִנְיָן, וּמַעֲלֶה עַל דַּעְתּוֹ בְּסִכְלוּתוֹ שֶׁאוֹתָן הַדְּבָרִים מוֹעִילִין, עַד שְׁהֶן אוֹמְרִים שֶׁהָאוֹמֵר כָּךְ וְכָּךְ עַל הַנָּחָשׁ אוֹ עַל הָעַקְרָב, אֵינוּ מַזִּיק; וְהָאוֹמֵר כָּךְ וְכָּךְ עַל הָאִישׁ, אֵינוּ נִזּוֹק מֵהֶן; וְאוֹחֵז בְּיָדוֹ בְּעֵת שֶׁמְּדַבֵּר מַפְתֵּחַ אוֹ סֶלַע, וְכַיּוֹצֶא בַּדְּבָרִים הָאֵלּוּ:&nbsp; הַכֹּל אָסוּר.&nbsp; וְהַחוֹבֵר עַצְמוֹ שֶׁאָחַז בְּיָדוֹ כְּלוּם, אוֹ שֶׁעָשָׂה מַעֲשֶׂה עִם דִּבּוּרוֹ, אַפִלּוּ הֶרְאָה בְּאֶצְבָּעוֹ--הֲרֵי זֶה לוֹקֶה, שֶׁנֶּאֱמָר "לֹא-יִמָּצֵא בְךָ .&nbsp;.&nbsp;. וְחֹבֵר, חָבֶר" (דברים יח,י-יא).</p>

<p><b>יא,יא</b>&nbsp;&nbsp;אֲבָל אִם אָמַר דְּבָרִים בִּלְבָד, וְלֹא הֵנִיד לֹא אֶצְבָּע וְלֹא רֹאשׁ, וְלֹא הָיָה בְּיָדוֹ כְּלוּם, וְכֵן אָדָם שֶׁאָמַר עָלָיו הַחוֹבֵר אוֹתָן הַקּוֹלוֹת, וְהוּא יוֹשֵׁב לְפָנָיו וּמְדַמֶּה שֶׁיֵּשׁ לוֹ בְּזֶה הֲנָאָה--מַכִּין אוֹתוֹ מַכַּת מַרְדּוּת, מִפְּנֵי שֶׁנִּשְׁתַּתַּף בְּסִכְלוּת הַחוֹבֵר.&nbsp; וְכָל אוֹתָן הַקּוֹלוֹת וְהַשֵּׁמוֹת הַמְּשֻׁנִּים הַמְּכֹעָרִים, "לֹא יָרֵעוּ, וְגַם-הֵיטֵיב אֵין אוֹתָם" (ירמיהו י,ה).</p>

<p><b>יא,יב</b>&nbsp;&nbsp;[יא] מִי שֶׁנְּשָׁכוֹ עַקְרָב אוֹ נָחָשׁ, מֻתָּר לִלְחֹשׁ עַל מְקוֹם הַנְּשִׁיכָה, וְאַפִלּוּ בַּשַּׁבָּת, כְּדֵי לְיַשַּׁב דַּעְתּוֹ וּלְחַזַּק לִבּוֹ:&nbsp; אַף עַל פִּי שְׁאֵין הַדָּבָר מוֹעִיל כְּלוּם, הוֹאִיל וּמְסֻכָּן הוּא, הִתִּירוּ לוֹ, כְּדֵי שֶׁלֹּא תִטָּרֵף דַּעְתּוֹ עָלָיו.</p>

<p><b>יא,יג</b>&nbsp;&nbsp;[יב] הַלּוֹחֵשׁ עַל הַמַּכָּה וְקוֹרֶא פָּסוּק מִן הַתּוֹרָה, וְכֵן הַקּוֹרֶא עַל הַתִּינוֹק שֶׁלֹּא יִבָּעֵת, הַמַּנִּיחַ סֵפֶר תּוֹרָה אוֹ תְּפִלִּין עַל הַקָּטָן בִּשְׁבִיל שֶׁיִּישַׁן--לֹא דַּי לָהֶן שְׁהֶן בִּכְלַל חוֹבְרִים וּמְנַחֲשִׁים:&nbsp; אֵלָא שְׁהֶן בִּכְלַל הַכּוֹפְרִים בַּתּוֹרָה, שְׁהֶן עוֹשִׂין דִּבְרֵי תּוֹרָה רִפְאוּת גּוּף, וְאֵינָן אֵלָא רִפְאוּת נְפָשׁוֹת, שֶׁנֶּאֱמָר "וְיִהְיוּ חַיִּים, לְנַפְשֶׁךָ" (משלי ג,כב).&nbsp; אֲבָל הַבָּרִיא שֶׁקָּרָא פְּסוּקִין אוֹ מִזְמוֹר מִתִּלִּים, כְּדֵי שֶׁתָּגֵן עָלָיו זְכוּת קְרִיאָתָן, וְיִנָּצֵל מִצָּרוֹת וּנְזָקִים--הֲרֵי זֶה מֻתָּר.</p>

<p><b>יא,יד</b>&nbsp;&nbsp;[יג] אֵיזֶה הוּא דּוֹרֵשׁ אֶל הַמֵּתִים--זֶה הַמַּרְעִיב אֶת עַצְמוֹ וְהוֹלֵךְ וְלָן בְּבֵית הַקְּבָרוֹת, כְּדֵי שֶׁיָּבוֹא הַמֵּת בַּחֲלוֹם, וְיוֹדִיעוֹ מַה יִשְׁאַל עָלָיו.&nbsp; וְיֵשׁ אֲחֵרִים שְׁהֶן לוֹבְשִׁים מַלְבּוּשִׁים יְדוּעִים, וְאוֹמְרִין דְּבָרִים, וּמַקְטִירִין קְטֹרֶת יְדוּעָה, וִישֵׁנִים לְבַדָּם--כְּדֵי שֶׁיָּבוֹא מֵת פְּלוֹנִי, וִיסַפַּר עִמּוֹ בַּחֲלוֹם.&nbsp; כְּלָלוֹ שֶׁלַּדָּבָר:&nbsp; כָּל הָעוֹשֶׂה מַעֲשֶׂה כְּדֵי שֶׁיָּבוֹא הַמֵּת וְיוֹדִיעוֹ--לוֹקֶה, שֶׁנֶּאֱמָר "לֹא-יִמָּצֵא בְךָ .&nbsp;.&nbsp;. וְדֹרֵשׁ אֶל-הַמֵּתִים" (דברים יח,י-יא).</p>

<p><b>יא,טו</b>&nbsp;&nbsp;[יד] אָסוּר לִשְׁאֹל בַּעַל אוֹב אוֹ בַּעַל יִדְּעוֹנִי, שֶׁנֶּאֱמָר "לֹא-יִמָּצֵא בְךָ .&nbsp;.&nbsp;. וְשֹׁאֵל אוֹב וְיִדְּעֹנִי" (דברים יח,י-יא).&nbsp; נִמְצֵאתָ לָמֵד, שֶׁבַּעַל אוֹב וְיִדְּעוֹנִי עַצְמָן--בִּסְקֵלָה.&nbsp; וְהַנִּשְׁאָל בָּהֶן--בְּאַזְהָרָה, וּמַכִּין אוֹתוֹ מַכַּת מַרְדּוּת; וְאִם כִּוַּן מַעֲשָׂיו וְעָשָׂה כְּפִי מַאֲמָרָן, לוֹקֶה.</p>

<p><b>יא,טז</b>&nbsp;&nbsp;[טו] הַמְּכַשֵּׁף, חַיָּב סְקֵלָה:&nbsp; וְהוּא, שֶׁעָשָׂה מַעֲשֶׂה כְּשָׁפִים; אֲבָל הָאוֹחֵז אֶת הָעֵינַיִם, וְהוּא שֶׁיֵּרָאֶה שֶׁעָשָׂה וְהוּא לֹא עָשָׂה--לוֹקֶה מַכַּת מַרְדּוּת, מִפְּנֵי שֶׁלֹּא עָשָׂה.&nbsp; וְזֶה שֶׁנֶּאֱמָר בִּמְכַשֵּׁף בִּכְלַל "לֹא-יִמָּצֵא בְךָ" (דברים יח,י), לָאו שֶׁנִּתַּן לְאַזְהָרַת מִיתַת בֵּית דִּין הוּא, וְאֵין לוֹקִין עָלָיו, שֶׁנֶּאֱמָר "מְכַשֵּׁפָה, לֹא תְחַיֶּה" (שמות כב,יז).</p>

<p><b>יא,יז</b>&nbsp;&nbsp;[טז] וּדְבָרִים הָאֵלּוּ--כֻּלָּן, דִּבְרֵי שֶׁקֶר וְכָזָב הֶן; וְהֶן שֶׁהִטְעוּ בָּהֶן עוֹבְדֵי עֲבוֹדָה זָרָה הַקַּדְמוֹנִים לְגוֹיֵי הָאֲרָצוֹת, כְּדֵי שֶׁיִּנָּהוּ אַחֲרֵיהֶן.&nbsp; וְאֵין רָאוּי לְיִשְׂרָאֵל, שְׁהֶן חֲכָמִים מְחֻכָּמִים, לְהִמָּשֵׁךְ בַּהֲבָלִים אֵלּוּ, וְלֹא לְהַעֲלוֹת עַל הַלֵּב שֶׁיֵּשׁ בָּהֶן תְּעָלָה:&nbsp; שֶׁנֶּאֱמָר "כִּי לֹא-נַחַשׁ בְּיַעֲקֹב, וְלֹא-קֶסֶם בְּיִשְׂרָאֵל" (במדבר כג,כג), וְנֶאֱמָר "כִּי הַגּוֹיִם הָאֵלֶּה, אֲשֶׁר אַתָּה יוֹרֵשׁ אוֹתָם--אֶל-מְעֹנְנִים וְאֶל-קֹסְמִים, יִשְׁמָעוּ; וְאַתָּה--לֹא כֵן, נָתַן לְךָ ה' אֱלֹהֶיךָ" (דברים יח,יד).</p>

<p><b>יא,יח</b>&nbsp;&nbsp;כָּל הַמַּאֲמִין בִּדְבָרִים אֵלּוּ, וְכַיּוֹצֶא בָּהֶן, וּמְחַשֵּׁב בְּלִבּוֹ שְׁהֶן אֱמֶת וְדִבְרֵי חָכְמָה, אֲבָל הַתּוֹרָה אָסְרָה אוֹתָן--אֵינוּ אֵלָא מִן הַסְּכָלִים וּמֵחַסְרֵי הַדַּעַת, וּבִכְלַל הַנָּשִׁים וְהַקְּטַנִּים שְׁאֵין דַּעְתָּן שְׁלֵמָה.&nbsp; אֲבָל בַּעֲלֵי הַחָכְמָה וּתְמִימֵי הַדַּעַת, יֵדְעוּ בִּרְאָיוֹת בְּרוּרוֹת--שֶׁכָּל אֵלּוּ הַדְּבָרִים שֶׁאָסְרָה תּוֹרָה, אֵינָן דִּבְרֵי חָכְמָה, אֵלָא תֹּהוּ וְהֶבֶל שֶׁנִּמְשְׁכוּ בָּהֶן חַסְרֵי הַדַּעַת, וְנָטְשׁוּ כָּל דַּרְכֵי הָאֱמֶת בִּגְלָלָן.&nbsp; וּמִפְּנֵי זֶה אָמְרָה תּוֹרָה, כְּשֶׁהִזְהִירָה עַל כָּל אֵלּוּ הַהֲבָלִים, "תָּמִים תִּהְיֶה, עִם ה' אֱלֹהֶיךָ" (דברים יח,יג).
<br>&nbsp;</p>

<h2>הִלְכּוֹת עֲבוֹדָה זָרָה פֵּרֶק יב</h2>

<p><b>יב,א</b>&nbsp;&nbsp;אֵין מְגַלְּחִין פַּאֲתֵי הָרֹאשׁ, כְּמוֹ שֶׁהָיוּ עוֹשִׂין עוֹבְדֵי עֲבוֹדָה זָרָה וְכוּמָרֵיהֶן--שֶׁנֶּאֱמָר "לֹא תַקִּפוּ, פְּאַת רֹאשְׁכֶם" (ויקרא יט,כז).&nbsp; וְחַיָּב עַל כָּל פֵּאָה וּפֵאָה; לְפִיכָּךְ הַמְּגַלֵּחַ שְׁנֵי צְדָעָיו, אַפִלּוּ בְּבַת אַחַת וְהַתְרָאָה אַחַת--לוֹקֶה שְׁתַּיִם.</p>

<p><b>יב,ב</b>&nbsp;&nbsp;אֶחָד הַמְּגַלֵּחַ הַפֵּאוֹת בִּלְבָד וּמַנִּיחַ שְׂעַר כָּל הָרֹאשׁ, וְאֶחָד הַמְּגַלֵּחַ כָּל הָרֹאשׁ כְּאֶחָד--הוֹאִיל וְגִלַּח הַפֵּאוֹת, לוֹקֶה.&nbsp; בַּמֶּה דְּבָרִים אֲמוּרִים, בְּאִישׁ הַמְּגַלֵּחַ; אֲבָל הָאִישׁ הַמִּתְגַּלֵּחַ, אֵינוּ לוֹקֶה אֵלָא אִם כֵּן סִיַּע לַמְּגַלֵּחַ.&nbsp; וְהַמְּגַלֵּחַ אֶת הַקָּטָן, לוֹקֶה.</p>

<p><b>יב,ג</b>&nbsp;&nbsp;[ב] הָאִשָּׁה שֶׁגִּלְּחָה פְּאַת רֹאשׁ הָאִישׁ, אוֹ שֶׁנִּתְגַּלְּחָה--פְּטוּרָה, שֶׁנֶּאֱמָר "לֹא תַקִּפוּ, פְּאַת רֹאשְׁכֶם; וְלֹא תַשְׁחִית, אֵת פְּאַת זְקָנֶךָ" (ויקרא יט,כז):&nbsp; כָּל שֶׁיֶּשְׁנוֹ בְּבַל תַּשְׁחִית, יֶשְׁנוֹ בְּבַל תַּקִּיף; וְאִשָּׁה אֵינָהּ בְּבַל תַּשְׁחִית, לְפִי שְׁאֵין לָהּ זָקָן.&nbsp; לְפִיכָּךְ הָעֲבָדִים--הוֹאִיל וְיֵשׁ לָהֶן זָקָן, אֲסוּרִין בְּהַקָּפָה.</p>

<p><b>יב,ד</b>&nbsp;&nbsp;[ג] כָּל מִצְווֹת לֹא תַעֲשֶׂה שֶׁבַּתּוֹרָה--אֶחָד אֲנָשִׁים וְאֶחָד נָשִׁים, חַיָּבִין:&nbsp; חוּץ מִבַּל תַּקִּיף, וּבַל תַּשְׁחִית, וּבַל יִטַּמֵּא כּוֹהֵן לַמֵּתִים.&nbsp; וְכָל מִצְוַת עֲשֵׂה שְׁהִיא מִזְּמָן לִזְמָן, וְאֵינָהּ תְּדִירָה--נָשִׁים פְּטוּרוֹת:&nbsp; חוּץ מִקִּדּוּשׁ הַיּוֹם, וַאֲכִילַת מַצָּה בְּלֵילֵי הַפֶּסַח, וַאֲכִילַת הַפֶּסַח וּשְׁחִיטָתוֹ, וְהַקְהֵל, וְשִׂמְחָה--שֶׁהַנָּשִׁים חַיָּבוֹת.</p>

<p><b>יב,ה</b>&nbsp;&nbsp;[ד] טֻמְטוֹם וְאַנְדְּרֻגִּינוֹס, הֲרֵי הֶן סָפֵק--נוֹתְנִין עֲלֵיהֶן חֻמְרֵי הָאִישׁ וְחֻמְרֵי הָאִשָּׁה בְּכָל מָקוֹם, וְחַיָּבִין בַּכֹּל; וְאִם עָבְרוּ, אֵינָן לוֹקִין.</p>

<p><b>יב,ו</b>&nbsp;&nbsp;[ה] אַף עַל פִּי שֶׁהָאִשָּׁה מֻתֶּרֶת לְגַלַּח פְּאַת רֹאשָׁהּ, הֲרֵי הִיא אֲסוּרָה לְגַלַּח פְּאַת רֹאשׁ הַזָּכָר; וְאַפִלּוּ קָטָן, אָסוּר לָהּ לְגַלַּח לוֹ.&nbsp; [ו] וּפֵאָה זוֹ שֶׁמַּנִּיחִין בַּצֶּדַע, לֹא נָתְנוּ בָּהּ חֲכָמִים שֵׁעוּר; וְשָׁמַעְנוּ מִזְּקֵנֵינוּ, שְׁאֵינוּ מַנִּיחַ פָּחוּת מֵאַרְבָּעִים שְׂעָרוֹת.&nbsp; וּמֻתָּר לִלְקֹט הַפֵּאוֹת בְּמִסְפְּרַיִם, לֹא נֶאֱסָר אֵלָא הַשְׁחָתָה שֶׁלַּתַּעַר.</p>

<p><b>יב,ז</b>&nbsp;&nbsp;דֶּרֶךְ כּוּמָרֵי עֲבוֹדָה זָרָה הָיָה לְהַשְׁחִית זְקָנָם, לְפִיכָּךְ אָסְרָה תּוֹרָה לְהַשְׁחִית הַזָּקָן.&nbsp; וְחָמֵשׁ פֵּאוֹת יֵשׁ בּוֹ--לֶחִי הָעֶלְיוֹן וְלֶחִי הַתַּחְתּוֹן מִיָּמִין, וְלֶחִי הָעֶלְיוֹן וְלֶחִי הַתַּחְתּוֹן מִשְּׂמֹאל, וְשִׁבֹּלֶת הַזָּקָן.&nbsp; וְלוֹקֶה עַל כָּל פֵּאָה וּפֵאָה; וְאִם נְטָלָן כֻּלָּן כְּאַחַת, לוֹקֶה חָמֵשׁ.</p>

<p><b>יב,ח</b>&nbsp;&nbsp;וְאֵינוּ חַיָּב עַד שֶׁיְּגַלְּחֶנּוּ בַּתַּעַר--שֶׁנֶּאֱמָר "וְלֹא תַשְׁחִית, אֵת פְּאַת זְקָנֶךָ" (ויקרא יט,כז), גִּלּוּחַ שֶׁיֵּשׁ בּוֹ הַשְׁחָתָה; לְפִיכָּךְ אִם גִּלַּח זְקָנוֹ בְּמִסְפְּרַיִם, פָּטוּר.&nbsp; וְאֵין הַמִּתְגַּלֵּחַ לוֹקֶה, עַד שֶׁיְּסַיַּע.&nbsp; וְאִשָּׁה--מֻתֶּרֶת לְהַשְׁחִית זְקָנָהּ, אִם הָיָה לָהּ שְׂעַר זָקָן; וְאִם הִשְׁחִיתָה זְקַן הָאִישׁ, פְּטוּרָה.</p>

<p><b>יב,ט</b>&nbsp;&nbsp;[ח] הַשָּׂפָם--מֻתָּר לְגַלְּחוֹ בַּתַּעַר, וְהוּא הַשֵּׂעָר שֶׁעַל גַּבֵּי הַשָּׂפָה הָעֶלְיוֹנָה; וְכֵן הַשֵּׂעָר הַמְּדֻלְדָּל מִן הַשָּׂפָה הַתַּחְתּוֹנָה.&nbsp; וְאַף עַל פִּי שְׁהוּא מֻתָּר, לֹא נָהֲגוּ יִשְׂרָאֵל לְהַשְׁחִיתוֹ, אֵלָא לְגַלַּח קְצָתוֹ, עַד שֶׁלֹּא יְעַכַּב אֲכִילָה וּשְׁתִיָּה.</p>

<p><b>יב,י</b>&nbsp;&nbsp;[ט] הַעְבָּרַת הַשֵּׂעָר מִשְּׁאָר הַגּוּף, כְּגוֹן בֵּית הַשֶּׁחִי וּבֵית הָעֶרְוָה--אֵינוּ אָסוּר מִן הַתּוֹרָה, אֵלָא מִדִּבְרֵי סוֹפְרִים; וְהַמַּעְבִירוֹ, מַכִּין אוֹתוֹ מַכַּת מַרְדּוּת.&nbsp; בַּמֶּה דְּבָרִים אֲמוּרִים, בִּמְקוֹם שְׁאֵין מַעְבִירִין אוֹתוֹ אֵלָא נָשִׁים--כְּדֵי שֶׁלֹּא יְתַקַּן עַצְמוֹ תִּקּוּן נָשִׁים; אֲבָל בִּמְקוֹם שֶׁמַּעְבִירִין הַשֵּׂעָר הָאֲנָשִׁים--אִם הִעְבִיר, אֵין מַכִּין אוֹתוֹ.&nbsp; וּמֻתָּר לְהַעְבִיר שְׂעַר שְׁאָר אֵבָרִים בְּמִסְפְּרַיִם, בְּכָל מָקוֹם.</p>

<p><b>יב,יא</b>&nbsp;&nbsp;[י] לֹא תַעְדֶּה אִשָּׁה עֲדִי הָאִישׁ, כְּגוֹן שֶׁתָּשִׂים בְּרֹאשָׁהּ מִצְנֶפֶת אוֹ כּוֹבַע, אוֹ שֶׁתִּלְבֹּשׁ שִׁרְיוֹן וְכַיּוֹצֶא בּוֹ, אוֹ שֶׁתְּגַלַּח רֹאשָׁהּ כְּאִישׁ; וְלֹא יַעְדֶּה אִישׁ עֲדִי אִשָּׁה, כְּגוֹן שֶׁיִּלְבֹּשׁ בִּגְדֵי צִבְעוֹנִין וַחֲלִי זָהָב--בִּמְקוֹם שְׁאֵין לוֹבְשִׁין אוֹתָן הַכֵּלִים וְאֵין מְשִׂימִים אוֹתוֹ הַחֲלִי, אֵלָא הַנָּשִׁים:&nbsp; הַכֹּל, כְּמִנְהַג הַמְּדִינָה.</p>

<p><b>יב,יב</b>&nbsp;&nbsp;אִישׁ שֶׁעָדָה עֲדִי אִשָּׁה, וְאִשָּׁה שֶׁעָדָת עֲדִי אִישׁ--לוֹקִין.&nbsp; הַמְּלַקֵּט שְׂעָרוֹת לְבָנוֹת מִתּוֹךְ הַשְּׁחוֹרוֹת, מֵרֹאשׁוֹ אוֹ מִזְּקָנוֹ--מִשֶּׁיְּלַקַּט שַׂעֲרָה אַחַת, לוֹקֶה מִפְּנֵי שֶׁעָדָה עֲדִי אִשָּׁה; וְכֵן אִם צָבַע שְׂעָרוֹ שָׁחוֹר--מִשֶּׁיִּצְבַּע שַׂעֲרָה לְבָנָה אַחַת, לוֹקֶה.</p>

<p><b>יב,יג</b>&nbsp;&nbsp;טֻמְטוֹם וְאַנְדְּרֻגִּינוֹס--אֵינוּ עוֹטֵף כְּאִשָּׁה, וְלֹא מְגַלֵּחַ רֹאשׁוֹ כְּאִישׁ; וְאִם עָשָׂה כֵּן, אֵינוּ לוֹקֶה.</p>

<p><b>יב,יד</b>&nbsp;&nbsp;[יא] "כְּתֹבֶת קַעֲקַע" (ויקרא יט,כח) הָאֲמוּרָה בַּתּוֹרָה, הוּא שֶׁיִּשְׂרֹט עַל בְּשָׂרוֹ וִימַלֵּא מְקוֹם הַשְּׂרִיטָה כֹּחַל אוֹ דְּיוֹ אוֹ שְׁאָר צִבְעוֹנִין הָרוֹשְׁמִין; וְזֶה הָיָה מִנְהַג הַגּוֹיִים שֶׁרוֹשְׁמִין עַצְמָן לַעֲבוֹדָה זָרָה שֶׁלָּהֶן, כְּלוֹמַר שְׁהוּא עֶבֶד מָכוּר לָהּ וּמֻרְשָׁם לַעֲבוֹדָתָהּ.&nbsp; וּמֵעֵת שֶׁיִּרְשֹׁם בְּאֶחָד מִדְּבָרִים הָרוֹשְׁמִים אַחַר שֶׁיִּשְׂרֹט, בְּאֵי זֶה מָקוֹם מִן הַגּוּף, בֵּין אִישׁ בֵּין אִשָּׁה--לוֹקֶה.</p>

<p><b>יב,טו</b>&nbsp;&nbsp;כָּתַב וְלֹא רָשַׁם בִּצְבָע, אוֹ שֶׁרָשַׁם בִּצְבָע וְלֹא כָתַב בִּשְׂרִיטָה--פָּטוּר:&nbsp; עַד שֶׁיִּכְתֹּב וִיקַעְקַע, שֶׁנֶּאֱמָר "וּכְתֹבֶת קַעֲקַע" (ויקרא יט,כח).&nbsp; בַּמֶּה דְּבָרִים אֲמוּרִים, בְּכוֹתֵב.&nbsp; אֲבָל זֶה שֶׁכָּתְבוּ בִּבְשָׂרוֹ וְקִעְקְעוּ בּוֹ--אֵינוּ חַיָּב אֵלָא אִם סִיַּע, כְּדֵי שֶׁיֵּעָשֶׂה מַעֲשֶׂה; אֲבָל אִם לֹא עָשָׂה כְּלוּם, אֵינוּ לוֹקֶה.</p>

<p><b>יב,טז</b>&nbsp;&nbsp;[יב] הַשּׂוֹרֵט שְׂרִיטָה אַחַת עַל הַמֵּת--לוֹקֶה, שֶׁנֶּאֱמָר "וְשֶׂרֶט לָנֶפֶשׁ, לֹא תִתְּנוּ בִּבְשַׂרְכֶם" (ויקרא יט,כח):&nbsp; אֶחָד יִשְׂרָאֵל, וְאֶחָד כּוֹהֵן.&nbsp; שָׂרַט שְׂרִיטָה אַחַת עַל חֲמִשָּׁה מֵתִים, אוֹ חָמֵשׁ שְׂרִיטוֹת עַל מֵת אֶחָד--לוֹקֶה חָמֵשׁ:&nbsp; וְהוּא, שֶׁהִתְרוּ בּוֹ עַל כָּל אַחַת וְאַחַת.</p>

<p><b>יב,יז</b>&nbsp;&nbsp;[יג] גְּדִידָה וּשְׂרִיטָה, אַחַת הִיא.&nbsp; וּכְשֵׁם שֶׁהָיוּ הַגּוֹיִים שׂוֹרְטִים בִּבְשָׂרָם עַל מֵתֵיהֶן מִפְּנֵי הַצַּעַר--כָּךְ הָיוּ חוֹבְלִין בְּעַצְמָן לַעֲבוֹדָה זָרָה, שֶׁנֶּאֱמָר "וַיִּתְגֹּדְדוּ כְּמִשְׁפָּטָם" (מלכים&nbsp;א יח,כח).&nbsp; גַּם זֶה אָסְרָה תּוֹרָה, שֶׁנֶּאֱמָר "לֹא תִתְגֹּדְדוּ" (דברים יד,א):&nbsp; אֵלָא שֶׁעַל הַמֵּת--בֵּין שָׂרַט בְּיָדוֹ בֵּין שָׂרַט בִּכְלִי, לוֹקֶה.&nbsp; וְלַעֲבוֹדָה זָרָה--בִּכְלִי, חַיָּב מַלְקוּת; בְּיָדוֹ, פָּטוּר.</p>

<p><b>יב,יח</b>&nbsp;&nbsp;[יד] וּבִכְלַל אַזְהָרָה זוֹ, שֶׁלֹּא יְהוּ שְׁנֵי בָּתֵּי דִּינִין בְּעִיר אַחַת, זֶה נוֹהֵג בְּמִנְהָג, וְזֶה נוֹהֵג בְּמִנְהָג אַחֵר--שֶׁדָּבָר זֶה גּוֹרֵם לְמַחְלֹקֶת גְּדוֹלָה:&nbsp; וְכָתוּב "לֹא תִתְגֹּדְדוּ" (דברים יד,א), לֹא תֵעָשׂוּ אֲגֻדּוֹת אֲגֻדּוֹת.</p>

<p><b>יב,יט</b>&nbsp;&nbsp;[טו] הַקּוֹרֵחַ קָרְחָה עַל הַמֵּת--לוֹקֶה, שֶׁנֶּאֱמָר "וְלֹא-תָשִׂימוּ קָרְחָה בֵּין עֵינֵיכֶם--לָמֵת" (דברים יד,א).&nbsp; אֶחָד יִשְׂרָאֵל וְאֶחָד כּוֹהֵן שֶׁקָּרַח עַל הַמֵּת, אֵינוּ לוֹקֶה אֵלָא אַחַת.&nbsp; הַקּוֹרֵחַ אַרְבַּע אוֹ חָמֵשׁ קָרְחוֹת עַל מֵת אֶחָד, לוֹקֶה כְּמִנְיַן הַקָּרְחוֹת--וְהוּא שֶׁהִתְרוּ בּוֹ, עַל כָּל קָרְחָה וְקָרְחָה.</p>

<p><b>יב,כ</b>&nbsp;&nbsp;אֶחָד הַקּוֹרֵחַ בְּיָדוֹ, אוֹ בְּסַם.&nbsp; הִטְבִּיל חָמֵשׁ אֶצְבְּעוֹתָיו בְּסַם, וְהִנִּיחָם בְּחָמֵשׁ מְקוֹמוֹת בְּרֹאשׁוֹ בְּבַת אַחַת--הוֹאִיל וְקָרַח חָמֵשׁ קָרְחוֹת--אַף עַל פִּי שְׁהִיא הַתְרָאָה אַחַת, לוֹקֶה חָמֵשׁ:&nbsp; שֶׁהֲרֵי כֻּלָּן בָּאִין כְּאַחַת.&nbsp; וְחַיָּב עַל כָּל הָרֹאשׁ כְּבֵין הָעֵינַיִם, שֶׁנֶּאֱמָר "לֹא-יִקְרְחוּ קָרְחָה בְּרֹאשָׁם" (ויקרא כא,ה).&nbsp; וְכַמָּה שֵׁעוּר הַקָּרְחָה--כְּדֵי שֶׁיֵּרָאֶה מֵרֹאשׁוֹ כַּגָּרִיס פָּנוּי, בְּלֹא שֵׂעָר.</p>

<p><b>יב,כא</b>&nbsp;&nbsp;[טז] הַקּוֹרֵחַ רֹאשׁוֹ, אוֹ הַשּׂוֹרֵט בִּבְשָׂרוֹ, עַל בֵּיתוֹ שֶׁנָּפַל, וְעַל סְפִינָתוֹ שֶׁטָּבְעָה בַּיָּם--פָּטוּר; וְאֵינוּ לוֹקֶה אֵלָא עַל הַמֵּת בִּלְבָד, אוֹ הַשּׂוֹרֵט לַעֲבוֹדָה זָרָה.</p>

<p><b>יב,כב</b>&nbsp;&nbsp;הַקּוֹרֵחַ קָרְחָה בְּרֹאשׁוֹ שֶׁלַּחֲבֵרוֹ, וְהַשּׂוֹרֵט שְׂרִיטָה בִּבְשַׂר חֲבֵרוֹ, וְהַכּוֹתֵב כְּתֹבֶת קַעֲקַע בִּבְשָׂרוֹ שֶׁלַּחֲבֵרוֹ, וְהָיָה חֲבֵרוֹ מְסַיֵּעַ--בִּזְמָן שֶׁשְּׁנֵיהֶם מְזִידִין, שְׁנֵיהֶם לוֹקִין; אֶחָד שׁוֹגֵג וְאֶחָד מֵזִיד--הַמֵּזִיד מִשְּׁנֵיהֶם לוֹקֶה, וְהַשּׁוֹגֵג פָּטוּר.
<br></p>
</div>
</body></html>
