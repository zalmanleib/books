<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר שופטים - הלכות ממרים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מַמְרִים</h1>

<p>יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לַעֲשׂוֹת עַל פִּי הַתּוֹרָה שֶׁיֹּאמְרוּ לָנוּ בֵּית דִּין הַגָּדוֹל; (ב) שֶׁלֹּא לָסוּר מִדִּבְרֵיהֶם; (ג) שֶׁלֹּא לְהוֹסִיף עַל הַתּוֹרָה, לֹא בְּמִצְווֹת שֶׁבִּכְתָב, וְלֹא בְּפֵרוּשָׁן שֶׁלָּמַדְנוּ מִפִּי הַשְּׁמוּעָה; (ד) שֶׁלֹּא לִגְרֹעַ מִן הַכֹּל; (ה) שֶׁלֹּא לְקַלַּל אָב וָאֵם; (ו) שֶׁלֹּא לְהַכּוֹת אָב וָאֵם; (ז) לְכַבַּד אָב וָאֵם; (ח) לְיִרְאָה מֵאָב וָאֵם; (ט) שֶׁלֹּא יִהְיֶה הַבֵּן סוֹרֵר וּמוֹרֶה עַל קוֹל אָבִיו וְאִמּוֹ.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מַמְרִים פֵּרֶק א</h2>

<p><b>א,א</b>&nbsp;&nbsp;בֵּית דִּין הַגָּדוֹל שֶׁבִּירוּשָׁלַיִם--הֶם עִיקַר תּוֹרָה שֶׁבְּעַל פֶּה, וְהֶם עַמּוּד הַהוֹרָאָה, וּמֵהֶם חֹק וּמִשְׁפָּט יוֹצֶא לְכָל יִשְׂרָאֵל, וַעֲלֵיהֶם הִבְטִיחָה תּוֹרָה:&nbsp; שֶׁנֶּאֱמָר "עַל-פִּי הַתּוֹרָה אֲשֶׁר יוֹרוּךָ, וְעַל-הַמִּשְׁפָּט אֲשֶׁר-יֹאמְרוּ לְךָ--תַּעֲשֶׂה" (דברים יז,יא), זוֹ מִצְוַת עֲשֵׂה.&nbsp; וְכָל הַמַּאֲמִין בְּמֹשֶׁה רַבֵּנוּ וּבְתוֹרָתוֹ--חַיָּב לִסְמֹךְ מַעֲשֵׂה הַדָּת אֲלֵיהֶם, וּלְהִשָּׁעֵן עֲלֵיהֶן.</p>

<p><b>א,ב</b>&nbsp;&nbsp;כָּל מִי שְׁאֵינוּ עוֹשֶׂה בְּהוֹרָאָתָן--עוֹבֵר בְּלֹא תַעֲשֶׂה, שֶׁנֶּאֱמָר "לֹא תָסוּר, מִכָּל הַדָּבָר אֲשֶׁר-יַגִּידוּ לְךָ" (ראה דברים יז,יא).&nbsp; וְאֵין לוֹקִין עַל לָאו זֶה, מִפְּנֵי שֶׁנִּתַּן לְאַזְהָרַת מִיתַת בֵּית דִּין:&nbsp; שֶׁכָּל חָכָם שֶׁמּוֹרֶה עַל דִּבְרֵיהֶם--מִיתָתוֹ בְּחָנֵק, שֶׁנֶּאֱמָר "וְהָאִישׁ אֲשֶׁר-יַעֲשֶׂה בְזָדוֹן, לְבִלְתִּי שְׁמֹעַ .&nbsp;.&nbsp;." (דברים יז,יב).</p>

<p><b>א,ג</b>&nbsp;&nbsp;אֶחָד דְּבָרִים שֶׁלָּמְדוּ אוֹתָן מִפִּי שְׁמוּעָה, וְהֶם תּוֹרָה שֶׁבְּעַל פֶּה, וְאֶחָד דְּבָרִים שֶׁלָּמְדוּ אוֹתָן מִפִּי דַּעְתָּן בְּאַחַת מִן הַמִּדּוֹת שֶׁהַתּוֹרָה נִדְרֶשֶׁת בָּהֶן וְנִרְאֶה בְּעֵינֵיהֶם שֶׁהַדִּין בְּדָבָר זֶה כָּךְ הוּא, וְאֶחָד דְּבָרִים שֶׁעָשׂוּ אוֹתָן סְיָג לַתּוֹרָה וּלְפִי מַה שֶׁהַשָּׁעָה צְרִיכָה, וְהֶם הַגְּזֵרוֹת וְהַתַּקָּנוֹת וְהַמִּנְהָגוֹת--בְּכָל אֶחָד וְאֶחָד מִשְּׁלוֹשָׁה דְּבָרִים אֵלּוּ, מִצְוַת עֲשֵׂה לִשְׁמֹעַ לָהֶן, וְהָעוֹבֵר עַל כָּל אַחַת מֵהֶן, עוֹבֵר בְּלֹא תַעֲשֶׂה.</p>

<p><b>א,ד</b>&nbsp;&nbsp;הֲרֵי הוּא אוֹמֵר "עַל-פִּי הַתּוֹרָה אֲשֶׁר יוֹרוּךָ" (דברים יז,יא), אֵלּוּ הַגְּזֵרוֹת וְהַתַּקָּנוֹת וְהַמִּנְהָגוֹת שֶׁיּוֹרוּ בָּהֶם לָרַבִּים כְּדֵי לְחַזַּק הַדָּת וּלְתַקַּן הָעוֹלָם; "וְעַל-הַמִּשְׁפָּט אֲשֶׁר-יֹאמְרוּ לְךָ--תַּעֲשֶׂה" (שם), אֵלּוּ דְּבָרִים שֶׁלָּמְדוּ אוֹתָן מִן הַדִּין בְּאַחַת מִן הַמִּדּוֹת שֶׁהַתּוֹרָה נִדְרֶשֶׁת בָּהֶם; "מִכָּל הַדָּבָר אֲשֶׁר-יַגִּידוּ לְךָ" (ראה שם), זוֹ הַקַּבָּלָה שֶׁקִּבְּלוּ אִישׁ מִפִּי אִישׁ.</p>

<p><b>א,ה</b>&nbsp;&nbsp;[ג] דִּבְרֵי הַקַּבָּלָה, אֵין בָּהֶן מַחְלֹקֶת לְעוֹלָם; וְכָל דָּבָר שֶׁתִּמְצָא בּוֹ מַחְלֹקֶת, בַּיָּדוּעַ שְׁאֵינוּ קַבָּלָה מִמֹּשֶׁה רַבֵּנוּ.&nbsp; וּדְבָרִים שֶׁלּוֹמְדִין מִן הַדִּין--אִם הִסְכִּימוּ עֲלֵיהֶן בֵּית דִּין הַגָּדוֹל כֻּלָּם, הֲרֵי הִסְכִּימוּ; וְאִם נֶחְלְקוּ בָּהֶן--הוֹלְכִין אַחַר הָרֹב, וּמוֹצִיאִין הַדִּין אֶחָד לָרַבִּים.</p>

<p><b>א,ו</b>&nbsp;&nbsp;וְכֵן הַגְּזִירוֹת וְהַתַּקָּנוֹת וְהַמִּנְהָגוֹת--אִם רָאוּ מִקְצָתָן שֶׁרָאוּי לִגְזֹר גְּזֵרָה זוֹ אוֹ לְתַקַּן תַּקָּנָה זוֹ אוֹ שֶׁיַּנִּיחוּ הָעָם עַל מִנְהָג זֶה, וְרָאוּ מִקְצָתָן שְׁאֵין רָאוּי לִגְזֹר גְּזֵרָה זוֹ וְלֹא לְתַקַּן תַּקָּנָה זוֹ וְלֹא לְהַנִּיחַ מִנְהָג זֶה--נוֹשְׂאִין וְנוֹתְנִין אֵלּוּ כְּנֶגֶד אֵלּוּ, וְהוֹלְכִין אַחַר רֻבָּן, וּמוֹצִיאִין הַדָּבָר אֶחָד לָרַבִּים.</p>

<p><b>א,ז</b>&nbsp;&nbsp;[ד] כְּשֶׁהָיָה בֵּית דִּין הַגָּדוֹל קַיָּם, לֹא הָיְתָה שָׁם מַחְלֹקֶת בְּיִשְׂרָאֵל; אֵלָא כָּל דִּין שֶׁנֻּלַּד בּוֹ סָפֵק לְאֶחָד מִיִּשְׂרָאֵל, שׁוֹאֵל לְבֵית דִּין שֶׁבְּעִירוֹ.&nbsp; אִם יָדְעוּ, אָמְרוּ לוֹ; וְאִם לָאו, הֲרֵי הַשּׁוֹאֵל עִם אוֹתוֹ בֵּית דִּין אוֹ עִם שְׁלוּחוֹ עוֹלִין לִירוּשָׁלַיִם, וְשׁוֹאֲלִין לְבֵית דִּין שֶׁבְּהַר הַבַּיִת.&nbsp; אִם יָדְעוּ, אָמְרוּ לָהֶם; וְאִם לָאו, הַכֹּל בָּאִין לְבֵית דִּין שֶׁעַל פֶּתַח הָעֲזָרָה.&nbsp; אִם יָדְעוּ, אָמְרוּ לָהֶם; וְאִם לָאו, הַכֹּל בָּאִים לְלִשְׁכַּת הַגָּזִית לְבֵית דִּין הַגָּדוֹל, וְשׁוֹאֲלִין.</p>

<p><b>א,ח</b>&nbsp;&nbsp;אִם הָיָה הַדָּבָר שֶׁנֻּלַּד בּוֹ הַסָּפֵק לַכֹּל יָדוּעַ אֵצֶל בֵּית דִּין הַגָּדוֹל, בֵּין מִפִּי הַקַּבָּלָה בֵּין מִן הַמִּדָּה שֶׁדָּנוּ בָּהּ--אוֹמְרִין לָהֶם מִיָּד; וְאִם לֹא הָיָה הַדָּבָר בָּרוּר אֵצֶל בֵּית דִּין הַגָּדוֹל--דָּנִין בּוֹ בְּשָׁעָתָן וְנוֹשְׂאִין וְנוֹתְנִין בַּדָּבָר עַד שֶׁיַּסְכִּימוּ כֻּלָּן, אוֹ יַעַמְדוּ לְמִנְיָן וְיֵלְכוּ אַחַר הָרֹב, וְיֹאמְרוּ לְכָל הַשּׁוֹאֲלִין כָּךְ הֲלָכָה, וְיֵלְכוּ לָהֶם.</p>

<p><b>א,ט</b>&nbsp;&nbsp;מִשֶּׁבָּטַל בֵּית דִּין הַגָּדוֹל, רָבְתָה מַחְלֹקֶת בְּיִשְׂרָאֵל:&nbsp; זֶה מְטַמֵּא וְנוֹתֵן טַעַם לִדְבָרָיו, וְזֶה מְטַהֵר וְנוֹתֵן טַעַם לִדְבָרָיו; זֶה אוֹסֵר, וְזֶה מַתִּיר.&nbsp; [ה] שְׁנֵי חֲכָמִים אוֹ שְׁנֵי בָּתֵּי דִּינִין שֶׁנֶּחְלְקוּ שֶׁלֹּא בִּזְמָן הַסַּנְהֶדְּרִין, אִם עַד שֶׁלֹּא הִגִּיעַ הַדָּבָר לָהֶן--בֵּין בִּזְמָן אֶחָד, בֵּין בְּזֶה אַחַר זֶה--אֶחָד מְטַמֵּא וְאֶחָד מְטַהֵר, אֶחָד אוֹסֵר וְאֶחָד מַתִּיר:&nbsp; אִם אֵין אַתָּה יוֹדֵעַ לְהֵיכָן הַדִּין נוֹטֶה--בְּשֶׁלַּתּוֹרָה, הֲלֹךְ אַחַר הַמַּחְמִיר; וּבְשֶׁלְּדִבְרֵי סוֹפְרִים, הֲלֹךְ אַחַר הַמֵּקַל.
<br>&nbsp;</p>

<h2>הִלְכּוֹת מַמְרִים פֵּרֶק ב</h2>

<p><b>ב,א</b>&nbsp;&nbsp;בֵּית דִּין הַגָּדוֹל שֶׁדָּרְשׁוּ בְּאַחַת מִן הַמִּדּוֹת כְּפִי מַה שֶׁנִּרְאָה בְּעֵינֵיהֶם שֶׁהַדִּין כָּךְ, וְדָנוּ דִּין, וְעָמַד אַחֲרֵיהֶם בֵּית דִּין אַחֵר, וְנִרְאָה לוֹ טַעַם אַחֵר לִסְתֹּר אוֹתוֹ הַדִּין--הֲרֵי זֶה סוֹתֵר, וְדָן כְּפִי מַה שֶׁיֵּרָאֶה בְּעֵינָיו:&nbsp; שֶׁנֶּאֱמָר "אֶל-הַשֹּׁפֵט, אֲשֶׁר יִהְיֶה בַּיָּמִים הָהֵם" (דברים יז,ט)--אֵין אַתָּה חַיָּב לָלֶכֶת, אֵלָא אַחַר בֵּית דִּין שֶׁבְּדוֹרָךְ.</p>

<p><b>ב,ב</b>&nbsp;&nbsp;בֵּית דִּין שֶׁגָּזְרוּ גְּזֵרָה, אוֹ הִתְקִינוּ תַּקָּנָה, וְהִנְהִיגוּ מִנְהָג, וּפָשַׁט כָּל הַדָּבָר בְּכָל יִשְׂרָאֵל, וְעָמַד אַחֲרֵיהֶם בֵּית דִּין אַחֵר, וּבִקַּשׁ לְבַטַּל דִּבְרֵי הָרִאשׁוֹנִים וְלַעְקֹר אוֹתָהּ הַתַּקָּנָה וְאוֹתָהּ הַגְּזֵרָה וְאוֹתוֹ הַמִּנְהָג--אֵינוּ יָכוֹל, עַד שֶׁיִּהְיֶה גָּדוֹל מִן הָרִאשׁוֹנִים בְּחָכְמָה וּבְמִנְיָן.</p>

<p><b>ב,ג</b>&nbsp;&nbsp;הָיָה גָּדוֹל בְּחָכְמָה אֲבָל לֹא בְּמִנְיָן, בְּמִנְיָן אֲבָל לֹא בְּחָכְמָה--אֵינוּ יָכוֹל לְבַטַּל אֶת דְּבָרָיו; אַפִלּוּ בָּטַל טַעַם שֶׁבִּגְלָלוֹ גָּזְרוּ הָרִאשׁוֹנִים אוֹ הִתְקִינוּ--אֵין הָאַחֲרוֹנִים יְכוּלִין לְבַטַּל, עַד שֶׁיִּהְיוּ גְּדוֹלִים מֵהֶם.</p>

<p><b>ב,ד</b>&nbsp;&nbsp;וְהֵיאַךְ יִהְיוּ גְּדוֹלִים בְּמִנְיָן, הוֹאִיל וְכָל בֵּית דִּין וּבֵית דִּין שֶׁלְּשִׁבְעִים וְאֶחָד הוּא--זֶה מִנְיָן חַכְמֵי הַדּוֹר שֶׁהִסְכִּימוּ וְקִבְּלוּ הַדָּבָר שֶׁאָמְרוּ בֵּית דִּין הַגָּדוֹל, וְלֹא חָלְקוּ בּוֹ.</p>

<p><b>ב,ה</b>&nbsp;&nbsp;[ג] בַּמֶּה דְּבָרִים אֲמוּרִים, בִּדְבָרִים שֶׁלֹּא אָסְרוּ אוֹתָן כְּדֵי לַעֲשׂוֹת סְיָג, אֵלָא בִּשְׁאָר דִּינֵי תּוֹרָה.&nbsp; אֲבָל דְּבָרִים שֶׁרָאוּ בֵּית דִּין לִגְזֹר אוֹ לֶאֱסֹר אוֹתָן, לַעֲשׂוֹת סְיָג--אִם פָּשַׁט אִסּוּרָן בְּכָל יִשְׂרָאֵל--אֵין בֵּית דִּין הַגָּדוֹל אַחֵר יָכוֹל לְעָקְרָן וּלְהַתִּירָן, אַפִלּוּ הָיָה גָּדוֹל מִן הָרִאשׁוֹנִים.</p>

<p><b>ב,ו</b>&nbsp;&nbsp;[ד] וְיֵשׁ לְבֵית דִּין לַעְקֹר אַף דְּבָרִים אֵלּוּ לְפִי שָׁעָה, אַף עַל פִּי שְׁהוּא קָטָן מִן הָרִאשׁוֹנִים--שֶׁלֹּא יִהְיוּ גְּזֵרוֹת אֵלּוּ חֲמוּרִין מִדִּבְרֵי תּוֹרָה עַצְמָהּ:&nbsp; שֶׁאַפִלּוּ דִּבְרֵי תּוֹרָה--יֵשׁ לְכָל בֵּית דִּין לַעְקֹר אוֹתָן, הוֹרָאַת שָׁעָה.</p>

<p><b>ב,ז</b>&nbsp;&nbsp;כֵּיצַד:&nbsp; בֵּית דִּין שֶׁרָאוּ לְחַזַּק הַדָּת וְלַעֲשׂוֹת סְיָג, כְּדֵי שֶׁלֹּא יַעַבְרוּ הָעָם עַל הַתּוֹרָה--מַכִּין שֶׁלֹּא כַּדִּין, וְעוֹנְשִׁין שֶׁלֹּא כַּדִּין; אֲבָל אֵין קוֹבְעִין הַדָּבָר לַדּוֹרוֹת, וְאוֹמְרִין שֶׁהֲלָכָה כָּךְ הִיא.</p>

<p><b>ב,ח</b>&nbsp;&nbsp;וְכֵן אִם רָאוּ לְפִי שָׁעָה לְבַטַּל מִצְוַת עֲשֵׂה, אוֹ לַעֲבֹר עַל מִצְוַת לֹא תַעֲשֶׂה, כְּדֵי לְהַחְזִיר רַבִּים לַדָּת, אוֹ לְהַצִּיל רַבִּים מִיִּשְׂרָאֵל מִלְּהִכָּשֵׁל בִּדְבָרִים אֲחֵרִים--עוֹשִׂין לְפִי מַה שֶׁהַשָּׁעָה צְרִיכָה.</p>

<p><b>ב,ט</b>&nbsp;&nbsp;כְּשֵׁם שֶׁהָרוֹפֵא חוֹתֵךְ יָדוֹ אוֹ רַגְלוֹ שֶׁלְּזֶה, כְּדֵי שֶׁיִּחְיֶה כֻּלּוֹ:&nbsp; כָּךְ בֵּית דִּין מוֹרִין בִּזְמָן מִן הַזְּמַנִּים לַעֲבֹר עַל מִקְצַת מִצְווֹת לְפִי שָׁעָה, כְּדֵי שֶׁיִּתְקַיְּמוּ כֻּלָּן--כְּדֶרֶךְ שֶׁאָמְרוּ חֲכָמִים הָרִאשׁוֹנִים, חַלַּל עָלָיו שַׁבָּת אַחַת כְּדֵי שֶׁיִּשְׁמֹר שַׁבָּתוֹת הַרְבֵּה.</p>

<p><b>ב,י</b>&nbsp;&nbsp;[ה] בֵּית דִּין שֶׁנִּרְאָה לָהֶם לִגְזֹר גְּזֵרָה, אוֹ לְתַקַּן תַּקָּנָה, אוֹ לְהַנְהִיג מִנְהָג--צְרִיכִין לְהִתְיַשַּׁב בַּדָּבָר, וְלֵידַע תְּחִלָּה, אִם רֹב הַצִּבּוּר יְכוּלִין לַעֲמֹד בָּהּ, אוֹ אֵין רֹב הַצִּבּוּר יְכוּלִין לַעֲמֹד בְּדָבָר זֶה.&nbsp; וּלְעוֹלָם אֵין גּוֹזְרִין גְּזֵרָה עַל הַצִּבּוּר, אֵלָא אִם כֵּן רֹב הַצִּבּוּר יְכוּלִין לַעֲמֹד בָּהּ.</p>

<p><b>ב,יא</b>&nbsp;&nbsp;[ו] הֲרֵי שֶׁגָּזְרוּ בֵּית דִּין גְּזֵרָה, וְדִמּוּ שֶׁרֹב הַצִּבּוּר יְכוּלִין לַעֲמֹד בָּהּ, וְאַחַר שֶׁגָּזְרוּ אוֹתָהּ, פִּקְפְּקוּ הָעָם בָּהּ וְלֹא פָשְׁטָה בְּרֹב הַצִּבּוּר--הֲרֵי זוֹ בְּטֵלָה, וְאֵינָן רַשָּׁאִין לָכֹף אֶת הָעָם לָלֶכֶת בָּהּ.</p>

<p><b>ב,יב</b>&nbsp;&nbsp;[ז] גָּזְרוּ וְדִמּוּ שֶׁפָּשְׁטָה בְּכָל יִשְׂרָאֵל, וְעָמַד הַדָּבָר כֵּן שָׁנִים רַבּוֹת, וּלְאַחַר זְמָן מְרֻבֶּה עָמַד בֵּית דִּין אַחֵר, וּבָדַק בְּכָל יִשְׂרָאֵל וְרָאָה שְׁאֵין אוֹתָהּ הַגְּזֵרָה פּוֹשֶׁטֶת בְּכָל יִשְׂרָאֵל--יֵשׁ לוֹ רְשׁוּת לְבַטְּלָהּ; וְאַפִלּוּ הָיָה פָּחוּת מֵאוֹתוֹ בֵּית דִּין הָרִאשׁוֹן בְּחָכְמָה וּבְמִנְיָן, יֵשׁ לוֹ לְבַטַּל.&nbsp; [ח] וְכָל בֵּית דִּין שֶׁהִתִּיר שְׁנֵי דְּבָרִים, אַל יְמַהַר לְהַתִּיר דָּבָר שְׁלִישִׁי.</p>

<p><b>ב,יג</b>&nbsp;&nbsp;[ט] הוֹאִיל וְיֵשׁ לְבֵית דִּין לִגְזֹר וְלֶאֱסֹר דָּבָר הַמֻּתָּר, וְיַעֲמֹד אִסּוּרוֹ לְדוֹרוֹת, וְכֵן יֵשׁ לָהֶן לְהַתִּיר אִסּוּרֵי תּוֹרָה, לְפִי שָׁעָה--מַה הוּא זֶה שֶׁהִזְהִירָה תּוֹרָה "לֹא-תֹסֵף עָלָיו, וְלֹא תִגְרַע מִמֶּנּוּ" (דברים יג,א):&nbsp; שֶׁלֹּא לְהוֹסִיף עַל דִּבְרֵי תּוֹרָה וְלֹא לִגְרֹעַ מֵהֶן, וְלִקְבֹּעַ הַדָּבָר לְעוֹלָם שְׁהוּא מִן הַתּוֹרָה, בֵּין בְּתוֹרָה שֶׁבִּכְתָב, בֵּין בְּתוֹרָה שֶׁבְּעַל פֶּה.</p>

<p><b>ב,יד</b>&nbsp;&nbsp;כֵּיצַד:&nbsp; הֲרֵי כָּתוּב בַּתּוֹרָה "לֹא-תְבַשֵּׁל גְּדִי, בַּחֲלֵב אִמּוֹ" (שמות כג,יט; שמות לד,כו; דברים יד,כא).&nbsp; וּמִפִּי הַשְּׁמוּעָה לָמְדוּ שֶׁזֶּה הַכָּתוּב, אָסַר לְבַשַּׁל וְלֶאֱכֹל בָּשָׂר בֶּחָלָב--בֵּין בְּשַׂר בְּהֵמָה, בֵּין בְּשַׂר חַיָּה; אֲבָל בְּשַׂר עוֹף, מֻתָּר בֶּחָלָב מִן הַתּוֹרָה.</p>

<p><b>ב,טו</b>&nbsp;&nbsp;אִם יָבוֹא בֵּית דִּין וְיַתִּיר בְּשַׂר חַיָּה בֶּחָלָב, הֲרֵי זֶה גּוֹרֵעַ; וְאִם יֶאֱסֹר בְּשַׂר הָעוֹף, וְיֹאמַר שְׁהוּא בִּכְלַל הַגְּדִי, וְהוּא אָסוּר מִן הַתּוֹרָה--הֲרֵי זֶה מוֹסִיף.</p>

<p><b>ב,טז</b>&nbsp;&nbsp;אֲבָל אִם אָמַר בְּשַׂר הָעוֹף מֻתָּר מִן הַתּוֹרָה, וְאָנוּ נֶאֱסֹר אוֹתוֹ, וְנוֹדִיעַ לָעָם שְׁהוּא גְּזֵרָה:&nbsp; שֶׁלֹּא יָבוֹא מִן הַדָּבָר חֻרְבָה, וְיֹאמְרוּ בְּשַׂר הָעוֹף מֻתָּר מִפְּנֵי שֶׁלֹּא נִתְפָּרַשׁ בַּתּוֹרָה, כָּךְ הַחַיָּה מֻתֶּרֶת שֶׁהֲרֵי לֹא נִתְפָּרְשָׁה; וְיָבוֹא אַחֵר לוֹמַר אַף בְּשַׂר בְּהֵמָה מֻתָּר, חוּץ מִן הָעֵז; וְיָבוֹא אַחֵר לוֹמַר אַף בְּשַׂר הָעֵז מֻתָּר בַּחֲלֵב הַפָּרָה אוֹ הַכִּבְשָׂה, שֶׁלֹּא נֶאֱמָר אֵלָא "אִמּוֹ" (שמות כג,יט; שמות לד,כו; דברים יד,כא) שְׁהִיא מִינוֹ; וְיָבוֹא אַחֵר לוֹמַר אַף בַּחֲלֵב הָעֵז שְׁאֵינָהּ אִמּוֹ מֻתָּר, שֶׁלֹּא נֶאֱמָר אֵלָא "אִמּוֹ".&nbsp; לְפִיכָּךְ נֶאֱסֹר כָּל בָּשָׂר בֶּחָלָב, וְאַפִלּוּ בְּשַׂר עוֹף.&nbsp; אֵין זֶה מוֹסִיף, אֵלָא עוֹשֶׂה סְיָג לַתּוֹרָה.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת מַמְרִים פֵּרֶק ג</h2>

<p><b>ג,א</b>&nbsp;&nbsp;מִי שְׁאֵינוּ מַאֲמִין בְּתוֹרָה שֶׁבְּעַל פֶּה, אֵינוּ זָקֵן מַמְרֵא הָאָמוּר בַּתּוֹרָה, אֵלָא הֲרֵי הוּא בִּכְלַל הַמִּינִים, וּמִיתָתוֹ בְּיַד כָּל אָדָם.&nbsp; [ב] מֵאַחַר שֶׁנִּתְפַּרְסַם שְׁהוּא כּוֹפֵר בְּתוֹרָה שֶׁבְּעַל פֶּה--מוֹרִידִין וְלֹא מַעֲלִין, כִּשְׁאָר הַמִּינִים וְהָאֲפֵיקוֹרוֹסִין וְהָאוֹמְרִין אֵין תּוֹרָה מִן הַשָּׁמַיִם וְהַמּוֹסְרִים וְהַמְּשֻׁמָּדִים:&nbsp; כָּל אֵלּוּ אֵינָן בִּכְלַל יִשְׂרָאֵל, וְאֵינָן צְרִיכִין לֹא עֵדִים וְלֹא הַתְרָאָה וְלֹא דַּיָּנִין; אֵלָא כָּל הַהוֹרֵג אֶחָד מֵהֶן, עָשָׂה מִצְוָה גְּדוֹלָה וְהֵסִיר מִכְשׁוֹל.</p>

<p><b>ג,ב</b>&nbsp;&nbsp;[ג] בַּמֶּה דְּבָרִים אֲמוּרִים, בְּאִישׁ שֶׁכָּפַר בְּתוֹרָה שֶׁבְּעַל פֶּה מִמַּחְשַׁבְתּוֹ, וּבִדְבָרִים שֶׁנִּרְאוּ לוֹ, וְהָלַךְ אַחַר דַּעְתּוֹ הַקַּלָּה, וְאַחַר שְׁרִירוּת לִבּוּ, וְכָפַר בְּתוֹרָה שֶׁבְּעַל פֶּה תְּחִלָּה; וְכֵן כָּל הַטּוֹעִים אַחֲרָיו.</p>

<p><b>ג,ג</b>&nbsp;&nbsp;אֲבָל בְּנֵי אוֹתָן הַטּוֹעִים וּבְנֵי בְּנֵיהֶם, שֶׁהִדִּיחוּ אוֹתָם אֲבוֹתָם וְנֻלְּדוּ בְּמִינוּת, וְגִדְּלוּ אוֹתָן עָלָיו--הֲרֵי הֶן כְּתִינוֹק שֶׁנִּשְׁבָּה לְבֵין הַגּוֹיִים וְגִדְּלוּהוּ הַגּוֹיִים עַל דָּתָם, שְׁהוּא אָנוּס; וְאַף עַל פִּי שֶׁשָּׁמַע אַחַר כָּךְ שֶׁהָיָה יְהוּדִי, וְרָאָה הַיְּהוּדִיִּים וְדָתָם--הֲרֵי הוּא כְּאָנוּס, שֶׁהֲרֵי גִּדְּלוּהוּ עַל טְעוּתָם.&nbsp; כָּךְ אֵלּוּ הָאוֹחֲזִים בְּדַרְכֵּי אֲבוֹתֵיהֶם שֶׁתָּעוּ.&nbsp; לְפִיכָּךְ רָאוּי לְהַחְזִירָן בִּתְשׁוּבָה, וְלִמְשֹׁךְ אוֹתָם בְּדַרְכֵּי שָׁלוֹם, עַד שֶׁיַּחזְרוּ לְאֵיתַן הַתּוֹרָה; וְלֹא יְמַהַר אָדָם לְהָרְגָן.</p>

<p><b>ג,ד</b>&nbsp;&nbsp;אֲבֶל זָקֵן מַמְרֵא הָאָמוּר בַּתּוֹרָה--הוּא חָכָם אֶחָד מֵחַכְמֵי יִשְׂרָאֵל שֶׁיֵּשׁ בְּיָדוֹ קַבָּלָה, וְדָן וּמוֹרֶה בְּדִינֵי תּוֹרָה כְּמוֹ שֶׁיָּדוּנוּ וְיוֹרוּ כָּל חַכְמֵי יִשְׂרָאֵל, שֶׁבָּאָה לוֹ מַחְלֹקֶת בְּדִין מִן הַדִּינִין עִם בֵּית דִּין הַגָּדוֹל, וְלֹא חָזַר לְדִבְרֵיהֶם אֵלָא חָלַק עֲלֵיהֶם וְהוֹרָה לַעֲשׂוֹת שֶׁלֹּא כְּהוֹרָאָתָן:&nbsp; גָּזְרָה תּוֹרָה עָלָיו מִיתָה; וּמִתְוַדֶּה, וְיֵשׁ לוֹ חֵלֶק לָעוֹלָם הַבָּא.</p>

<p><b>ג,ה</b>&nbsp;&nbsp;אַף עַל פִּי שְׁהוּא דָּן וְהֶן דָּנִין, וְהוּא קִבַּל וְהֶם קִבְּלוּ--הֲרֵי הַתּוֹרָה חָלְקָה לָהֶם כָּבוֹד; וְאִם רָצוּ בֵּית דִּין לִמְחֹל עַל כְּבוֹדָן, וּלְהַנִּיחוֹ--אֵינָן יְכוּלִין, כְּדֵי שֶׁלֹּא יַרְבּוּ מַחְלֹקֶת בְּיִשְׂרָאֵל.</p>

<p><b>ג,ו</b>&nbsp;&nbsp;[ה] אֵין זָקֵן מַמְרֵא חַיָּב מִיתָה, עַד שֶׁיִּהְיֶה חָכָם שֶׁהִגִּיעַ לַהוֹרָאָה, סָמוּךְ בְּסַנְהֶדְּרִין, וְיַחְלֹק עַל בֵּית דִּין בְּדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת, אוֹ בַּתְּפִלִּין; וְיוֹרֶה לַעֲשׂוֹת כְּהוֹרָאָתוֹ, אוֹ יַעֲשֶׂה הוּא עַל פִּי הוֹרָאָתוֹ; וְיַחְלֹק עֲלֵיהֶם, וְהֶם יוֹשְׁבִין בְּלִשְׁכַּת הַגָּזִית.</p>

<p><b>ג,ז</b>&nbsp;&nbsp;אֲבָל אִם הָיָה תַּלְמִיד שֶׁלֹּא הִגִּיעַ לַהוֹרָאָה, וְהוֹרָה לַעֲשׂוֹת--פָּטוּר:&nbsp; שֶׁנֶּאֱמָר "כִּי יִפָּלֵא מִמְּךָ דָבָר לַמִּשְׁפָּט" (דברים יז,ח), מִי שֶׁלֹּא יִפָּלֵא מִמֶּנּוּ אֵלָא דָּבָר מֻפְלָא.&nbsp; [ו] הָיָה חָכָם מֻפְלָא שֶׁלְּבֵּית דִּין, וְחָלַק וְשָׁנָה וְלִמַּד לַאֲחֵרִים כִּדְבָרָיו, אֲבָל לֹא הוֹרָה לַעֲשׂוֹת--פָּטוּר:&nbsp; שֶׁנֶּאֱמָר "וְהָאִישׁ אֲשֶׁר-יַעֲשֶׂה בְזָדוֹן" (דברים יז,יב)--לֹא שֶׁיֹּאמַר בְּזָדוֹן, אֵלָא יוֹרֶה לַעֲשׂוֹת אוֹ יַעֲשֶׂה הוּא בְּעַצְמוֹ.</p>

<p><b>ג,ח</b>&nbsp;&nbsp;[ז] מְצָאָן חוּץ לִמְקוֹמָן, וְהִמְרָה עֲלֵיהֶן--פָּטוּר:&nbsp; שֶׁנֶּאֱמָר "וְקַמְתָּ וְעָלִיתָ--אֶל-הַמָּקוֹם" (דברים יז,ח), מְלַמֵּד שֶׁהַמָּקוֹם גּוֹרֵם לוֹ מִיתָה.&nbsp; וְכָל אֵלּוּ וְכַיּוֹצֶא בָּהֶן, שְׁהֶן פְּטוּרִין מִן הַמִּיתָה--יֵשׁ לְבֵית דִּין הַגָּדוֹל לְנַדּוֹתָן וּלְהַפְרִישָׁן וּלְהַכּוֹתָן וּלְמָנְעָן מִלְּלַמַּד כְּפִי מַה שֶׁיֵּרָאֶה לָהֶם שֶׁהַדָּבָר צָרִיךְ לְכָּךְ.</p>

<p><b>ג,ט</b>&nbsp;&nbsp;[ח] וְכֵיצַד דָּנִין זָקֵן מַמְרֵא:&nbsp; בְּעֵת שֶׁיִּפָּלֵא דָּבָר וְיוֹרֶה בּוֹ חָכָם הַמַּגִּיעַ לַהוֹרָאָה, בֵּין בְּדָבָר שֶׁיֵּרָאֶה בְּעֵינָיו, בֵּין בְּדָבָר שֶׁקִּבַּל מֵרִבּוֹתָיו--הֲרֵי הוּא וְהַחוֹלְקִין עִמּוֹ עוֹלִין לִירוּשָׁלַיִם, וּבָאִין לְבֵית דִּין שֶׁעַל פֶּתַח הַר הַבַּיִת; וְאוֹמְרִין לָהֶן בֵּית דִּין, כָּךְ הוּא הַדִּין.&nbsp; אִם שָׁמַע וְקִבַּל מֵהֶן, מוּטָב.</p>

<p><b>ג,י</b>&nbsp;&nbsp;וְאִם לָאו--כֻּלָּם בָּאִין לְבֵית דִּין שֶׁעַל פֶּתַח הָעֲזָרָה, וְאוֹמְרִים גַּם הֶם לָהֶם, כָּךְ הוּא הַדִּין.&nbsp; אִם קִבַּל, יֵלְכוּ לָהֶן.&nbsp; וְאִם לָאו--כֻּלָּם בָּאִין לְבֵית דִּין הַגָּדוֹל שֶׁבְּלִשְׁכַּת הַגָּזִית, שֶׁמִּשָּׁם תּוֹרָה יוֹצְאָה לְכָל יִשְׂרָאֵל:&nbsp; שֶׁנֶּאֱמָר "מִן-הַמָּקוֹם הַהוּא, אֲשֶׁר יִבְחַר ה'" (דברים יז,י).&nbsp; וּבֵית דִּין אוֹמֵר לָהֶם, כָּךְ הוּא הַדִּין; וְיוֹצְאִין כֻּלָּן.</p>

<p><b>ג,יא</b>&nbsp;&nbsp;חָזַר זֶה הֶחָכָם שֶׁחָלַק עַל בֵּית דִּין לְעִירוֹ, וְשָׁנָה וְלִמַּד כְּדֶרֶךְ שְׁהוּא לָמוּד--הֲרֵי זֶה פָּטוּר; הוֹרָה לַעֲשׂוֹת, אוֹ שֶׁעָשָׂה כְּהוֹרָאָתוֹ--חַיָּב מִיתָה, וְאֵינוּ צָרִיךְ הַתְרָאָה.&nbsp; אַפִלּוּ נָתַן טַעַם לִדְבָרָיו, אֵין שׁוֹמְעִין לוֹ; אֵלָא כֵּיוָן שֶׁבָּאוּ עֵדִים שֶׁעָשָׂה כְּהוֹרָאָתוֹ, אוֹ שֶׁהוֹרָה לַאֲחֵרִים לַעֲשׂוֹת--גּוֹמְרִין דִּינוֹ לְמִיתָה לְבֵית דִּין שֶׁבְּעִירוֹ.</p>

<p><b>ג,יב</b>&nbsp;&nbsp;וְתוֹפְסִין אוֹתוֹ, וּמַעֲלִין אוֹתוֹ מִשָּׁם לִירוּשָׁלַיִם.&nbsp; וְאֵין מְמִיתִין אוֹתוֹ לֹא בְּבֵית דִּין שֶׁבְּעִירוֹ, וְלֹא בְּבֵית דִּין הַגָּדוֹל שֶׁיָּצָא חוּץ לִירוּשָׁלַיִם, אֵלָא מַעֲלִין אוֹתוֹ לְבֵית דִּין הַגָּדוֹל שֶׁבִּירוּשָׁלַיִם.&nbsp; וּמְשַׁמְּרִין אוֹתוֹ עַד הָרֶגֶל, וְחוֹנְקִין אוֹתוֹ בָּרֶגֶל--שֶׁנֶּאֱמָר "וְכָל-יִשְׂרָאֵל, יִשְׁמְעוּ וְיִרָאוּ" (ראה דברים יג,יב; דברים יז,יג), מִכְּלַל שֶׁצָּרִיךְ הַכְרָזָה.&nbsp; וְאַרְבָּעָה צְרִיכִין הַכְרָזָה--זָקֵן מַמְרֵא, וְעֵדִים זוֹמְמִין, וְהַמַּסִּית, וּבֵן סוֹרֵר וּמוֹרֶה:&nbsp; שֶׁהֲרֵי בְּכֻלָּם נֶאֱמָר "יִשְׁמְעוּ וְיִרָאוּ" (ראה דברים יג,יב; דברים יז,יג; דברים יט,כ; דברים כא,כא).
<br>&nbsp;</p>

<h2>הִלְכּוֹת מַמְרִים פֵּרֶק ד</h2>

<p><b>ד,א</b>&nbsp;&nbsp;זָקֵן שֶׁחָלָק עַל בֵּית דִּין בְּדָבָר שֶׁחַיָּבִין עַל זְדוֹנוֹ כָּרֵת, וְעַל שִׁגְגָתוֹ חַטָּאת--בֵּין שֶׁהָיוּ הֶן אוֹסְרִין וְהוּא מַתִּיר, בֵּין שֶׁהָיוּ הֶן מַתִּירִין וְהוּא אוֹסֵר--הֲרֵי זֶה חַיָּב מִיתָה.</p>

<p><b>ד,ב</b>&nbsp;&nbsp;אַפִלּוּ הָיָה הוּא אוֹמֵר מִפִּי הַקַּבָּלָה, וְאָמַר כָּךְ קִבַּלְתִּי מֵרִבּוֹתַי, וְהֶן אוֹמְרִים כָּךְ נִרְאֶה בְּעֵינֵינוּ, שֶׁהַדִּין נוֹתֵן--הוֹאִיל וְחָלַק עֲלֵיהֶן בַּדָּבָר, אוֹ עָשָׂה אוֹ הוֹרָה לַעֲשׂוֹת--הֲרֵי זֶה חַיָּב מִיתָה.&nbsp; וְאֵין צָרִיךְ לוֹמַר, אִם הָיוּ הֶם מוֹרִים מִפִּי הַקַּבָּלָה.</p>

<p><b>ד,ג</b>&nbsp;&nbsp;וְכֵן אִם חָלַק עֲלֵיהֶם בִּגְזֵרָה מִן הַגְּזֵרוֹת שֶׁגָּזְרוּ בְּדָבָר שֶׁיֵּשׁ בְּשִׁגְגָתוֹ חַטָּאת וּבִזְדוֹנוֹ כָּרֵת, כְּגוֹן שֶׁהִתִּיר הֶחָמֵץ יוֹם אַרְבָּעָה עָשָׂר בְּשָׁעָה שִׁשִּׁית, אוֹ אֲסָרוֹ בַּהֲנָיָה בְּשָׁעָה חֲמִישִׁית--הֲרֵי זֶה חַיָּב מִיתָה; וְכֵן כָּל כַּיּוֹצֶא בְּזֶה.</p>

<p><b>ד,ד</b>&nbsp;&nbsp;[ב] אֶחָד דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת שֶׁנֶּחְלְקוּ בּוֹ, אוֹ שֶׁנֶּחְלְקוּ בְּדָבָר הַמֵּבִיא לִידֵי דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת.</p>

<p><b>ד,ה</b>&nbsp;&nbsp;כֵּיצַד:&nbsp; נֶחְלְקוּ בְּאִשָּׁה זוֹ אִם הִיא עֶרְוָה אוֹ אֵינָהּ, אִם מַרְאֵה דָּם זֶה מְטַמֵּא בְּאִשָּׁה אוֹ אֵינוּ מְטַמֵּא, אִם זוֹ טְמֵאָה לִידָה אוֹ אֵינָהּ טְמֵאָה לִידָה, אִם זוֹ זָבָה אוֹ אֵינָהּ זָבָה, אִם חֵלֶב זֶה אָסוּר אוֹ מֻתָּר, וְכָל כַּיּוֹצֶא בְּאֵלּוּ--הֲרֵי זֶה חָלַק בְּדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת.</p>

<p><b>ד,ו</b>&nbsp;&nbsp;וְכֵיצַד דָּבָר הַמֵּבִיא לִידֵי דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת:&nbsp; כְּגוֹן שֶׁנֶּחְלְקוּ בְּעִבּוּר הַשָּׁנָה, אִם מְעַבְּרִין עַד הַפּוּרִים אוֹ בְּכָל אֲדָר--הֲרֵי זֶה חַיָּב, שֶׁזֶּה מֵבִיא לִידֵי אֲכִילַת חָמֵץ בַּפֶּסַח.</p>

<p><b>ד,ז</b>&nbsp;&nbsp;וְכֵן אִם נֶחְלְקוּ בְּדִין מִדִּינֵי מְמוֹנוֹת, אוֹ בְּמִנְיַן הַדַּיָּנִין שֶׁדָּנוּ דִּינֵי מְמוֹנוֹת--הֲרֵי זֶה חַיָּב:&nbsp; לִדְבָרָיו שֶׁלְּאֶחָד שֶׁזֶּה חַיָּב לְזֶה וְכָל שֶׁנָּטַל מִמֶּנּוּ, כַּדִּין נָטַל וְעַל פִּי בֵּית דִּין נָטַל; וְלִדְבָרָיו שֶׁלְּזֶה שֶׁאוֹמֵר פָּטוּר, אוֹ שֶׁאָמַר שְׁאֵין אֵלּוּ רְאוּיִין לָדוּן--כָּל שֶׁנָּטַל גָּזֵל הוּא בְּיָדוֹ, וְאִם קִדַּשׁ בּוֹ אִשָּׁה אֵינָהּ מְקֻדֶּשֶׁת; וּלְדִבְרֵי הָאוֹמֵר שֶׁלּוֹ נָטַל--הַבָּא עָלֶיהָ בְּמֵזִיד עָנוּשׁ כָּרֵת, וּבְשׁוֹגֵג מֵבִיא חַטָּאת.&nbsp; וְנִמְצָא הַדָּבָר מֵבִיא לִידֵי דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת.</p>

<p><b>ד,ח</b>&nbsp;&nbsp;וְכֵן אִם נֶחְלְקוּ בְּדִינֵי מַכּוֹת, אִם זֶה חַיָּב מַלְקוּת אוֹ אֵינוּ, אוֹ שֶׁחָלַק בְּמִנְיַן הַדַּיָּנִין שֶׁלּוֹקִין בִּפְנֵיהֶם--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר אֵינוּ לוֹקֶה--חוֹבְלִים הֶם בּוֹ, וְחַיָּבִין לְשַׁלַּם, וְכָל שֶׁיִּטֹּל מֵהֶן, כַּדִּין נוֹטֵל; וּלְדִבְרֵי הָאוֹמֵר בֶּן מַלְקוּת הוּא--כָּל שֶׁיִּטֹּל מֵהֶן גָּזֵל הוּא בְּיָדוֹ, וְאִם קִדַּשׁ בּוֹ אִשָּׁה אֵינָהּ מְקֻדֶּשֶׁת.</p>

<p><b>ד,ט</b>&nbsp;&nbsp;וְכֵן אִם נֶחְלְקוּ בַּעֲרָכִין אוֹ בַּחֲרָמִין, אִם זֶה חַיָּב לִתֵּן אוֹ אֵינוּ חַיָּב--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר אֵינוּ חַיָּב לִתֵּן--אִם לָקְחוּ מִמֶּנּוּ--הֲרֵי זֶה גָּזֵל, וְהַמְּקַדֵּשׁ בּוֹ אִשָּׁה אֵינָהּ מְקֻדֶּשֶׁת.</p>

<p><b>ד,י</b>&nbsp;&nbsp;וְכֵן אִם חָלַק עֲלֵיהֶן בְּפִדְיוֹן הַקֳּדָשִׁים, אִם נִפְדּוּ אוֹ לֹא נִפְדּוּ--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר אֵין זֶה פִּדְיוֹן, אִם קִדַּשׁ בּוֹ אִשָּׁה אֵינָהּ מְקֻדֶּשֶׁת.</p>

<p><b>ד,יא</b>&nbsp;&nbsp;נֶחְלְקוּ בַּעֲרִיפַת הָעֶגְלָה, אִם אֵלּוּ חַיָּבִין לְהָבִיא אוֹ אֵינָן חַיָּבִין--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר חַיָּבִין לְהָבִיא--הֲרֵי הִיא אֲסוּרָה בַּהֲנָיָה, וְהַמְּקַדֵּשׁ בָּהּ אִשָּׁה אֵינָהּ מְקֻדֶּשֶׁת.&nbsp; וְכֵן אִם נֶחְלְקוּ בְּעָרְלָה.</p>

<p><b>ד,יב</b>&nbsp;&nbsp;וְכֵן אִם נֶחְלְקוּ בְּלֶקֶט שִׁכְחָה וּפֵאָה, אִם זֶה לָעֲנִיִּים אוֹ לְבַעַל הַבַּיִת--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר לְבַעַל הַבַּיִת--הֲרֵי זֶה גָּזֵל בְּיַד הֶעָנִי, וְאִם קִדַּשׁ בּוֹ אִשָּׁה אֵינָהּ מְקֻדֶּשֶׁת.</p>

<p><b>ד,יג</b>&nbsp;&nbsp;וְכֵן אִם חָלַק עֲלֵיהֶן בְּאָב מֵאָבוֹת הַטְּמָאוֹת, כְּגוֹן נִגְעֵי בָּשָׂר אוֹ נִגְעֵי בָּתִּים אוֹ נִגְעֵי בְּגָדִים--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר טָהוֹר, מֻתָּר לְהִכָּנֵס לַמִּקְדָּשׁ וְלֶאֱכֹל קֳדָשִׁים; וּלְדִבְרֵי הָאוֹמֵר טָמֵא, אִם נִכְנַס אוֹ אָכַל בְּמֵזִיד עָנוּשׁ כָּרֵת וּבְשׁוֹגֵג מֵבִיא חַטָּאת.&nbsp; וְכֵן אִם נֶחְלְקוּ בְּטַהְרַת מְצֹרָע, אִם יֵשׁ לְזֶה טַהְרָה אוֹ אֵין לוֹ.</p>

<p><b>ד,יד</b>&nbsp;&nbsp;וְכֵן אִם נֶחְלְקוּ בְּהַשְׁקָאַת סוֹטָה, אִם זוֹ צְרִיכָה לִשְׁתּוֹת אוֹ אֵינָהּ צְרִיכָה--הֲרֵי זֶה חַיָּב:&nbsp; שֶׁהֲרֵי לְדִבְרֵי הָאוֹמֵר צְרִיכָה--אִם מֵת הַבַּעַל קֹדֶם שֶׁתִּשְׁתֶּה, הֲרֵי זוֹ אֲסוּרָה לַיָּבָם; וּלְדִבְרֵי הָאוֹמֵר אֵינָהּ צְרִיכָה, מִתְיַבֶּמֶת.</p>

<p><b>ד,טו</b>&nbsp;&nbsp;וְכֵן כָּל כַּיּוֹצֶא בְּזֶה.&nbsp; צְרִיכִין לִבְדֹּק וְלַחְקֹר אִם הָיְתָה מַחְלֹקֶת זוֹ מְבִיאָה לִידֵי דָּבָר זֶה, וְדָבָר זֶה מֵבִיא לְדָבָר שֵׁנִי, אַפִלּוּ אַחַר מֵאָה דְּבָרִים, אִם יָבוֹא בְּסוֹף לְדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת--בֵּין שֶׁהָיָה הַזָּקֵן מֵקַל וְהֶן מַחְמִירִין, בֵּין שֶׁהָיָה הוּא מַחְמִיר וְהֶן מְקִילִין--הֲרֵי זֶה חַיָּב.&nbsp; [ג] וְאִם לֹא תָּבִיא הַמַּחְלֹקֶת לִידֵי כָּךְ, הֲרֵי זֶה פָּטוּר--חוּץ מִמִּצְוַת תְּפִלִּין בִּלְבָד.</p>

<p><b>ד,טז</b>&nbsp;&nbsp;כֵּיצַד:&nbsp; הוֹרָה שֶׁמֻּתָּר לְהוֹסִיף טוֹטֶפֶת חֲמִישִׁית בַּתְּפִלִּין, וְיַעֲשֶׂה אוֹתָהּ חָמֵשׁ טוֹטָפוֹת--הֲרֵי זֶה חַיָּב:&nbsp; וְהוּא שֶׁיַּעֲשֶׂה כַּתְּחִלָּה אַרְבָּעָה בָּתִּים כְּהִלְכָּתָן, וְיָבִיא חֲמִישִׁי וְיִדְבַּק בַּחִיצוֹן--שֶׁהַבַּיִת הַחִיצוֹן שְׁאֵינוּ רוֹאֶה אֶת הָאַוֵּיר, פָּסוּל.&nbsp; וְחִיּוּב זָקֵן מַמְרֵא עַל דָּבָר זֶה, הֲלָכָה מִפִּי הַקַּבָּלָה.</p>

<p><b>ד,יז</b>&nbsp;&nbsp;אֲבָל אִם נֶחְלְקוּ בִּשְׁאָר מִצְווֹת, כְּגוֹן שֶׁחָלַק בְּדָבָר מִדִּבְרֵי לוֹלָב אוֹ צִיצִית אוֹ שׁוֹפָר, זֶה אוֹמֵר פָּסוּל וְזֶה אוֹמֵר כָּשֵׁר, זֶה אוֹמֵר יָצָא יְדֵי חוֹבָתוֹ וְזֶה אוֹמֵר לֹא יָצָא, זֶה אוֹמֵר טָהוֹר וְזֶה אוֹמֵר שֵׁנִי לַטֻּמְאָה--הֲרֵי זֶה פָּטוּר מִן הַמִּיתָה; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת מַמְרִים פֵּרֶק ה</h2>

<p><b>ה,א</b>&nbsp;&nbsp;הַמְּקַלֵּל אָבִיו אוֹ אִמּוֹ--נִסְקָל, שֶׁנֶּאֱמָר "אָבִיו וְאִמּוֹ קִלֵּל, דָּמָיו בּוֹ" (ויקרא כ,ט).&nbsp; וְאֶחָד הַמְּקַלֵּל אוֹתָם בְּחַיֵּיהֶם, אוֹ לְאַחַר מוֹתָם--הֲרֵי זֶה נִסְקָל; וְצָרִיךְ עֵדִים וְהַתְרָאָה, כִּשְׁאָר כָּל מְחֻיְּבֵי מִיתוֹת בֵּית דִּין.&nbsp; וְאֶחָד הָאִישׁ וְאֶחָד הָאִשָּׁה, וְכֵן הַטֻּמְטוֹם וְהָאַנְדְּרֻגִּינוֹס:&nbsp; וְהוּא שֶׁיִּהְיוּ גְּדוֹלִים, שֶׁהִגִּיעוּ לִכְלַל הָעֻנְשִׁין.</p>

<p><b>ה,ב</b>&nbsp;&nbsp;אֵינוּ חַיָּב סְקֵלָה, עַד שֶׁיְּקַלְּלֵם בְּשֵׁם מִן הַשֵּׁמוֹת הַמְּיֻחָדִין; אֲבָל אִם קִלְּלָם בְּכִנּוּי--פָּטוּר מִן הַסְּקֵלָה, וְלוֹקֶה כְּדֶרֶךְ שֶׁלּוֹקֶה עַל קִלְלַת כָּל אָדָם כָּשֵׁר מִיִּשְׂרָאֵל.&nbsp; [ג] וְכֵן הַמְּקַלֵּל אֲבִי אָבִיו, וַאֲבִי אִמּוֹ--הֲרֵי זֶה כִּמְקַלֵּל אֶחָד מִשְּׁאָר הַקָּהָל.</p>

<p><b>ה,ג</b>&nbsp;&nbsp;[ד] אַזְהָרָה שֶׁלַּמְּקַלֵּל אָבִיו וְאִמּוֹ מְנַיִן:&nbsp; עֹנֶשׁ שָׁמַעְנוּ בַּפֵּרוּשׁ; אֲבָל הָאַזְהָרָה, הֲרֵי הִיא בִּכְלַל "לֹא-תְקַלֵּל חֵרֵשׁ" (ויקרא יט,יד).&nbsp; הוֹאִיל וְהוּא מֻזְהָר שֶׁלֹּא לְקַלַּל אָדָם מִיִּשְׂרָאֵל, הֲרֵי אָבִיו בִּכְלַל כָּל יִשְׂרָאֵל.</p>

<p><b>ה,ד</b>&nbsp;&nbsp;[ה] הַמַּכֶּה אָבִיו אוֹ אִמּוֹ--מִיתָתוֹ בְּחָנֵק, שֶׁנֶּאֱמָר "וּמַכֵּה אָבִיו וְאִמּוֹ, מוֹת יוּמָת" (שמות כא,טו); וְצָרִיךְ עֵדִים וְהַתְרָאָה, כִּשְׁאָר כָּל מְחֻיְּבֵי מִיתוֹת בֵּית דִּין.&nbsp; וְאֶחָד הָאִישׁ וְאֶחָד הָאִשָּׁה, וְכֵן הַטֻּמְטוֹם וְהָאַנְדְּרֻגִּינוֹס:&nbsp; וְהוּא, שֶׁיַּגִּיעוּ לִכְלַל עֻנְשִׁין.</p>

<p><b>ה,ה</b>&nbsp;&nbsp;אֵינוּ חַיָּב חָנֵק, עַד שֶׁיַּעֲשֶׂה בָּהֶן חַבּוּרָה; אֲבָל אִם לֹא עָשָׂה חַבּוּרָה, הֲרֵי זֶה כְּמַכֶּה אֶחָד מִשְּׁאָר יִשְׂרָאֵל.&nbsp; וְהַמַּכֶּה אוֹתָם לְאַחַר מִיתָה, פָּטוּר.&nbsp; [ו] וּמִי שֶׁהִכָּה אֶת אָבִיו עַל אָזְנוֹ, וְחֵרְשׁוֹ--חַיָּב, וְנֶהְרָג:&nbsp; שְׁאֵי אִפְשָׁר לוֹ שֶׁיֵּעָשֶׂה חֵרֵשׁ בְּלֹא חַבּוּרָה--אַפִלּוּ טִפַּת דָּם יָצַאת בִּפְנִים בָּאֹזֶן, וְנִתְחָרַשׁ.</p>

<p><b>ה,ו</b>&nbsp;&nbsp;[ז] הַמַּקִּיז דָּם לְאָבִיו, אוֹ שֶׁהָיָה רוֹפֵא וְחָתַךְ לוֹ בָּשָׂר אוֹ אֵבֶר--פָּטוּר.&nbsp; אַף עַל פִּי שְׁהוּא פָּטוּר, לְכַתְּחִלָּה לֹא יַעֲשֶׂה:&nbsp; אַפִלּוּ לְהוֹצִיא סִילוֹן מִבְּשַׂר אָבִיו אוֹ אִמּוֹ--לֹא יוֹצִיא, שֶׁמֶּא יַעֲשֶׂה חַבּוּרָה.</p>

<p><b>ה,ז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁיֵּשׁ שָׁם אַחֵר לַעֲשׂוֹת.&nbsp; אֲבָל אִם אֵין שָׁם מִי שֶׁיַּעֲשֶׂה אֵלָא הוּא, וַהֲרֵי הֶן מִצְטַעֲרִין--הֲרֵי זֶה מַקִּיז וְחוֹתֵךְ, כְּפִי מַה שֶׁיַּרְשׁוּהוּ לַעֲשׂוֹת.</p>

<p><b>ה,ח</b>&nbsp;&nbsp;אַזְהָרָה שֶׁלַּמַּכֵּה אָבִיו וְאִמּוֹ מְנַיִן--עֹנֶשׁ שָׁמַעְנוּ, אַזְהָרָה לֹא שָׁמַעְנוּ:&nbsp; הוֹאִיל וְהוּא מֻזְהָר שֶׁלֹּא לְהַכּוֹת אָדָם מִיִּשְׂרָאֵל, הֲרֵי אָבִיו וְאִמּוֹ בִּכְלָל.&nbsp; [ט] שְׁתוּקִי חַיָּב עַל אִמּוֹ, וְאֵינוּ חַיָּב עַל אָבִיו:&nbsp; אַף עַל פִּי שֶׁנִּבְדְּקָה אִמּוֹ וְאָמְרָה, בֶּן פְּלוֹנִי הוּא--אֵין זֶה נִסְקָל אוֹ נֶחְנָק, עַל פִּיהָ.&nbsp; אֲבָל בְּנוֹ מִן הַשִּׁפְחָה, וּמִן הַנָּכְרִית--אֵינוּ חַיָּב לֹא עַל אָבִיו, וְלֹא עַל אִמּוֹ.</p>

<p><b>ה,ט</b>&nbsp;&nbsp;וְכֵן גֵּר שֶׁהוֹרָתוֹ שֶׁלֹּא בִּקְדֻשָּׁה--אֵינוּ חַיָּב עַל מַכַּת אָבִיו, וְקִלְלָתוֹ.&nbsp; [י] וּכְשֵׁם שְׁאֵינוּ חַיָּב עַל אָבִיו, כָּךְ אֵינוּ חַיָּב עַל אִמּוֹ:&nbsp; שֶׁנֶּאֱמָר "וּמְקַלֵּל אָבִיו וְאִמּוֹ" (שמות כא,יז)--אֶת שְׁהוּא חַיָּב עַל אָבִיו, חַיָּב עַל אִמּוֹ, וְזֶה שְׁאֵינוּ חַיָּב עַל אָבִיו, אֵינוּ חַיָּב עַל אִמּוֹ.</p>

<p><b>ה,י</b>&nbsp;&nbsp;[יא] הַגֵּר אָסוּר לְקַלַּל אָבִיו הַגּוֹי, וּלְהַכּוֹתוֹ וּלְבַזֵּהוּ--כְּדֵי שֶׁלֹּא יֹאמְרוּ, בָּאוּ מִקְּדֻשָּׁה חֲמוּרָה לִקְדֻשָּׁה קַלָּה, שֶׁהֲרֵי זֶה מְבַזֶּה אָבִיו; וְנוֹהֵג בּוֹ, מִקְצַת כָּבוֹד.&nbsp; אֲבָל הָעֶבֶד, אֵין לוֹ יֵחוּס, אֵלָא הֲרֵי אָבִיו כְּמִי שְׁאֵינוּ אָבִיו לְכָל דָּבָר, אַף עַל פִּי שֶׁנִּשְׁתַּחְרְרוּ.</p>

<p><b>ה,יא</b>&nbsp;&nbsp;[יב] מִי שֶׁהָיוּ אָבִיו וְאִמּוֹ רְשָׁעִים גְּמוּרִים, וְעוֹבְרֵי עֲבֵרוֹת--אַפִלּוּ נִגְמַר דִּינָם לַהֲרִיגָה, וְהֶם יוֹצְאִין לֵהָרֵג--אָסוּר לוֹ לְהַכּוֹתָן וּלְקַלְּלָם; וְאִם קִלַּל אוֹ חָבַל בָּהֶן, פָּטוּר.&nbsp; וְאִם עָשׂוּ תְּשׁוּבָה--הֲרֵי זֶה חַיָּב וְנֶהְרָג עֲלֵיהֶן, אַף עַל פִּי שֶׁהֲרֵי הֶן יוֹצְאִין לְמִיתָה.</p>

<p><b>ה,יב</b>&nbsp;&nbsp;בַּמֶּה דְּבָרִים אֲמוּרִים, בִּבְנוֹ.&nbsp; אֲבָל אַחֵר שֶׁבָּא וְהִכָּהוּ אוֹ קִלְּלוֹ, אַחַר שֶׁנִּגְמַר דִּינוֹ--אַף עַל פִּי שֶׁעָשָׂה תְּשׁוּבָה--הֲרֵי זֶה פָּטוּר, הוֹאִיל וְהוּא הוֹלֵךְ לְמִיתָה.&nbsp; וְאִם בִּיְּשׁוֹ, חַיָּב בִּקְנַס הַמְּבַיֵּשׁ.</p>

<p><b>ה,יג</b>&nbsp;&nbsp;עָבַר אָבִיו אוֹ אִמּוֹ עַל עֲבֵרָה שֶׁלּוֹקִין עָלֶיהָ, וְהָיָה הוּא חַזָּן לִפְנֵי הַדַּיָּנִין--לֹא יַכֶּה אוֹתָם; וְכֵן אִם נִתְחַיְּבוּ נִדּוּי, לֹא יִהְיֶה שָׁלִיחַ לְנַדּוֹתָם.&nbsp; וְלֹא יִדְחֹף אוֹתָם, וְלֹא יְבַזֶּה אוֹתָם בִּשְׁלִיחוּת בֵּית דִּין, אַף עַל פִּי שְׁהֶן רְאוּיִין לְכָּךְ, וְלֹא עָשׂוּ תְּשׁוּבָה.&nbsp; [יד] לַכֹּל, אֵין הַבֵּן נַעֲשֶׂה שָׁלִיחַ לְאָבִיו לְהַכּוֹתוֹ וּלְקַלְּלוֹ--חוּץ מִמַּסִּית, שֶׁהֲרֵי אָמְרָה תּוֹרָה "לֹא-תַחְמֹל וְלֹא-תְכַסֶּה עָלָיו" (דברים יג,ט).</p>

<p><b>ה,יד</b>&nbsp;&nbsp;[טו] מִי שֶׁנִּתְחַיַּב שְׁבוּעָה לִבְנוֹ--כָּךְ רָאִינוּ בּוֹ תָּמִיד שְׁאֵינוּ מַשְׁבִּיעוֹ בִּשְׁבוּעַת הָאָלָה, שֶׁהֲרֵי זֶה בָּא לְקִלְלַת אָבִיו:&nbsp; אֵלָא מַשְׁבִּיעוֹ, שְׁבוּעָה שְׁאֵין בָּהּ אָלָה.&nbsp; וּכְבָר בֵּאַרְנוּ שֶׁהָאָב שֶׁהָרַג אֶת בְּנוֹ, אֵין אֶחָד מֵאֶחָיו שֶׁלַּנֶּהְרָג נַעֲשֶׂה גּוֹאֵל הַדָּם.</p>

<p><b>ה,טו</b>&nbsp;&nbsp;וְלֹא עַל הַכָּיָה וְעַל הַקְּלָלָה בִּלְבָד הִקְפִּידָה תּוֹרָה, אֵלָא אַף עַל הַבִּזָּיוֹן:&nbsp; שֶׁכָּל הַמְּבַזֶּה אָבִיו אוֹ אִמּוֹ--אַפִלּוּ בִּדְבָרִים, אַפִלּוּ בִּרְמִיזָה--הֲרֵי זֶה בִּכְלַל אָרוּר מִפִּי הַגְּבוּרָה, שֶׁנֶּאֱמָר "אָרוּר, מַקְלֶה אָבִיו וְאִמּוֹ" (דברים כז,טז).&nbsp; וַהֲרֵי הוּא אוֹמֵר "עַיִן, תִּלְעַג לְאָב--וְתָבֻז לִיקְּהַת-אֵם .&nbsp;.&nbsp;." (משלי ל,יז).&nbsp; וְיֵשׁ לְבֵית דִּין לְהַכּוֹתוֹ עַל זֶה מַכַּת מַרְדּוּת, וְלַעֲנֹשׁ כְּפִי מַה שֶׁיִּרְאוּ.
<br>&nbsp;</p>

<h2>הִלְכּוֹת מַמְרִים פֵּרֶק ו</h2>

<p><b>ו,א</b>&nbsp;&nbsp;כִּבּוּד אָב וָאֵם מִצְוַת עֲשֵׂה גְּדוֹלָה, וְכֵן מוֹרָא אָב וָאֵם--שְׁקָלָם הַכָּתוּב בִּכְבוֹדוֹ וּבְמוֹרָאוֹ:&nbsp; כָּתוּב "כַּבֵּד אֶת-אָבִיךָ, וְאֶת-אִמֶּךָ" (שמות כ,יא; דברים ה,טו), וְכָתוּב "כַּבֵּד אֶת-ה', מֵהוֹנֶךָ" (משלי ג,ט); וּבְאָבִיו וְאִמּוֹ כָּתוּב "אִישׁ אִמּוֹ וְאָבִיו תִּירָאוּ" (ויקרא יט,ג), וְכָתוּב "אֶת-ה' אֱלֹהֶיךָ תִּירָא" (דברים ו,יג; דברים י,כ).&nbsp; כְּדֶרֶךְ שֶׁצִּוָּה עַל כְּבוֹד שְׁמוֹ הַגָּדוֹל וּמוֹרָאוֹ, כָּךְ צִוָּה עַל כְּבוֹדָם וּמוֹרָאָם.</p>

<p><b>ו,ב</b>&nbsp;&nbsp;הַמְּקַלֵּל אָבִיו אוֹ אִמּוֹ בִּסְקֵלָה, וְהַמְּגַדֵּף בִּסְקֵלָה--הִנֵּה הִשְׁוָה אוֹתָן בָּעֹנֶשׁ.&nbsp; הִקְדִּים אָב לְאֵם בַּכָּבוֹד, וְהִקְדִּים אֵם לָאָב בַּמּוֹרָא--לְלַמַּד שֶׁשְּׁנֵיהֶם שׁוֹוִין, בֵּין לַכָּבוֹד בֵּין לַמּוֹרָא.</p>

<p><b>ו,ג</b>&nbsp;&nbsp;אֵיזֶה הוּא מוֹרָא, וְאֵיזֶה הוּא כָּבוֹד:&nbsp; מוֹרָא--לֹא עוֹמֵד בִּמְקוֹמוֹ, וְלֹא יוֹשֵׁב בִּמְקוֹמוֹ, וְלֹא סוֹתֵר אֶת דְּבָרָיו, וְלֹא מַכְרִיעַ אֶת דְּבָרָיו, וְלֹא יִקְרָא לוֹ בִּשְׁמוֹ לֹא בְּחַיָּיו וְלֹא בְּמוֹתוֹ, אֵלָא אוֹמֵר אַבָּא מָרִי.&nbsp; הָיָה שֵׁם אָבִיו אוֹ שֵׁם רִבּוֹ כְּשֵׁם אֲחֵרִים, מְשַׁנֶּה אֶת שְׁמָם.</p>

<p><b>ו,ד</b>&nbsp;&nbsp;יֵרָאֶה לִי, שְׁאֵין נִזְהָר בְּכָּךְ אֵלָא בְּשֵׁם שְׁהוּא פָּלִיא שְׁאֵין הַכֹּל דָּשִׁין בּוֹ; אֲבָל הַשֵּׁמוֹת שֶׁקּוֹרְאִין בָּהֶן כָּל הָעָם, כְּגוֹן אַבְרָהָם יִצְחָק וְיַעֲקוֹב מֹשֶׁה וְאַהֲרוֹן וְכַיּוֹצֶא בָּהֶן, בְּכָל לָשׁוֹן וּבְכָל זְמָן--קוֹרֶא בָּהֶן לַאֲחֵרִים שֶׁלֹּא בְּפָנָיו, וְאֵין בְּכָּךְ כְּלוּם.</p>

<p><b>ו,ה</b>&nbsp;&nbsp;אֵיזֶה הוּא כָּבוֹד--מַאֲכִיל וּמַשְׁקֶה, מַלְבִּישׁ וּמְכַסֶּה מִשֶּׁלְּאָב.&nbsp; וְאִם אֵין מָמוֹן לָאָב, וְיֵשׁ לַבֵּן--כּוֹפִין אוֹתוֹ, וְזָן אָבִיו וְאִמּוֹ כְּפִי מַה שְׁהוּא יָכוֹל.&nbsp; וּמוֹצִיא וּמַכְנִיס וּמְשַׁמְּשׁוֹ בִּשְׁאָר הַדְּבָרִים שֶׁהַשַּׁמָּשִׁים מְשַׁמְּשִׁים בָּהֶן אֶת הָרָב, וְעוֹמֵד בְּפָנָיו כְּדֶרֶךְ שֶׁעוֹמֵד מִפְּנֵי רִבּוֹ.&nbsp; [ד] וְהָאָב שֶׁהָיָה תַּלְמִיד בְּנוֹ, אֵין הָאָב עוֹמֵד בִּפְנֵי הַבֵּן, אֲבָל הַבֵּן עוֹמֵד מִפְּנֵי אָבִיו, אַף עַל פִּי שְׁהוּא תַּלְמִידוֹ.</p>

<p><b>ו,ו</b>&nbsp;&nbsp;וְחַיָּב לְכַבְּדוֹ בִּשְׁאָר דְּרָכָיו, בְּשָׁעַת מַשָּׂאוֹ וּמַתָּנוֹ וַעֲשִׂיַּת חֲפָצָיו.&nbsp; כֵּיצַד:&nbsp; הַנִּשְׁמָע בִּדְבַר אָבִיו לְמָקוֹם--לֹא יֹאמַר מַהֲרוּנִי בִּשְׁבִיל עַצְמִי, פִּטְרוּנִי בִּשְׁבִיל עַצְמִי, אֵלָא מַהֲרוּנִי בִּשְׁבִיל אַבָּא, פִּטְרוּנִי בִּשְׁבִיל אַבָּא; וְכֵן כָּל כַּיּוֹצֶא בְּזֶה.&nbsp; לְעוֹלָם יִכְלֹל בִּכְלַל דְּבָרָיו שְׁהוּא חוֹשֵׁשׁ בִּכְבוֹד אָבִיו, וּשְׁהוּא מִתְיָרֵא מִמֶּנּוּ.</p>

<p><b>ו,ז</b>&nbsp;&nbsp;[ה] וְחַיָּב לְכַבְּדוֹ, אַפִלּוּ לְאַחַר מוֹתוֹ.&nbsp; כֵּיצַד:&nbsp; הָיָה אוֹמֵר שְׁמוּעָה מִפִּיו--לֹא יֹאמַר כָּךְ אָמַר אַבָּא, אֵלָא אוֹמֵר כָּךְ אָמַר אַבָּא מָרִי, אֲנִי כַּפָּרַת מִשְׁכָּבוֹ.&nbsp; בַּמֶּה דְּבָרִים אֲמוּרִים, בְּתוֹךְ שְׁנֵים עָשָׂר חֹדֶשׁ שֶׁלְּאַחַר מִיתָתוֹ; אֲבָל אַחַר הַשְּׁנֵים עָשָׂר חֹדֶשׁ, אוֹמֵר זִכְרוֹנוֹ לְחַיֵּי הָעוֹלָם הַבָּא.</p>

<p><b>ו,ח</b>&nbsp;&nbsp;[ו] אֶחָד הָאִישׁ וְאֶחָד הָאִשָּׁה, חַיָּבִין בְּמוֹרָא וְכָבוֹד:&nbsp; אֵלָא שֶׁהָאִישׁ בְּיָדוֹ לַעֲשׂוֹת; וְהָאִשָּׁה אֵין בְּיָדָהּ לַעֲשׂוֹת, שֶׁהֲרֵי רְשׁוּת אֲחֵרִים עָלֶיהָ.&nbsp; לְפִיכָּךְ אִם נִתְגָרְשָׁה, אוֹ נִתְאַלְמְנָה--הֲרֵי שְׁנֵיהֶם שׁוֹוִין.</p>

<p><b>ו,ט</b>&nbsp;&nbsp;[ז] עַד הֵיכָן כִּבּוּד אָב וָאֵם:&nbsp; אַפִלּוּ נָטְלוּ כִּיס שֶׁלִּזְהוּבִים שֶׁלּוֹ, וְהִשְׁלִיכוּהוּ לְפָנָיו לַיָּם--לֹא יַכְלִים אוֹתָן, וְלֹא יִצְעַק בִּפְנֵיהֶם, וְלֹא יִכְעֹס כְּנֶגְדָם; אֵלָא יְקַבַּל גְּזֵרַת הַכָּתוּב, וְיִשְׁתֹּק.</p>

<p><b>ו,י</b>&nbsp;&nbsp;וְעַד הֵיכָן מוֹרָאָן:&nbsp; אַפִלּוּ הָיָה לוֹבֵשׁ בְּגָדִים חֲמוּדוֹת, וְיוֹשֵׁב בָּרֹאשׁ בִּפְנֵי קָהָל, וּבָא אָבִיו אוֹ אִמּוֹ וְקָרְעוּ בְּגָדָיו, אוֹ הִכּוּהוּ עַל רֹאשׁוֹ, וְיָרְקוּ בְּפָנָיו--לֹא יַכְלִים אוֹתָן, אֵלָא יִשְׁתֹּק, וְיִירָא וְיִפְחַד מִמֶּלֶךְ הַמְּלָכִים, שֶׁצִּוָּהוּ בְּכָּךְ:&nbsp; שֶׁאִלּוּ מֶלֶךְ בָּשָׂר וָדָם גָּזַר עָלָיו דָּבָר שְׁהוּא מִצְטַעֵר יָתֵר מִזֶּה, לֹא הָיָה יָכוֹל לְפַרְכַּס בַּדָּבָר; קַל וְחֹמֶר, לְמִי שֶׁאָמַר וְהָיָה הָעוֹלָם בִּרְצוֹנוֹ.</p>

<p><b>ו,יא</b>&nbsp;&nbsp;[ח] אַף עַל פִּי שֶׁבְּכָּךְ נִצְטַוִּינוּ, אָסוּר לָאָדָם לְהַכְבִּיד עֻלּוֹ עַל בָּנָיו וּלְדַקְדַּק בִּכְבוֹדוֹ עִמָּהֶם, שֶׁלֹּא יְבִיאֵם לִידֵי מִכְשׁוֹל, אֵלָא יִמְחֹל וְיִתְעַלַּם:&nbsp; שֶׁהָאָב שֶׁמָּחַל עַל כְּבוֹדוֹ, כְּבוֹדוֹ מָחוּל.&nbsp; [ט] וְהַמַּכֶּה בְּנוֹ גָּדוֹל--מְנַדִּין אוֹתוֹ, שֶׁהֲרֵי הוּא עוֹבֵר עַל "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</p>

<p><b>ו,יב</b>&nbsp;&nbsp;[י] מִי שֶׁנִּטְרְפָה דַּעְתּוֹ שֶׁלְּאָבִיו אוֹ שֶׁלְּאִמּוֹ, יִשְׁתַּדַּל לִנְהֹג עִמָּהֶם כְּפִי דַּעְתָּם, עַד שֶׁיְּרֻחַם עֲלֵיהֶן.&nbsp; וְאִם אֵי אִפְשָׁר לוֹ לַעֲמֹד, מִפְּנֵי שֶׁנִּשְׁתַּטּוּ בְּיוֹתֵר--יַנִּיחֵם וְיֵלֵךְ לוֹ, וִיצַוֶּה אֲחֵרִים לְהַנְהִיגָם כָּרָאוּי לָהֶם.</p>

<p><b>ו,יג</b>&nbsp;&nbsp;[יא] הַמַּמְזֵר חַיָּב בִּכְבוֹד אָבִיו וּמוֹרָאוֹ, אַף עַל פִּי שְׁהוּא פָּטוּר עַל מַכָּתוֹ וְעַל קִלְלָתוֹ, עַד שֶׁיַּעֲשֶׂה תְּשׁוּבָה:&nbsp; שֶׁאַפִלּוּ הָיָה אָבִיו רָשָׁע וּבַעַל עֲבֵרוֹת, מְכַבְּדוֹ וּמִתְיָרֵא מִמֶּנּוּ.&nbsp; רָאָה אוֹתוֹ עוֹבֵר עַל דִּבְרֵי תּוֹרָה--לֹא יֹאמַר לוֹ אַבָּא עָבַרְתָּ עַל דִּבְרֵי תּוֹרָה, אֵלָא יֹאמַר לוֹ אַבָּא כָּתוּב בַּתּוֹרָה כָּךְ וְכָּךְ, כְּאִלּוּ הוּא שׁוֹאֵל מִמֶּנּוּ, לֹא כְּמַזְהִירוֹ.</p>

<p><b>ו,יד</b>&nbsp;&nbsp;[יב] מִי שֶׁאָמַר לוֹ אָבִיו לַעֲבֹר עַל דִּבְרֵי תּוֹרָה, בֵּין שֶׁאָמַר לוֹ לַעֲבֹר עַל מִצְוַת לֹא תַעֲשֶׂה אוֹ לְבַטַּל מִצְוַת עֲשֵׂה--אַפִלּוּ שֶׁלְּדִבְרֵיהֶם--הֲרֵי זֶה לֹא יִשְׁמַע לוֹ:&nbsp; שֶׁנֶּאֱמָר "אִישׁ אִמּוֹ וְאָבִיו תִּירָאוּ, וְאֶת-שַׁבְּתֹתַי תִּשְׁמֹרוּ" (ויקרא יט,ג), כֻּלְּכֶם חַיָּבִין בִּכְבוֹדִי.</p>

<p><b>ו,טו</b>&nbsp;&nbsp;[יג] אָמַר לוֹ אָבִיו הַשְׁקֵנִי מַיִם, וּמִצְוָה לַעֲשׂוֹת--אִם אִפְשָׁר לַמִּצְוָה שֶׁתֵּעָשֶׂה עַל יְדֵי אֲחֵרִים--תֵּעָשֶׂה, וְיִתְעַסַּק בִּכְבוֹד אָבִיו:&nbsp; שְׁאֵין מְבַטְּלִין מִצְוָה, מִפְּנֵי מִצְוָה.&nbsp; וְאִם אֵין שָׁם אֲחֵרִים לַעֲשׂוֹתָהּ--יִתְעַסַּק בַּמִּצְוָה, וְיַנִּיחַ כְּבוֹד אָבִיו:&nbsp; שְׁהוּא וְאָבִיו חַיָּבִין בִּדְבַר מִצְוָה.&nbsp; וְתַלְמוּד תּוֹרָה, גָּדוֹל מִכִּבּוּד אָב וָאֵם.</p>

<p><b>ו,טז</b>&nbsp;&nbsp;[יד] אָמַר לוֹ אָבִיו, הַשְׁקֵנִי מַיִם, וְאָמְרָה לוֹ אִמּוֹ, הַשְׁקֵנִי מַיִם--מַנִּיחַ כְּבוֹד אִמּוֹ, וְעוֹסֵק בִּכְבוֹד אָבִיו תְּחִלָּה:&nbsp; מִפְּנֵי שְׁהוּא וְאִמּוֹ חַיָּבִין בִּכְבוֹד אָבִיו.</p>

<p><b>ו,יז</b>&nbsp;&nbsp;[טו] חַיָּב אָדָם לְכַבַּד אֶת אֵשֶׁת אָבִיו, אַף עַל פִּי שְׁאֵינָהּ אִמּוֹ, כָּל זְמָן שֶׁאָבִיו קַיָּם, שֶׁזֶּה בִּכְלַל כְּבוֹד אָבִיו; וְכֵן מְכַבֵּד בַּעַל אִמּוֹ, כָּל זְמָן שֶׁאִמּוֹ קַיֶּמֶת.&nbsp; אֲבָל לְאַחַר מִיתָתָן, אֵינוּ חַיָּב.&nbsp; וּמִדִּבְרֵי סוֹפְרִים, שֶׁיִּהְיֶה אָדָם חַיָּב בִּכְבוֹד אָחִיו הַגָּדוֹל כִּכְבוֹד אָבִיו.
<br>&nbsp;</p>

<h2>הִלְכּוֹת מַמְרִים פֵּרֶק ז</h2>

<p><b>ז,א</b>&nbsp;&nbsp;"בֵּן סוֹרֵר וּמוֹרֶה" (דברים כא,יח) הָאָמוּר בַּתּוֹרָה--הֲרֵי נִתְפָּרְשָׁה בּוֹ סְקֵלָה, וְלֹא עָנַשׁ הַכָּתוּב אֵלָא אִם כֵּן הִזְהִיר.&nbsp; וְהֵיכָן הִזְהִיר--"לֹא תֹאכְלוּ, עַל-הַדָּם" (ויקרא יט,כו), לֹא תֹּאכְלוּ אֲכִילָה הַמְּבִיאָה לִידֵי שְׁפִיכוּת דָּמִים:&nbsp; הֲרֵי זוֹ אֲכִילַת בֵּן סוֹרֵר וּמוֹרֶה--שְׁאֵינוּ נֶהְרָג אֵלָא עַל אֲכִילָה מְכֹעֶרֶת שֶׁאָכַל, שֶׁנֶּאֱמָר "זוֹלֵל, וְסֹבֵא" (דברים כא,כ); מִפִּי הַשְּׁמוּעָה לָמְדוּ שֶׁהַזּוֹלֵל הוּא הָאוֹכֵל בָּשָׂר בְּרַעַבְתָנוּת, וְסוֹבֵא הַשּׁוֹתֶה יַיִן בְּרַעַבְתָנוּת.</p>

<p><b>ז,ב</b>&nbsp;&nbsp;אֲכִילָה זוֹ שְׁהוּא חַיָּב עָלֶיהָ--דְּבָרִים הַרְבֵּה יֵשׁ בָּהּ, וְהֶן כֻּלָּן הֲלָכָה מִפִּי הַקַּבָּלָה.&nbsp; אֵינוּ חַיָּב סְקֵלָה, עַד שֶׁיִּגְנֹב מִשֶּׁלְּאָבִיו, וְיִקְנֶה בָּשָׂר בְּזוֹל וְיַיִן בְּזוֹל, וְיֹאכַל אוֹתָם חוּץ מֵרְשׁוּת אָבִיו, בַּחֲבוּרָה שֶׁכֻּלָּהּ רֵיקָנִין פְּחוּתִין.&nbsp; וְיֹאכַל הַבָּשָׂר חַי וְאֵינוּ חַי, בָּשֵׁל וְאֵינוּ בָּשֵׁל, כְּדֶרֶךְ שֶׁהַגַּנָּבִים אוֹכְלִים; וְיִשְׁתֶּה הַיַּיִן מָזוּג וְאֵינוּ מָזוּג, כְּדֶרֶךְ שֶׁהַגַּרְגְּרָנִין שׁוֹתִים.&nbsp; וְהוּא שֶׁיֹּאכַל מִשְׁקַל חֲמִשִּׁים דֵּינָר מִבָּשָׂר זֶה בִּמְלֻגְמָה אַחַת, וְיִשְׁתֶּה חֲצִי לוֹג מִיַּיִן זֶה בְּבַת אַחַת.</p>

<p><b>ז,ג</b>&nbsp;&nbsp;גָּנַב מִשֶּׁלְּאָבִיו, וְאָכַל אֲכִילָה זוֹ בִּרְשׁוּת אָבִיו, אוֹ שֶׁגָּנַב מִשֶּׁלַּאֲחֵרִים, וְאָכַל אֲכִילָה זוֹ הַמְּכֹעֶרֶת בֵּין בִּרְשׁוּת אָבִיו בֵּין בִּרְשׁוּת אֲחֵרִים--הֲרֵי זֶה פָּטוּר.</p>

<p><b>ז,ד</b>&nbsp;&nbsp;וְכֵן אִם גָּנַב מִשֶּׁלְּאָבִיו, וְאָכַל אֲכִילָה מְכֹעֶרֶת כְּזוֹ בִּרְשׁוּת אֲחֵרִים, וְהָיְתָה אֲכִילַת מִצְוָה אַפִלּוּ מִדִּבְרֵיהֶם, אוֹ אֲכִילַת עֲבֵרָה אַפִלּוּ מִדִּבְרֵיהֶם--הֲרֵי זֶה פָּטוּר:&nbsp; שֶׁנֶּאֱמָר "אֵינֶנּוּ שֹׁמֵעַ, בְּקֹלֵנוּ" (דברים כא,כ)--שְׁאֵינוּ עוֹבֵר בַּאֲכִילָה זוֹ, אֵלָא עַל קוֹלָם; יָצָא זֶה שֶׁעָבַר בָּהּ עַל דִּבְרֵי תּוֹרָה, אוֹ שֶׁאֲכָלָהּ בִּדְבַר מִצְוָה.</p>

<p><b>ז,ה</b>&nbsp;&nbsp;כֵּיצַד:&nbsp; אָכַל אֲכִילָה זוֹ הַמְּכֹעֶרֶת עִם הַחֲבוּרָה הָרָעָה שֶׁאוֹכֵל עִמָּהֶם, בִּדְבַר מִצְוָה, אוֹ שֶׁאָכְלוּ מַעֲשֵׂר שֵׁנִי בִּירוּשָׁלַיִם, אַפִלּוּ אָכְלוּ בְּתַנְחוּמֵי אֲבֵלִים שְׁהִיא מִצְוָה מִדִּבְרֵיהֶם--הֲרֵי זֶה פָּטוּר.&nbsp; וְכֵן אִם אֲכָלָהּ מִנְּבֵלוֹת וּטְרֵפוֹת שְׁקָצִים וּרְמָשִׂים, אַפִלּוּ אָכַל בְּתַעְנִית צִבּוּר שְׁהִיא עֲבֵרָה מִדִּבְרֵיהֶם--הֲרֵי זֶה פָּטוּר מִן הַמִּיתָה.</p>

<p><b>ז,ו</b>&nbsp;&nbsp;[ג] אָכַל כָּל מַאֲכָל, וְלֹא אָכַל בְּשַׂר בְּהֵמָה--אַף עַל פִּי שֶׁאָכַל אֲכִילָה זוֹ מִבְּשַׂר הָעוֹף, פָּטוּר.&nbsp; וְאִם אָכַל אֲכִילָה זוֹ מִבְּשַׂר בְּהֵמָה, וְהִשְׁלִים שֵׁעוּר הַחֲמִשִּׁים דֵּינָר מִבְּשַׂר הָעוֹף--חַיָּב.</p>

<p><b>ז,ז</b>&nbsp;&nbsp;שָׁתָה כָּל מַשְׁקֶה, וְלֹא שָׁתָה יַיִן--פָּטוּר.&nbsp; [ד] אָכַל בָּשָׂר חַי, וְשָׁתָה יַיִן חַי--פָּטוּר:&nbsp; שֶׁזֶּה קֶרִי הוּא, וְאֵין אָדָם יָכוֹל לְהִמָּשֵׁךְ בְּזֶה.&nbsp; וְכֵן אִם אָכַל בָּשָׂר מָלִיחַ בַּיּוֹם הַשְּׁלִישִׁי לִמְלִיחָתוֹ, אוֹ שֶׁשָּׁתָה יַיִן מִגִּתּוֹ--פָּטוּר, שְׁאֵין אָדָם יָכוֹל לְהִמָּשֵׁךְ בְּזֶה.</p>

<p><b>ז,ח</b>&nbsp;&nbsp;[ה] לֹא עָנַשׁ הַכָּתוּב קָטָן שֶׁלֹּא בָא לִכְלַל הַמִּצְווֹת.&nbsp; וְכֵן אִישׁ שֶׁגָּדַל וַהֲרֵי הוּא בִּרְשׁוּת עַצְמוֹ, אֵינוּ נִסְקָל מִפְּנֵי שֶׁגָּנַב וְאָכַל וְשָׁתָה אֲכִילָה זוֹ הַמְּכֹעֶרֶת.&nbsp; הַא כֵּיצַד:&nbsp; מִפִּי הַשְּׁמוּעָה לָמְדוּ שְׁאֵין דִּין זֶה אֵלָא בְּבֶן שְׁלוֹשׁ עֶשְׂרֵה שָׁנָה וְיוֹם אֶחָד, שֶׁהֵבִיא שְׁתֵּי שְׂעָרוֹת, וּמִשֶּׁיָּבִיא שְׁתֵּי שְׂעָרוֹת, עַד שֶׁיַּקִּיף הַשֵּׂעָר אֶת כָּל הַגִּיד.&nbsp; וְאַחַר שֶׁהִקִּיף הַשֵּׂעָר אֶת כָּל הַגִּיד--הֲרֵי הוּא בִּרְשׁוּת עַצְמוֹ, וְאֵינוּ נִסְקָל.</p>

<p><b>ז,ט</b>&nbsp;&nbsp;[ו] כָּל יָמָיו שֶׁלְּבֵן סוֹרֵר וּמוֹרֶה, אֵינָן אֵלָא שְׁלוֹשָׁה חֳדָשִׁים מֵאַחַר שֶׁיָּבִיא שְׁתֵּי שְׂעָרוֹת.&nbsp; לְפִי שֶׁאִפְשָׁר שֶׁתִּתְעַבַּר אִשְׁתּוֹ, וְיִהְיֶה עֻבְרָהּ נִכָּר בִּשְׁלוֹשָׁה חֳדָשִׁים; וְנֶאֱמָר "כִּי-יִהְיֶה לְאִישׁ, בֵּן סוֹרֵר וּמוֹרֶה" (דברים כא,יח), וְלֹא אָב סוֹרֵר וּמוֹרֶה.&nbsp; הַא לָמַדְתָּ שְׁאִם הִקִּיף הַשֵּׂעָר אֶת כָּל הַגִּיד, קֹדֶם שֶׁיַּשְׁלִים שְׁלוֹשָׁה חֳדָשִׁים--הֲרֵי זֶה פָּטוּר.</p>

<p><b>ז,י</b>&nbsp;&nbsp;[ז] כֵּיצַד דָּנִין בֵּן סוֹרֵר וּמוֹרֶה:&nbsp; מְבִיאִין אוֹתוֹ אָבִיו וְאִמּוֹ תְּחִלָּה לְבֵית דִּין שֶׁלִּשְׁלוֹשָׁה, וְאוֹמְרִין לָהֶן "בְּנֵנוּ זֶה סוֹרֵר וּמֹרֶה" (דברים כא,כ).&nbsp; וּמְבִיאִין שְׁנֵי עֵדִים שֶׁגָּנַב מִשֶּׁלְּאָבִיו, וְקָנָה בָּשָׂר וְיַיִן בְּמַה שֶׁגָּנַב, וְאָכַל אוֹתָם אֲכִילָה הָאֲמוּרָה, אַחַר הַהַתְרָאָה; וְזוֹ הִיא עֵדוּת הָרִאשׁוֹנָה.&nbsp; וּמַלְקִין אוֹתוֹ, כִּשְׁאָר מְחֻיְּבֵי מַלְקוּת--שֶׁנֶּאֱמָר "וְיִסְּרוּ אֹתוֹ, וְלֹא יִשְׁמַע אֲלֵיהֶם" (דברים כא,יח).</p>

<p><b>ז,יא</b>&nbsp;&nbsp;חָזַר וְגָנַב מִשֶּׁלְּאָבִיו, וְאָכַל אֲכִילָה זוֹ--אָבִיו וְאִמּוֹ מְבִיאִין אוֹתוֹ לְבֵית דִּין שֶׁלְּעֶשְׂרִים וּשְׁלוֹשָׁה, וּמְבִיאִין שְׁנַיִם וּמְעִידִין עָלָיו שֶׁגָּנַב, וְאָכַל אֲכִילָה זוֹ הָאֲמוּרָה, אַחַר שֶׁהִתְרוּ בּוֹ; וְזוֹ הִיא עֵדוּת אַחֲרוֹנָה--אַפִלּוּ הָיוּ הַשְּׁנַיִם הָרִאשׁוֹנִים, הֶם הָאַחֲרוֹנִים.&nbsp; וְאַחַר שֶׁמְּקַבְּלִין עֵדוּתָן, בּוֹדְקִין אוֹתוֹ, שֶׁמֶּא הִקִּיף הַשֵּׂעָר אֶת כָּל הַגִּיד.&nbsp; אִם לֹא הִקִּיף, וְלֹא שָׁלְמוּ לוֹ שְׁלוֹשָׁה חֳדָשִׁים--גּוֹמְרִין דִּינוֹ כְּדֶרֶךְ כָּל הֲרוּגֵי בֵּית דִּין, וְסוֹקְלִין אוֹתוֹ.&nbsp; וְאֵינוּ נִסְקָל עַד שֶׁיִּהְיוּ שָׁם שְׁלוֹשָׁה הָרִאשׁוֹנִים--שֶׁנֶּאֱמָר "בְּנֵנוּ זֶה" (דברים כא,כ), זֶה הוּא שֶׁלָּקָה בִּפְנֵיכֶם.&nbsp; [ח] וְאִם מָחֲלוּ לוֹ אָבִיו וְאִמּוֹ, קֹדֶם שֶׁיִּגָּמֵר דִּינוֹ--פָּטוּר.</p>

<p><b>ז,יב</b>&nbsp;&nbsp;[ט] בָּרַח עַד שֶׁלֹּא נִגְמַר דִּינוֹ, וְאַחַר כָּךְ הִקִּיף הַשֵּׂעָר מִלְּמַטָּה--פָּטוּר.&nbsp; וְאִם מִשֶּׁנִּגְמַר דִּינוֹ בָּרַח--אַפִלּוּ הִזְקִין--כָּל עֵת שֶׁיִּמָּצֵא, יִסָּקֵל:&nbsp; שֶׁכָּל מִי שֶׁנִּגְמַר דִּינוֹ--הֲרֵי הוּא כְּהָרוּג, וְאֵין לוֹ דָּם.</p>

<p><b>ז,יג</b>&nbsp;&nbsp;[י] הָיָה אָבִיו רוֹצֶה, וְאִמּוֹ אֵינָהּ רוֹצָה, אִמּוֹ רוֹצָה, וְאָבִיו אֵינוּ רוֹצֶה--אֵינוּ נַעֲשֶׂה בֵּן סוֹרֵר וּמוֹרֶה, שֶׁנֶּאֱמָר "וְתָפְשׂוּ בוֹ, אָבִיו וְאִמּוֹ" (דברים כא,יט).&nbsp; הָיָה אֶחָד מֵהֶן גִּדֵּם, אוֹ חִגֵּר, אוֹ אִלֵּם, אוֹ סוֹמֶה, אוֹ חֵרֵשׁ--אֵינוּ נַעֲשֶׂה בֵּן סוֹרֵר וּמוֹרֶה:&nbsp; שֶׁנֶּאֱמָר "וְתָפְשׂוּ בוֹ", וְלֹא גִּדְּמִים; "וְהוֹצִיאוּ אֹתוֹ" (שם), וְלֹא חִגְּרִים; "וְאָמְרוּ" (דברים כא,כ), וְלֹא אִלְּמִים; "בְּנֵנוּ זֶה" (שם), וְלֹא סוֹמִים; "אֵינֶנּוּ שֹׁמֵעַ, בְּקֹלֵנוּ" (שם), וְלֹא חֵרְשִׁים.</p>

<p><b>ז,יד</b>&nbsp;&nbsp;[יא] גְּזֵרַת הַכָּתוּב הִיא, שֶׁלֹּא יִסָּקֵל אֵלָא בֵּן סוֹרֵר וּמוֹרֶה; אֲבָל הַבַּת אֵינָהּ נִדֹּנֶת בְּדִין זֶה, שְׁאֵין דַּרְכָּהּ לְהִמָּשֵׁךְ בַּאֲכִילָה וּשְׁתִיָּה כְּאִישׁ:&nbsp; שֶׁנֶּאֱמָר "בֵּן סוֹרֵר וּמוֹרֶה" (דברים כא,יח)--וְלֹא בַּת, וְלֹא טֻמְטוֹם, וְאַנְדְּרֻגִּינוֹס.</p>

<p><b>ז,טו</b>&nbsp;&nbsp;[יב] טֻמְטוֹם שֶׁנִּקְרַע, וְנִמְצָא זָכַר--אֵינוּ נַעֲשֶׂה בֵּן סוֹרֵר וּמוֹרֶה:&nbsp; שֶׁנֶּאֱמָר "כִּי-יִהְיֶה לְאִישׁ, בֵּן" (דברים כא,יח), עַד שֶׁיִּהְיֶה בֵּן מִשָּׁעַת הֲוִיָּה.</p>

<p><b>ז,טז</b>&nbsp;&nbsp;[יג] בֵּן סוֹרֵר וּמוֹרֶה, צָרִיךְ הַכְרָזָה.&nbsp; וְכֵיצַד מַכְרִיזִין עָלָיו:&nbsp; כּוֹתְבִין לְכָל יִשְׂרָאֵל, בְּבֵית דִּין שֶׁלִּפְלוֹנִי סָקַלְנוּ פְּלוֹנִי מִפְּנֵי שֶׁהָיָה סוֹרֵר וּמוֹרֶה.</p>

<p><b>ז,יז</b>&nbsp;&nbsp;[יד] בֵּן סוֹרֵר וּמוֹרֶה--הֲרֵי הוּא כְּכָל הֲרוּגֵי בֵּית דִּין, שֶׁמְּמוֹנָם לְיוֹרְשֵׁיהֶן:&nbsp; שֶׁאַף עַל פִּי שֶׁאָבִיו גָּרַם לוֹ סְקֵלָה, הֲרֵי הוּא יוֹרֵשׁ כָּל נְכָסָיו.
<br>&nbsp;</p>
</div>
</body></html>
