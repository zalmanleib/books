<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זרעים - הלכות ביכורים</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת בִּכּוּרִים עִם שְׁאָר מַתְּנוֹת כְּהֻנָּה שֶׁבַּגְּבוּלִין</h1>

<p>יֵשׁ בִּכְלָלָן תֵּשַׁע מִצְווֹת--שְׁמוֹנֶה מִצְווֹת עֲשֵׂה, וְאַחַת מִצְוַת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ בִּכּוּרִים וּלְהַעֲלוֹתָן לַמִּקְדָּשׁ; (ב) שֶׁלֹּא יֹאכַל הַכּוֹהֵן בִּכּוּרִים חוּץ לִירוּשָׁלַיִם; (ג) לִקְרוֹת עֲלֵיהֶן; (ד) לְהַפְרִישׁ חַלָּה לַכּוֹהֵן; (ה) לָתֵת זְרוֹעַ וּלְחָיַיִם וְקֵבָה לַכּוֹהֵן; (ו) לִתֵּן לוֹ רֵאשִׁית הַגֵּז; (ז) לִפְדּוֹת בְּכוֹר הַבֵּן וְלִתֵּן פִּדְיוֹנוֹ לַכּוֹהֵן; (ח) לִפְדּוֹת פֶּטֶר חֲמוֹר וְלִתֵּן פִּדְיוֹנוֹ לַכּוֹהֵן; (ט) לַעֲרֹף פֶּטֶר חֲמוֹר, אִם לֹא רָצָה לִפְדּוֹתוֹ.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת בִּכּוּרִים פֵּרֶק א</h2>

<p><b>א,א</b>&nbsp;&nbsp;אַרְבַּע וְעֶשְׂרִים מַתָּנוֹת כְּהֻנָּה נִתְּנוּ לַכּוֹהֲנִים, וְכֻלָּן מְפֹרָשִׁין בַּתּוֹרָה; וְעַל כֻּלָּן נִכְרְתָה בְּרִית לְאַהֲרוֹן.&nbsp; וְכָל כּוֹהֵן שְׁאֵינוּ מוֹדֶה בָּהֶן--אֵין לוֹ חֵלֶק בַּכְּהֻנָּה, וְאֵין נוֹתְנִין לוֹ מַתָּנָה מֵהֶן.&nbsp; [ב] וְכָל הָאוֹכֵל מַתָּנָה שֶׁיֵּשׁ בָּהּ קְדֻשָּׁה מֵהֶן, מְבָרֵךְ אֲשֶׁר קִדְּשָׁנוּ בִּקְדֻשָּׁתוֹ שֶׁלְּאַהֲרוֹן, וְצִוָּנוּ לֶאֱכֹל כָּךְ וְכָּךְ.</p>

<p><b>א,ב</b>&nbsp;&nbsp;[ג] שְׁמוֹנֶה מַתָּנוֹת מֵהֶם--אֵין אוֹכְלִין אוֹתָן הַכּוֹהֲנִים, אֵלָא בַּמִּקְדָּשׁ לִפְנִים מֵחוֹמַת הָעֲזָרָה; וְחָמֵשׁ מַתָּנוֹת--אֵין אוֹכְלִין אוֹתָן, אֵלָא בִּירוּשָׁלַיִם לִפְנִים מֵחוֹמַת הָעִיר; וְחָמֵשׁ מַתָּנוֹת--אֵין זוֹכִין בָּהֶן מִן הַתּוֹרָה, אֵלָא בְּאֶרֶץ יִשְׂרָאֵל בִּלְבָד; וְחָמֵשׁ מַתָּנוֹת--זוֹכִין בָּהֶן, בֵּין בָּאָרֶץ בֵּין בְּחוּצָה לָאָרֶץ; וּמַתָּנָה אַחַת--זוֹכִין בָּהּ מִן הַמִּקְדָּשׁ.</p>

<p><b>א,ג</b>&nbsp;&nbsp;[ד] מַה הֶן הַשְּׁמוֹנֶה שְׁאֵין נֶאֱכָלִין אֵלָא בַּמִּקְדָּשׁ--בְּשַׂר הַחַטָּאת, אֶחָד חַטַּאת הָעוֹף וְאֶחָד חַטַּאת הַבְּהֵמָה; וּבְשַׂר הָאָשָׁם, בֵּין תָּלוּי בֵּין וַדַּאי; וְזִבְחֵי שַׁלְמֵי צִבּוּר; וּמוֹתַר הָעֹמֶר; וּשְׁיַרֵי מִנְחוֹת יִשְׂרָאֵל; וּשְׁתֵּי הַלֶּחֶם; וְלֶחֶם הַפָּנִים; וְלוֹג שֶׁמֶן שֶׁלַּמְּצֹרָע:&nbsp; אֵלּוּ אֵין נֶאֱכָלִין אֵלָא בַּמִּקְדָּשׁ.</p>

<p><b>א,ד</b>&nbsp;&nbsp;[ה] וּמַה הֶן הֶחָמֵשׁ שְׁאֵין נֶאֱכָלִין אֵלָא בִּירוּשָׁלַיִם--חָזֶה וְשׁוֹק שֶׁלִּשְׁלָמִים, וְהַמּוּרָם מִן הַתּוֹדָה, וְהַמּוּרָם מֵאֵיל נָזִיר, וּבְכוֹר בְּהֵמָה טְהוֹרָה, וְהַבִּכּוּרִים:&nbsp; אֵלּוּ אֵין נֶאֱכָלִין אֵלָא בִּירוּשָׁלַיִם.</p>

<p><b>א,ה</b>&nbsp;&nbsp;[ו] וּמַה הֶן הֶחָמֵשׁ שֶׁבְּאֶרֶץ יִשְׂרָאֵל--הַתְּרוּמָה וּתְרוּמַת מַעֲשֵׂר וְהַחַלָּה, וּשְׁלָשְׁתָּן קֹדֶשׁ; וְרֵאשִׁית הַגֵּז וּשְׂדֶה אֲחֻזָּה, וּשְׁנֵיהֶן חֻלִּין:&nbsp; אֵלּוּ אֵין זוֹכִין בָּהֶן מִן הַתּוֹרָה אֵלָא בְּאֶרֶץ יִשְׂרָאֵל.&nbsp; וְאֵין אוֹכְלִין תְּרוּמוֹת וְחַלּוֹת שֶׁלְּאֶרֶץ יִשְׂרָאֵל, אֵלָא בְּאֶרֶץ יִשְׂרָאֵל.</p>

<p><b>א,ו</b>&nbsp;&nbsp;[ז] וּמַה הֶן הֶחָמֵשׁ שֶׁזּוֹכִין בָּהֶן הַכּוֹהֲנִים בְּכָל מָקוֹם--הַמַּתָּנוֹת, וּפִדְיוֹן הַבֵּן, וּפֶטֶר חֲמוֹר, וְגֶזֶל הַגֵּר, וְהַחֲרָמִים; וַחֲמִשְׁתָּן חֻלִּין לְכָל דָּבָר.</p>

<p><b>א,ז</b>&nbsp;&nbsp;[ח] וְהַמַּתָּנָה שֶׁזּוֹכִין בָּהּ מִן הַמִּקְדָּשׁ, הִיא עוֹרוֹת הָעוֹלוֹת; וְהוּא הַדִּין, לִשְׁאָר עוֹרוֹת קָדְשֵׁי קֳדָשִׁים--כֻּלָּן לַכּוֹהֲנִים.</p>

<p><b>א,ח</b>&nbsp;&nbsp;[ט] הַשְּׁמוֹנֶה מַתָּנוֹת שְׁאֵין נֶאֱכָלִין אֵלָא בַּמִּקְדָּשׁ--כֻּלָּן קָדְשֵׁי קֳדָשִׁים הֶן, וְאֵין נֶאֱכָלִין אֵלָא לְזִכְרֵי כְּהֻנָּה כְּמוֹ שֶׁיִּתְבָּאַר בִּמְקוֹמוֹ; וּבָהֶן נֶאֱמָר "כָּל-זָכָר יֹאכַל אֹתוֹ" (במדבר יח,י).</p>

<p><b>א,ט</b>&nbsp;&nbsp;[י] הֶחָמֵשׁ שֶׁבִּירוּשָׁלַיִם--קֳדָשִׁים קַלִּים הֶן, וְנֶאֱכָלִין לַזְּכָרִים וְלַנְּקֵבוֹת; וּבָהֶן נֶאֱמָר "לְךָ נְתַתִּים וּלְבָנֶיךָ וְלִבְנֹתֶיךָ אִתְּךָ, לְחָק-עוֹלָם" (במדבר יח,יא).&nbsp; וְאַף עַל פִּי כֵן אֵין נִתָּנִין אֵלָא לְזִכְרֵי כְּהֻנָּה, שֶׁהֲרֵי לְאַנְשֵׁי מִשְׁמָר הֶן; וְהַבְּכוֹר מַקְרִיבִין חֶלְבּוֹ וְדָמוֹ, וְאֵין מַקְרִיב אֵלָא אִישׁ.</p>

<p><b>א,י</b>&nbsp;&nbsp;וְכֵן עוֹרוֹת קָדְשֵׁי קֳדָשִׁים, וּשְׂדֵה אֲחֻזָּה, וְהַחֲרָמִים, וְגֶזֶל הַגֵּר--אֵין זוֹכִין בָּהֶן אֵלָא אַנְשֵׁי מִשְׁמָר, כְּמוֹ שֶׁיִּתְבָּאַר; וְכֵן פִּדְיוֹן הַבֵּן לְזִכְרֵי כְּהֻנָּה, שֶׁכֵּן נֶאֱמָר בּוֹ "וְנָתַתָּה הַכֶּסֶף, לְאַהֲרֹן וּלְבָנָיו" (במדבר ג,מח).&nbsp; וּפֶטֶר חֲמוֹר, לְזִכְרֵי כְּהֻנָּה--שֶׁדִּין הַבְּכוֹרוֹת כֻּלָּן שׁוֹוֶה, לַזְּכָרִים וְלֹא לַנְּקֵבוֹת.</p>

<p><b>א,יא</b>&nbsp;&nbsp;הִנֵּה לָמַדְתָּ שֶׁהַמַּתָּנוֹת שֶׁנִּתָּנִין לַנְּקֵבוֹת כַּזְּכָרִים, חָמֵשׁ מַתָּנוֹת--תְּרוּמָה, וּתְרוּמַת מַעֲשֵׂר, וְחַלָּה, וּמַתְּנוֹת בְּהֵמָה, וְרֵאשִׁית הַגֵּז.</p>

<p><b>א,יב</b>&nbsp;&nbsp;וּמְנַיִן אֲנִי אוֹמֵר שֶׁרֵאשִׁית הַגֵּז נִתֶּנֶת לַכּוֹהֶנֶת:&nbsp; שֶׁהֲרֵי נֶאֱמָר "רֵאשִׁית דְּגָנְךָ תִּירֹשְׁךָ וְיִצְהָרֶךָ, וְרֵאשִׁית גֵּז צֹאנְךָ--תִּתֶּן-לוֹ" (דברים יח,ד)--מַה רֵאשִׁית דָּגָן נִתֶּנֶת לַנְּקֵבוֹת כַּזְּכָרִים, אַף רֵאשִׁית הַגֵּז נִתֶּנֶת לַנְּקֵבוֹת כַּזְּכָרִים.</p>

<p><b>א,יג</b>&nbsp;&nbsp;[יב] מָנוּ חֲכָמִים מַתָּנוֹת אֵלּוּ עַל דֶּרֶךְ אַחֶרֶת וְאָמְרוּ, עֶשְׂרִים וְאַרְבַּע מַתְּנוֹת כְּהֻנָּה נִתְּנוּ לְאַהֲרוֹן; וְאֵלּוּ הֶן--עֶשֶׂר בַּמִּקְדָּשׁ, אַרְבַּע בִּירוּשָׁלַיִם, וְעֶשֶׂר בַּגְּבוּלִין:</p>

<p><b>א,יד</b>&nbsp;&nbsp;[יג] עֶשֶׂר בַּמִּקְדָּשׁ--חַטָּאת, וְחַטַּאת הָעוֹף, אָשָׁם, וְאָשָׁם תָּלוּי, זִבְחֵי שַׁלְמֵי צִבּוּר, וְלוֹג שֶׁמֶן שֶׁלַּמְּצֹרָע, שְׁתֵּי הַלֶּחֶם, וְלֶחֶם הַפָּנִים, שְׁיַרֵי מְנָחוֹת, וּמוֹתַר הָעֹמֶר.&nbsp; [יד] אַרְבַּע בִּירוּשָׁלַיִם--הַבְּכוֹרָה, וְהַבִּכּוּרִים, וּמוּרָם מִתּוֹדָה וְאֵיל נָזִיר, וְעוֹרוֹת הַקֳּדָשִׁים.</p>

<p><b>א,טו</b>&nbsp;&nbsp;עֶשֶׂר בַּגְּבוּלִין--תְּרוּמָה, וּתְרוּמַת מַעֲשֵׂר, וְחַלָּה, וְרֵאשִׁית הַגֵּז, וְהַמַּתָּנוֹת, וּפִדְיוֹן הַבֵּן, וּפִדְיוֹן פֶּטֶר חֲמוֹר, שְׂדֵה חֲרָמִים, וּשְׂדֵה אֲחֻזָּה, וְגֶזֶל הַגֵּר.&nbsp; וּלְפִי חֶשְׁבּוֹן זֶה, חָשַׁב כָּל הַמּוּרָם מִקֳּדָשִׁים קַלִּים מַתָּנָה אַחַת--וְהֶן חָזֶה וְשׁוֹק הַמּוּרָם מִכָּל זֶבַח שְׁלָמִים, עִם הַלֶּחֶם הַמּוּרָם עִמָּהֶם אִם הָיָה תּוֹדָה, עִם הַזְּרוֹעַ הַמּוּרֶמֶת מֵאֵיל נָזִיר, עִם הַלֶּחֶם הַמּוּרָם עִמָּהּ, עִם חָזֶה וְשׁוֹק:&nbsp; הוֹאִיל וּשְׁלָשְׁתָּן שְׁלָמִים הֶן, חָשַׁב הַמּוּרָם מֵהֶם מַתָּנָה אַחַת.</p>

<p><b>א,טז</b>&nbsp;&nbsp;כָּל הַמַּתָּנוֹת שְׁהֶן תְּלוּיוֹת בַּקָּרְבָּנוֹת, תִּתְבָּאַר כָּל אַחַת וְאַחַת מֵהֶן בִּמְקוֹמָהּ מֵהִלְכּוֹת הַקָּרְבָּנוֹת; וְכֵן גֶּזֶל הַגֵּר יִתְבָּאַר בְּהִלְכּוֹת גְּזֵלָה.&nbsp; וּכְבָר בֵּאַרְנוּ דִּין שְׂדֵה אֲחֻזָּה וְדִין הַחֲרָמִים בְּהִלְכּוֹת עֲרָכִים, וְדִין תְּרוּמָה וּתְרוּמַת מַעֲשֵׂר בְּהִלְכּוֹת תְּרוּמוֹת.</p>

<p><b>א,יז</b>&nbsp;&nbsp;וּבַהֲלָכוֹת אֵלּוּ, אֲבָאַר מִשְׁפְּטֵי הַמַּתָּנוֹת שְׁאֵינָן תְּלוּיִין בַּקָּרְבָּנוֹת; וְהֶן--הַבִּכּוּרִים, וְהַחַלָּה, וְהַמַּתָּנוֹת, וְרֵאשִׁית הַגֵּז, וּפִדְיוֹן הַבֵּן, וּפֶטֶר חֲמוֹר.
<br>&nbsp;</p>

<h2>הִלְכּוֹת בִּכּוּרִים פֵּרֶק ב</h2>

<p><b>ב,א</b>&nbsp;&nbsp;מִצְוַת עֲשֵׂה לְהָבִיא בִּכּוּרִים לַמִּקְדָּשׁ; וְאֵין הַבִּכּוּרִים נוֹהֲגִין אֵלָא בִּפְנֵי הַבַּיִת וּבְאֶרֶץ יִשְׂרָאֵל בִּלְבָד, שֶׁנֶּאֱמָר "רֵאשִׁית, בִּכּוּרֵי אַדְמָתְךָ, תָּבִיא, בֵּית ה' אֱלֹהֶיךָ" (שמות כג,יט; שמות לד,כו).&nbsp; וּמְבִיאִין בִּכּוּרִים מִדִּבְרֵיהֶם מֵעָרֵי סִיחוֹן וְעוֹג וּמִסּוּרְיָה, שֶׁהַקּוֹנֶה בְּסוּרְיָה כְּקוֹנֶה בִּירוּשָׁלַיִם.</p>

<p><b>ב,ב</b>&nbsp;&nbsp;אֲבָל עַמּוֹן וּמוֹאָב, וּמִצְרַיִם וּבָבֶל--אַף עַל פִּי שְׁהֶן חַיָּבִין בִּתְרוּמָה וּמַעַשְׂרוֹת מִדִּבְרֵיהֶם, אֵין מְבִיאִין מֵהֶן בִּכּוּרִים; וְאִם הֵבִיא בִּכּוּרִים מֵחוּצָה לָאָרֶץ, אֵינָן בִּכּוּרִים.</p>

<p><b>ב,ג</b>&nbsp;&nbsp;[ב] אֵין מְבִיאִין בִּכּוּרִים אֵלָא מִשִּׁבְעַת הַמִּינִין הָאֲמוּרִים בִּשְׁבָח הָאָרֶץ, וְהֶם הַחִטִּים וְהַשְּׂעוֹרִים וְהָעֲנָבִים וְהַתְּאֵנִים וְהָרִמּוֹנִים וְהַזֵּיתִים וְהַתְּמָרִים; וְאִם הֵבִיא חוּץ מִשִּׁבְעַת הַמִּינִין, לֹא נִתְקַדְּשׁוּ.</p>

<p><b>ב,ד</b>&nbsp;&nbsp;[ג] אֵין מְבִיאִין לֹא מִתְּמָרִים שֶׁבֶּהָרִים, וְלֹא מִפֵּרוֹת שֶׁבָּעֲמָקִים, וְלֹא מִזֵּיתֵי שֶׁמֶן שְׁאֵינָן מִן הַמֻּבְחָר; אֵלָא מִתְּמָרִים שֶׁבָּעֲמָקִים וּמִפֵּרוֹת שֶׁבֶּהָרִים, לְפִי שְׁהֶן מִן הַמֻּבְחָר.&nbsp; וְאִם הֵבִיא שֶׁלֹּא מִן הַמֻּבְחָר--כְּגוֹן תְּמָרִים שֶׁבֶּהָרִים, וּתְאֵנִים סוּכוֹת וּמְרֻקָּבוֹת, וַעֲנָבִים מְאֻבָּקוֹת וּמְעֻשָּׁנוֹת--לֹא נִתְקַדְּשׁוּ.</p>

<p><b>ב,ה</b>&nbsp;&nbsp;[ד] אֵין מְבִיאִין בִּכּוּרִים מַשְׁקִין חוּץ מִזֵּיתִים וַעֲנָבִים בִּלְבָד, שֶׁנֶּאֱמָר "פְּרִי הָאֲדָמָה" (דברים כו,ב; דברים כו,י); וְאִם הֵבִיא מַשְׁקֶה, אֵין מְקַבְּלִין מִמֶּנּוּ.&nbsp; [ה] הַקְּרוֹבִים לִירוּשָׁלַיִם, מְבִיאִין תְּאֵנִים וַעֲנָבִים לַחִים; וְהָרְחוֹקִין, מְבִיאִין אוֹתָן גְּרֹגְּרוֹת וְצִמּוּקִין.</p>

<p><b>ב,ו</b>&nbsp;&nbsp;אֵין מְבִיאִין בִּכּוּרִים קֹדֶם עֲצֶרֶת, שֶׁנֶּאֱמָר "וְחַג הַקָּצִיר בִּכּוּרֵי מַעֲשֶׂיךָ" (שמות כג,טז).&nbsp; וְאִם הֵבִיא, אֵין מְקַבְּלִין מִמֶּנּוּ; אֵלָא יַנִּיחֵם שָׁם עַד שֶׁתָּבוֹא עֲצֶרֶת, וְיִקְרָא עֲלֵיהֶן.&nbsp; וְכֵן אֵין מְבִיאִין בִּכּוּרִים אַחַר חֲנֻכָּה--שֶׁהַבִּכּוּרִים שֶׁבִּכְּרוּ אַחַר חֲנֻכָּה, הֲרֵי הֶן חֲשׁוּבִין מִשָּׁנָה הַבָּאָה; וְיַנִּיחַ אוֹתָן עַד אַחַר הָעֲצֶרֶת.</p>

<p><b>ב,ז</b>&nbsp;&nbsp;אֵין מְבִיאִין בִּכּוּרִים לֹא מִן הֶחָדָשׁ עַל הַיָּשָׁן, וְלֹא מִן הַיָּשָׁן עַל הֶחָדָשׁ.&nbsp; כֵּיצַד--לֹא יָבִיא מִפֵּרוֹת שֶׁחָנְטוּ קֹדֶם חֲמִשָּׁה עָשָׂר בִּשְׁבָט, עַל פֵּרוֹת שֶׁחָנְטוּ אַחַר חֲמִשָּׁה עָשָׂר בּוֹ.</p>

<p><b>ב,ח</b>&nbsp;&nbsp;אֶחָד הַנּוֹטֵעַ וְאֶחָד הָעוֹלֶה מֵאֵלָיו, שֶׁנֶּאֱמָר "בִּכּוּרֵי כָּל-אֲשֶׁר בְּאַרְצָם" (במדבר יח,יג).&nbsp; [ח] וּפֵרוֹת שֶׁלְּשֻׁתָּפִין חַיָּבִים בַּבִּכּוּרִים, שֶׁנֶּאֱמָר "כָּל-אֲשֶׁר בְּאַרְצָם".&nbsp; [ט] הַגָּדֵל בַּעֲצִיץ, אַף עַל פִּי שְׁהוּא נָקוּב, וְהַגָּדֵל בִּסְּפִינָה--אֵינוּ מֵבִיא מִמֶּנּוּ כָּל עִיקָר, שֶׁנֶּאֱמָר "בְּאַרְצָם"; אֲבָל מֵבִיא מִן הַגָּדֵל בַּגָּג וּבַחֻרְבָה.</p>

<p><b>ב,ט</b>&nbsp;&nbsp;[י] הַנּוֹטֵעַ אִילָן בְּתוֹךְ שָׂדֵהוּ, וְהִבְרִיכוֹ לְתוֹךְ שְׂדֵה חֲבֵרוֹ אוֹ לִרְשׁוּת הָרַבִּים, אוֹ שֶׁהָיָה נָטוּעַ בִּשְׂדֵה חֲבֵרוֹ אוֹ בִּרְשׁוּת הָרַבִּים, וְהִבְרִיכוֹ בְּתוֹךְ שָׂדֵהוּ, אוֹ שֶׁהָיָה עִיקָרוֹ בְּתוֹךְ שָׂדֵהוּ וְהִבְרִיךְ קְצָתוֹ בְּתוֹךְ שָׂדֵהוּ, וְדֶרֶךְ הָרַבִּים אוֹ דֶּרֶךְ הַיָּחִיד מַפְסֶקֶת בָּאֶמְצָע בֵּין הָעִיקָר וְהַצַּד הַמֻּבְרָךְ--אֵינוּ מֵבִיא בִּכּוּרִים לֹא מִמַּה שֶׁהוֹצִיא בִּרְשׁוּת זוֹ, וְלֹא מִן הַצַּד שֶׁבָּרְשׁוּת הָאַחֶרֶת:&nbsp; שֶׁנֶּאֱמָר "בִּכּוּרֵי אַדְמָתְךָ" (שמות כג,יט; שמות לד,כו), עַד שֶׁיִּהְיוּ כָּל הַגִּדּוּלִין מֵאַדְמָתָךְ.</p>

<p><b>ב,י</b>&nbsp;&nbsp;[יא] נָתַן לוֹ חֲבֵרוֹ רְשׁוּת לְהַבְרִיךְ בְּתוֹךְ שֶׁלּוֹ, אַפִלּוּ לְשָׁעָה--הֲרֵי זֶה מֵבִיא.&nbsp; וְאִם הָיָה הָאִילָן סָמוּךְ לִמְצָר חֲבֵרוֹ, אוֹ נוֹטֶה לִשְׂדֵה חֲבֵרוֹ--אַף עַל פִּי שֶׁחַיָּב לְהַרְחִיק, הֲרֵי זֶה מֵבִיא מִמֶּנּוּ וְקוֹרֶא:&nbsp; שֶׁעַל מְנַת כֵּן, הִנְחִיל יְהוֹשׁוּעַ אֶת הָאָרֶץ.</p>

<p><b>ב,יא</b>&nbsp;&nbsp;[יב] הָאֲרִיסִין, וְהַחוֹכְרִין, וּבַעֲלֵי זְרוֹעַ שֶׁאוֹנְסִין אֶת הַבְּעָלִים וְלוֹקְחִין אַרְצוֹתָם מֵהֶן בְּפָחוּת, וְהַגַּזְלָנִין--אֵינָן מְבִיאִין בִּכּוּרִים, וְאַפִלּוּ נִתְיָאֲשׁוּ הַבְּעָלִים:&nbsp; שֶׁנֶּאֱמָר "בִּכּוּרֵי אַדְמָתְךָ" (שמות כג,יט; שמות לד,כו).</p>

<p><b>ב,יב</b>&nbsp;&nbsp;[יג] הַקּוֹנֶה אִילָן אֶחָד בְּתוֹךְ שְׂדֵה חֲבֵרוֹ--אֵינוּ מֵבִיא, לְפִי שְׁאֵין לוֹ קַרְקָע.&nbsp; וְהַקּוֹנֶה שָׁלוֹשׁ אִילָנוֹת, יֵשׁ לוֹ קַרְקָע; וְאַף עַל פִּי שְׁאֵין לוֹ אֵלָא הָאִילָנוֹת בִּלְבָד, הֲרֵי הוּא כְּמִי שֶׁקָּנָה קַרְקָע.&nbsp; קָנָה אִילָן אֶחָד וְקַרְקָעוֹ, הֲרֵי זֶה מֵבִיא.</p>

<p><b>ב,יג</b>&nbsp;&nbsp;[יד] הַלּוֹקֵחַ פֵּרוֹת תְּלוּשִׁין, וְלָקַח הַקַּרְקָע--הֲרֵי זֶה מֵבִיא בִּכּוּרִים, שֶׁהֲרֵי יֵשׁ לוֹ קַרְקָע וּפֵרוֹתֶיהָ.&nbsp; מָכַר לוֹ פֵּרוֹת חוּץ מִן הַקַּרְקָע, אַפִלּוּ מְחֻבָּרִים--מוֹכֵר אֵינוּ מֵבִיא, שֶׁהֲרֵי אֵין לוֹ פֵּרוֹת; וְלוֹקֵחַ אֵינוּ מֵבִיא, שֶׁהֲרֵי אֵין לוֹ קַרְקָע.&nbsp; חָזַר הַמּוֹכֵר וְלָקַח הַפֵּרוֹת מִן הַלּוֹקֵחַ--הֲרֵי זֶה מֵבִיא, שֶׁהֲרֵי יֵשׁ לוֹ קַרְקָע וּפֵרוֹתֶיהָ.</p>

<p><b>ב,יד</b>&nbsp;&nbsp;[טו] הַמּוֹכֵר שָׂדֵהוּ לַגּוֹי, וְחָזַר וּלְקָחָהּ מִמֶּנּוּ--הֲרֵי זֶה מֵבִיא מִמֶּנָּה בִּכּוּרִים מִן הַתּוֹרָה:&nbsp; שְׁאֵינָהּ נִפְקַעַת מִן הַמִּצְווֹת בְּקִנְיַן הַגּוֹי, כְּמוֹ שֶׁבֵּאַרְנוּ.&nbsp; [טז] אֲשֵׁרָה שֶׁבָּטְלָה--אֵין מְבִיאִין מִמֶּנָּה בִּכּוּרִים, שֶׁהַבִּכּוּרִים כְּקָדְשֵׁי מִקְדָּשׁ הֶן.</p>

<p><b>ב,טו</b>&nbsp;&nbsp;[יז] הַבִּכּוּרִים--אֵין לָהֶם שֵׁעוּר מִן הַתּוֹרָה, אֲבָל מִדִּבְרֵיהֶם צָרִיךְ לְהַפְרִישׁ אֶחָד מִשִּׁשִּׁים; וְהָרוֹצֶה לַעֲשׂוֹת כָּל שָׂדֵהוּ בִּכּוּרִים, עוֹשֶׂה.&nbsp; [יח] הִפְרִישׁ בִּכּוּרָיו, וְחָזַר וְהוֹסִיף עֲלֵיהֶן, אוֹ עִטְּרָן--הֲרֵי הַתּוֹסֶפֶת כַּבִּכּוּרִים.</p>

<p><b>ב,טז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהֵבִיא מֵאֶרֶץ יִשְׂרָאֵל; אֲבָל אִם הֵבִיא מֵעֵבֶר הַיַּרְדֵּן, אוֹ מִסּוּרְיָה--אֵין תּוֹסֶפֶת הַבִּכּוּרִים כַּבִּכּוּרִים.&nbsp; וְאַף עַל פִּי שְׁאֵינָהּ כַּבִּכּוּרִים, אֵינָהּ נֶאֱכֶלֶת אֵלָא בְּטַהְרָה.&nbsp; וְאֵין מְעַטְּרִין אֶת הַבִּכּוּרִים בְּכָל מָקוֹם, אֵלָא מִשִּׁבְעַת הַמִּינִים.</p>

<p><b>ב,יז</b>&nbsp;&nbsp;[יט] כֵּיצַד מַפְרִישִׁין הַבִּכּוּרִים:&nbsp; יוֹרֵד אָדָם לְתוֹךְ שָׂדֵהוּ וְרוֹאֶה תְּאֵנָה שֶׁבִּכְּרָה, אֶשְׁכּוֹל שֶׁבִּכַּר, רִמּוֹן שֶׁבִּכַּר--קוֹשְׁרָן בִּגְמִי, וְאוֹמֵר הֲרֵי אֵלּוּ בִּכּוּרִים; וְהֶן נַעֲשִׂים בִּכּוּרִים בַּמְּחֻבָּר, מִשֶּׁקָּרָא לָהֶם שֵׁם, וְאַף עַל פִּי שֶׁעֲדַיִן לֹא בָשְׁלוּ כָּל צָרְכָּן.&nbsp; וּמִשֶּׁיִּגָּמְרוּ וְיִתְלֹשׁ אוֹתָן מִן הַקַּרְקָע, אֵינוּ צָרִיךְ לַחְזֹר וְלִקְרוֹת לָהֶם שֵׁם.</p>

<p><b>ב,יח</b>&nbsp;&nbsp;לֹא הִפְרִישָׁן בַּמְּחֻבָּר, וְלֹא קָרָא לָהֶם שֵׁם, וְתָלַשׁ אֶת הַפֵּרוֹת--הֲרֵי זֶה מַפְרִישׁ אַחַר שֶׁנִּתְלְשׁוּ.&nbsp; וְאִם נִטְמְאוּ הַפֵּרוֹת כֻּלָּן, אֵינוּ מַפְרִישׁ בִּכּוּרִים בְּטֻמְאָה; אֵלָא מַפְרִישׁ מִן הַטָּהוֹר עַל הַטָּמֵא, לְכַתְּחִלָּה.&nbsp; וְאִם אֵין לוֹ פֵּרוֹת אֲחֵרוֹת לְהַפְרִישׁ מֵהֶן--יֵרָאֶה לִי שְׁאֵינוּ מַפְרִישׁ בְּטֻמְאָה, שְׁאֵין מַפְרִישִׁין לְאַבַּד.&nbsp; וְכֵן יֵרָאֶה לִי שֶׁהַבִּכּוּרִים שֶׁנִּטְמְאוּ--אֵינוּ מַסִּיק בָּהֶן הַתַּנּוּר כִּתְרוּמָה טְמֵאָה, מִפְּנֵי שְׁהֶן כְּקָדְשֵׁי מִקְדָּשׁ.</p>

<p><b>ב,יט</b>&nbsp;&nbsp;[כ] הַמַּפְרִישׁ בִּכּוּרָיו, וְנָמַקּוּ אוֹ נִבְזְזוּ אוֹ אָבְדוּ אוֹ שֶׁנִּגְנְבוּ אוֹ שֶׁנִּטְמְאוּ--חַיָּב לְהַפְרִישׁ אֲחֵרִים תַּחְתֵּיהֶם:&nbsp; שֶׁנֶּאֱמָר "תָּבִיא, בֵּית ה' אֱלֹהֶיךָ" (שמות כג,יט; שמות לד,כו)--מְלַמֵּד שְׁהוּא חַיָּב בְּאַחְרָיוּתָן, עַד שֶׁיְּבִיאֵם לְהַר הַבַּיִת.</p>

<p><b>ב,כ</b>&nbsp;&nbsp;[כא] הַמַּפְרִישׁ בִּכּוּרָיו לְהַעֲלוֹתָן בְּיָדוֹ לִירוּשָׁלַיִם, לֹא יְשַׁלְּחֵם בְּיַד שָׁלִיחַ; וְאִם לְקָטָן מִכַּתְּחִלָּה עַל מְנַת לְשַׁלְּחָם בְּיַד שָׁלִיחַ, הֲרֵי זֶה מֻתָּר לְשַׁלְּחָם.
<br>&nbsp;</p>

<h2>הִלְכּוֹת בִּכּוּרִים פֵּרֶק ג</h2>

<p><b>ג,א</b>&nbsp;&nbsp;הַבִּכּוּרִים נִתָּנִין לְאַנְשֵׁי מִשְׁמָר, וְהֶן מְחַלְּקִים אוֹתָן בֵּינֵיהֶן כְּקָדְשֵׁי הַמִּקְדָּשׁ.&nbsp; וּכְבָר בֵּאַרְנוּ, שְׁהֶן קְרוּיִין תְּרוּמָה; וּלְפִיכָּךְ זָר שֶׁאָכַל בִּכּוּרִים בְּכָל מָקוֹם, חַיָּב מִיתָה בִּידֵי שָׁמַיִם--וְהוּא שֶׁיֹּאכַל אוֹתָן, מֵאַחַר שֶׁנִּכְנְסוּ לְחוֹמַת יְרוּשָׁלַיִם.</p>

<p><b>ג,ב</b>&nbsp;&nbsp;הָיוּ מִקְצָתָן בִּפְנִים, וּמִקְצָתָן בַּחוּץ--זֶה שֶׁבִּפְנִים, חַיָּבִין עָלָיו מִיתָה; וַהֲרֵי הוּא הֶקְדֵּשׁ לְכָל דְּבָרָיו.&nbsp; וְזֶה שֶׁבַּחוּץ, הֲרֵי הוּא כַּחֻלִּין לְכָל דְּבָרָיו.</p>

<p><b>ג,ג</b>&nbsp;&nbsp;כּוֹהֵן שֶׁאָכַל בִּכּוּרִים חוּץ לִירוּשָׁלַיִם, מֵאַחַר שֶׁנִּכְנְסוּ לִפְנִים מִן הַחוֹמָה--לוֹקֶה מִן הַתּוֹרָה:&nbsp; שֶׁנֶּאֱמָר "לֹא-תוּכַל לֶאֱכֹל בִּשְׁעָרֶיךָ .&nbsp;.&nbsp;. וּתְרוּמַת יָדֶךָ" (דברים יב,יז), וְהֶם הַבִּכּוּרִים כְּמוֹ שֶׁבֵּאַרְנוּ בְּהִלְכּוֹת תְּרוּמָה.</p>

<p><b>ג,ד</b>&nbsp;&nbsp;וְכֵן אִם אֲכָלָן הַכּוֹהֵן בִּירוּשָׁלַיִם, קֹדֶם הַנָּחָה בָּעֲזָרָה--לוֹקֶה מִן הַתּוֹרָה, כְּמִי שֶׁאֲכָלָן בַּחוּץ:&nbsp; לְפִי שְׁהֶן טְעוּנִין הַנָּחָה בָּעֲזָרָה, שֶׁנֶּאֱמָר "וְהִנַּחְתּוֹ, לִפְנֵי מִזְבֵּחַ ה' אֱלֹהֶיךָ" (ראה דברים כו,י).&nbsp; [ד] וּמִשֶּׁמַּנִּיחָן הַמֵּבִיא אוֹתָן בָּעֲזָרָה--הֻתְּרוּ לַכּוֹהֵן, וְאַף עַל פִּי שֶׁעֲדַיִן לֹא הִתְוַדָּה עֲלֵיהֶן:&nbsp; שְׁאֵין הַקְּרִיאָה מְעַכֶּבֶת אֲכִילָתָן.&nbsp; וּבִכּוּרִים שֶׁיָּצְאוּ חוּץ לִמְחִצָּתָן וְחָזְרוּ, מֻתָּרִין בַּאֲכִילָה.</p>

<p><b>ג,ה</b>&nbsp;&nbsp;אֲכִילַת בִּכּוּרִים, כַּאֲכִילַת תְּרוּמָה לְכָל דָּבָר.&nbsp; וְיָתֵר בַּבִּכּוּרִים--שְׁהֶן אֲסוּרִין לְאוֹנֵן, וּטְעוּנִין הֲבָאַת מָקוֹם; וְכוֹהֵן טָהוֹר שֶׁאָכַל בִּכּוּרִים טְמֵאִים--לוֹקֶה, כְּשֵׁם שֶׁלּוֹקֶה יִשְׂרָאֵל טָהוֹר שֶׁאָכַל מַעֲשֵׁר שֵׁנִי שֶׁנִּטְמָא:&nbsp; מַה שְׁאֵין כָּאן בַּתְּרוּמָה.</p>

<p><b>ג,ו</b>&nbsp;&nbsp;וּמְנַיִן שֶׁהַבִּכּוּרִים אֲסוּרִין לְאוֹנֵן:&nbsp; שֶׁהֲרֵי נֶאֱמָר בָּהֶן "וְשָׂמַחְתָּ בְכָל-הַטּוֹב" (דברים כו,יא)--מִכְּלַל שְׁהוּא חַיָּב לְאָכְלָן בְּשִׂמְחָה, לֹא בַּאֲנִינוּת.&nbsp; וְהָאוֹכְלָן בַּאֲנִינוּת, מַכִּין אוֹתוֹ מַכַּת מַרְדּוּת.</p>

<p><b>ג,ז</b>&nbsp;&nbsp;הַבִּכּוּרִים טְעוּנִין כְּלִי, שֶׁנֶּאֱמָר "וְשַׂמְתָּ בַטֶּנֶא" (דברים כו,ב); וּמִצְוָה מִן הַמֻּבְחָר, לְהָבִיא כָּל מִין וּמִין בִּכְלִי בִּפְנֵי עַצְמוֹ.&nbsp; וְאִם הֵבִיא בִּכְלִי אֶחָד, יָצָא:&nbsp; וְלֹא יְבִיאֵם בְּעִרְבּוּב--אֵלָא שְׂעוֹרִים מִלְּמַטָּה, וְחִטִּים עַל גַּבֵּיהֶן, וְזֵיתִים עַל גַּבֵּיהֶן, וּתְמָרִים עַל גַּבֵּיהֶן, וְרִמּוֹנִים עַל גַּבֵּיהֶן, וּתְאֵנִים לְמַעְלָה מִן הַכֹּל; וְיִהְיֶה דָּבָר אַחֵר מַפְסִיק בֵּין מִין וּמִין, כְּגוֹן הַוְצִין וְחֵלֶף, אוֹ עַלִּין וְכַיּוֹצֶא בָּהֶן.&nbsp; וּמַקִּיף לַתְּאֵנִים, אֶשְׁכּוֹלוֹת שֶׁלַּעֲנָבִים מִבַּחוּץ.</p>

<p><b>ג,ח</b>&nbsp;&nbsp;הֱבִיאָם בִּכְלִי מַתְּכוֹת--נוֹטֵל הַכּוֹהֵן הַבִּכּוּרִים, וְחוֹזֵר הַכְּלִי לִבְעָלָיו.&nbsp; וְאִם הֱבִיאָם בְּסַלִּים שֶׁלַּעֲרָבָה וְחֵלֶף וְכַיּוֹצֶא בָּהֶן, הֲרֵי הַבִּכּוּרִים וְהַסַּלִּים לַכּוֹהֲנִים; וְאִם נִטְמְאוּ הַבִּכּוּרִים, אֵין הַסַּלִּים לַכּוֹהֲנִים.</p>

<p><b>ג,ט</b>&nbsp;&nbsp;כְּשֶׁהָיוּ מְבִיאִין אֶת הַבִּכּוּרִים, הָיוּ מְבִיאִין בְּיָדָם תּוֹרִין וּבְנֵי יוֹנָה; וְכֵן הָיוּ תּוֹלִין מִצִּדֵּי הַסַּלִּים תּוֹרִין וּבְנֵי יוֹנָה, כְּדֵי לְעַטַּר אֶת הַבִּכּוּרִים.&nbsp; אֵלּוּ שֶׁעִם הַסַּלִּים, הָיוּ קְרֵבִים עוֹלוֹת; וְאֵלּוּ שֶׁבִּידֵיהֶן, הָיוּ נִתָּנִין לַכּוֹהֲנִים.</p>

<p><b>ג,י</b>&nbsp;&nbsp;מִצְוַת עֲשֵׂה לְהִתְוַדּוֹת עַל הַבִּכּוּרִים בַּמִּקְדָּשׁ, בְּשָׁעָה שֶׁמְּבִיאָם--מַתְחִיל וְקוֹרֶא "הִגַּדְתִּי הַיּוֹם לַה' אֱלֹהֶיךָ, כִּי-בָאתִי אֶל-הָאָרֶץ, אֲשֶׁר נִשְׁבַּע ה' לַאֲבֹתֵינוּ .&nbsp;.&nbsp;." (דברים כו,ג), "אֲרַמִּי אֹבֵד אָבִי .&nbsp;.&nbsp;." (דברים כו,ה) עַד שֶׁגּוֹמֵר כָּל הַפָּרָשָׁה, עַד "אֲשֶׁר-נָתַתָּה לִּי, ה'" (דברים כו,י).&nbsp; וְאֵין קוֹרִין אוֹתָהּ אֵלָא בִּלְשׁוֹן הַקֹּדֶשׁ--שֶׁנֶּאֱמָר "וְעָנִיתָ וְאָמַרְתָּ" (דברים כו,ה), בַּלָּשׁוֹן הַזֹּאת.</p>

<p><b>ג,יא</b>&nbsp;&nbsp;בָּרִאשׁוֹנָה, כָּל מִי שֶׁהָיָה יוֹדֵעַ לִקְרוֹת, קוֹרֶא; וְכָל מִי שְׁאֵינוּ יוֹדֵעַ לִקְרוֹת, מַקְרִין אוֹתוֹ:&nbsp; נִמְנְעוּ אֵלּוּ שְׁאֵין יוֹדְעִין לִקְרוֹת מִלְּהָבִיא, כְּדֵי שֶׁלֹּא יִכָּלְמוּ.&nbsp; הִתְקִינוּ בֵּית דִּין שֶׁיִּהְיוּ מַקְרִין אֶת מִי שְׁהוּא יוֹדֵעַ, כְּמִי שְׁאֵינוּ יוֹדֵעַ.</p>

<p><b>ג,יב</b>&nbsp;&nbsp;הַמֵּבִיא אֶת הַבִּכּוּרִים--יֵשׁ לוֹ רְשׁוּת לִתְּנָם לְעַבְדּוֹ וּקְרוֹבוֹ בְּכָל הַדֶּרֶךְ, עַד שֶׁמַּגִּיעַ לְהַר הַבַּיִת.&nbsp; הִגִּיעַ לְהַר הַבַּיִת--נוֹטֵל הַסַּל עַל כְּתֵפוֹ הוּא בְּעַצְמוֹ, וְאַפִלּוּ הָיָה מֶלֶךְ גָּדוֹל בְּיִשְׂרָאֵל; וְנִכְנָס עַד שֶׁמַּגִּיעַ לָעֲזָרָה, וְקוֹרֶא וְעוֹדֵהוּ הַסַּל עַל כְּתֵפוֹ, "הִגַּדְתִּי הַיּוֹם לַה' אֱלֹהֶיךָ, כִּי-בָאתִי אֶל-הָאָרֶץ, אֲשֶׁר נִשְׁבַּע ה' .&nbsp;.&nbsp;." (דברים כו,ג).&nbsp; וּמוֹרִיד הַסַּל מֵעַל כְּתֵפוֹ, וְאוֹחֵז בִּשְׂפָתָיו; וְהַכּוֹהֵן מַנִּיחַ אֶת יָדָיו תַּחְתָּיו וּמֵנִיף, וְקוֹרֶא "אֲרַמִּי אֹבֵד אָבִי, וַיֵּרֶד מִצְרַיְמָה .&nbsp;.&nbsp;." (דברים כו,ה) עַד שֶׁגּוֹמֵר.&nbsp; וּמַנִּיחוֹ בְּצַד הַמִּזְבֵּחַ בְּקֶרֶן דְּרוֹמִית מַעְרָבִית, בִּדְרוֹמָהּ שֶׁלַּקֶּרֶן; וְיִשְׁתַּחֲוֶה, וְיֵצֵא.</p>

<p><b>ג,יג</b>&nbsp;&nbsp;וּמְנַיִן שֶׁהַבִּכּוּרִים טְעוּנִין תְּנוּפָה--שֶׁנֶּאֱמָר "וְלָקַח הַכֹּהֵן הַטֶּנֶא, מִיָּדֶךָ" (דברים כו,ד), לְרַבּוֹת הַבִּכּוּרִים לִתְנוּפָה.&nbsp; וּכְשֵׁם שֶׁטְּעוּנִין תְּנוּפָה, כָּךְ טְעוּנִין קָרְבַּן שְׁלָמִים וְשִׁיר:&nbsp; שֶׁנֶּאֱמָר בָּהֶן "וְשָׂמַחְתָּ בְכָל-הַטּוֹב" (דברים כו,יא), וּלְהַלָּן הוּא אוֹמֵר בָּרְגָלִים "וְשָׂמַחְתָּ, בְּחַגֶּךָ" (דברים טז,יד)--מַה שִׂמְחַת הֶחָג בִּשְׁלָמִים, אַף כָּאן בִּשְׁלָמִים.&nbsp; וְאֵין הַקָּרְבָּן מְעַכֵּב.&nbsp; [יג] וְאֵימָתַי קוֹרְאִין בַּשִּׁיר עֲלֵיהֶן--כְּשֶׁיַּגִּיעַ לָעֲזָרָה, מַתְחִילִין הָיוּ הַלְּוִיִּים וְקוֹרְאִין "אֲרוֹמִמְךָ ה', כִּי דִלִּיתָנִי" (תהילים ל,ב).</p>

<p><b>ג,יד</b>&nbsp;&nbsp;הַבִּכּוּרִים טְעוּנִין לִינָה.&nbsp; כֵּיצַד:&nbsp; הֵבִיא בִּכּוּרָיו לַמִּקְדָּשׁ, וְקָרָא, וְהִקְרִיב שְׁלָמָיו--לֹא יֵצֵא בְּאוֹתוֹ הַיּוֹם מִירוּשָׁלַיִם, לַחְזֹר לִמְקוֹמוֹ; אֵלָא יָלִין שָׁם וְיַחְזֹר לְמָחָר לְעִירוֹ, שֶׁנֶּאֱמָר "וּפָנִיתָ בַבֹּקֶר, וְהָלַכְתָּ לְאֹהָלֶיךָ" (דברים טז,ז)--כָּל פּוֹנוֹת שֶׁאַתָּה פּוֹנֶה מִן הַמִּקְדָּשׁ כְּשֶׁתָּבוֹא לוֹ, לֹא יִהְיוּ אֵלָא בַּבֹּקֶר.</p>

<p><b>ג,טו</b>&nbsp;&nbsp;נִמְצֵאתָ אוֹמֵר, שֶׁהַבִּכּוּרִים טְעוּנִין שִׁבְעָה דְּבָרִים--הֲבָאַת מָקוֹם, בִּכְלִי, וּקְרִיאָה, וְקָרְבָּן, וְשִׁיר, וּתְנוּפָה, וְלִינָה שָׁם בִּירוּשָׁלַיִם.
<br>&nbsp;</p>

<h2>הִלְכּוֹת בִּכּוּרִים פֵּרֶק ד</h2>

<p><b>ד,א</b>&nbsp;&nbsp;כָּל הַמֵּבִיא בִּכּוּרִים, טָעוּן קָרְבָּן וְשִׁיר וּתְנוּפָה וְלִינָה; אֲבָל הַוִּדּוּי אֵינוּ שׁוֹוֶה בַּכֹּל--לְפִי שֶׁיֵּשׁ שֶׁחַיָּבִין לְהָבִיא בִּכּוּרִים, וְאֵינָן קוֹרְאִין עֲלֵיהֶם.&nbsp; [ב] וְאֵלּוּ מְבִיאִין, וְלֹא קוֹרְאִין:&nbsp; הָאִשָּׁה; וְהַטֻּמְטוֹם וְהָאַנְדְּרֻגִּינוֹס--לְפִי שְׁהֶן סְפֵק אִשָּׁה, וְאֵין יְכוּלִין לוֹמַר "אֲשֶׁר-נָתַתָּה לִּי, ה'" (דברים כו,י).</p>

<p><b>ד,ב</b>&nbsp;&nbsp;וְכֵן הָאַפְטְרוּפִין וְהָעֶבֶד וְהַשָּׁלִיחַ אֵינָן קוֹרְאִין, לְפִי שְׁאֵינָן יְכוּלִין לוֹמַר "אֲשֶׁר-נָתַתָּה לִּי, ה'" (דברים כו,י).&nbsp; [ג] אֲבָל הַגֵּר מֵבִיא וְקוֹרֶא--לְפִי שֶׁנֶּאֱמָר לְאַבְרָהָם "אַב-הֲמוֹן גּוֹיִם נְתַתִּיךָ" (בראשית יז,ה), הֲרֵי הוּא אָב כָּל הָעוֹלָם כֻּלּוֹ שֶׁנִּכְנָסִין תַּחַת כַּנְפֵי הַשְּׁכִינָה, וּלְאַבְרָהָם הָיְתָה הַשְּׁבוּעָה תְּחִלָּה, שֶׁיִּירְשׁוּ בָּנָיו אֶת הָאָרֶץ.&nbsp; וְכֵן כּוֹהֲנִים וּלְוִיִּים מְבִיאִין וְקוֹרְאִין, מִפְּנֵי שֶׁיֵּשׁ לָהֶן עָרֵי מִגְרָשׁ.</p>

<p><b>ד,ג</b>&nbsp;&nbsp;[ד] הַקּוֹנֶה שְׁנֵי אִילָנוֹת בְּתוֹךְ שֶׁלַּחֲבֵרוֹ--מֵבִיא וְאֵינוּ קוֹרֶא, לְפִי שֶׁהַדָּבָר סְפֵק אִם יֵשׁ לוֹ קַרְקָע אוֹ אֵין לוֹ.&nbsp; וְכֵיצַד עוֹשֶׂה:&nbsp; מַקְדִּישׁ אוֹתָם תְּחִלָּה לְבֶדֶק הַבַּיִת--מִפְּנֵי שְׁהֶן סְפֵק חֻלִּין, וְאֵין מַכְנִיסִין חֻלִּין לָעֲזָרָה; וְהַכּוֹהֵן פּוֹדֶה אוֹתָן מִיַּד הַהֶקְדֵּשׁ, וְאַחַר כָּךְ אוֹכְלָן.&nbsp; וּמַפְרִישׁ מֵהֶן תְּרוּמָה וּמַעַשְׂרוֹת, מִפְּנֵי שְׁהֶן סְפֵק חֻלִּין; וְנוֹתֵן מַעַשְׂרוֹת שֶׁלָּהֶן לַכּוֹהֲנִים, שֶׁמֶּא בִּכּוּרִים הֶם וַאֲסוּרִין לַזָּרִים.&nbsp; וְאֵינוּ מֵבִיא אוֹתָן בְּעַצְמוֹ, אֵלָא מְשַׁלֵּחַ אוֹתָן בְּיַד שָׁלִיחַ--כְּדֵי שֶׁלֹּא תְעַכַּב אוֹתָן הַקְּרִיאָה מִלְּאָכְלָן:&nbsp; שֶׁכָּל שְׁאֵינוּ רָאוּי לַקְּרִיאָה מִפְּנֵי הַסָּפֵק, הַקְּרִיאָה מְעַכֶּבֶת בּוֹ.</p>

<p><b>ד,ד</b>&nbsp;&nbsp;[ה] הִפְרִישׁ בִּכּוּרָיו, וּמָכַר אֶת שָׂדֵהוּ--מֵבִיא וְאֵינוּ קוֹרֶא:&nbsp; שְׁאֵינוּ יָכוֹל לוֹמַר "אֲשֶׁר-נָתַתָּה לִּי, ה'" (דברים כו,י), שֶׁהֲרֵי אֵין לוֹ.&nbsp; וְהַלּוֹקֵחַ אֵינוּ חַיָּב לְהַפְרִישׁ בִּכּוּרִים אֲחֵרִים מֵאוֹתוֹ הַמִּין, שֶׁכְּבָר הִפְרִישׁ מִמֶּנּוּ מוֹכֵר; וְאִם הִפְרִישׁ, מֵבִיא וְאֵינוּ קוֹרֶא.&nbsp; אֲבָל מִמִּין אַחֵר, מַפְרִישׁ וּמֵבִיא וְקוֹרֶא.</p>

<p><b>ד,ה</b>&nbsp;&nbsp;[ו] הַמּוֹכֵר אֶת שָׂדֵהוּ לְפֵרוֹת--הַלּוֹקֵחַ מֵבִיא וְאֵינוּ קוֹרֶא, שֶׁקִּנְיַן הַפֵּרוֹת אֵינוּ כְּקִנְיַן הַגּוּף.&nbsp; אֲבָל מֵבִיא אָדָם מִנִּכְסֵי אִשְׁתּוֹ בִּכּוּרִים, וְקוֹרֶא--אַף עַל פִּי שְׁאֵין לוֹ גּוּף הַקַּרְקָע, שֶׁנֶּאֱמָר בָּהֶן "אֲשֶׁר נָתַן-לְךָ ה' אֱלֹהֶיךָ--וּלְבֵיתֶךָ" (דברים כו,יא):&nbsp; אַף עַל פִּי שֶׁמֵּתָה אִשְׁתּוֹ אַחַר שֶׁהִפְרִישׁ, וְהוּא בַּדֶּרֶךְ--מֵבִיא וְקוֹרֶא.</p>

<p><b>ד,ו</b>&nbsp;&nbsp;[ז] הַמּוֹכֵר שָׂדֵהוּ אוֹ שֶׁמָּכַר אִילָנוֹת וְקַרְקָעָן, בִּזְמָן שֶׁהַיּוֹבֵל נוֹהֵג--הֲרֵי זֶה מֵבִיא וְקוֹרֶא בְּיוֹבֵל רִאשׁוֹן בִּלְבָד, שֶׁעֲדַיִן לֹא סָמְכָה דַּעְתּוֹ שֶׁלַּמּוֹכֵר שֶׁתַּחְזֹר לוֹ הַקַּרְקָע; אֲבָל אִם חָזַר וּמְכָרָהּ בְּיוֹבֵל שֵׁנִי, הֲרֵי זֶה מֵבִיא וְאֵינוּ קוֹרֶא--שֶׁכְּבָר סָמְכָה דַּעְתּוֹ שְׁאֵין לוֹ אֵלָא הַפֵּרוֹת, וְקִנְיַן פֵּרוֹת אֵינוּ כְּקִנְיַן הַגּוּף.</p>

<p><b>ד,ז</b>&nbsp;&nbsp;[ח] הִפְרִישׁ בִּכּוּרִים וְחָלָה, וַהֲרֵי הוּא מְסֻכָּן--זֶה שֶׁרָאוּי לְיָרְשׁוֹ מֵבִיא, וְאֵינוּ קוֹרֶא.&nbsp; הִפְרִישׁ בִּכּוּרָיו, וְשִׁלְּחָן בְּיַד אַחֵר, וּמֵת הַשָּׁלִיחַ בַּדֶּרֶךְ--אַף עַל פִּי שֶׁחָזַר הוּא וֶהֱבִיאָן, אֵינוּ קוֹרֶא:&nbsp; שֶׁנֶּאֱמָר "וְלָקַחְתָּ .&nbsp;.&nbsp;. וּבָאתָ" (דברים כו,ב-ג), עַד שֶׁתִּהְיֶה לְקִיחָה וַהֲבָאָה כְּאֶחָד.</p>

<p><b>ד,ח</b>&nbsp;&nbsp;[ט] הִפְרִישׁ בִּכּוּרָיו, וְאָבְדוּ קֹדֶם שֶׁיַּגִּיעַ לְהַר הַבַּיִת, וְהִפְרִישׁ אֲחֵרִים תַּחְתֵּיהֶם--מֵבִיא הַשְּׁנִיִּים, וְאֵינוּ קוֹרֶא:&nbsp; לְפִי שְׁאֵינוּ יָכוֹל לוֹמַר "אֶת-רֵאשִׁית כָּל-פְּרִי הָאֲדָמָה" (ראה דברים כו,ב; דברים כו,י), לְפִי שְׁאֵינָן רֵאשִׁית.&nbsp; וְאֵלּוּ הַשְּׁנִיִּים, אֵין חַיָּבִים עֲלֵיהֶן חֹמֶשׁ כַּבִּכּוּרִים.&nbsp; [י] הֵבִיא בִּכּוּרָיו, וְנִטְמְאוּ בָּעֲזָרָה--נוֹפֵץ אוֹתָם שָׁם, וְאֵינוּ קוֹרֶא.</p>

<p><b>ד,ט</b>&nbsp;&nbsp;[יא] הֵבִיא בִּכּוּרָיו מֵאַחַד מִן הַמִּינִים, וְקָרָא, וְחָזַר וְהֵבִיא בִּכּוּרִים מִמִּין אַחֵר--אֵינוּ קוֹרֶא עֲלֵיהֶן:&nbsp; שֶׁנֶּאֱמָר "הִגַּדְתִּי הַיּוֹם לַה' אֱלֹהֶיךָ" (דברים כו,ג)--פַּעַם אַחַת בַּשָּׁנָה הוּא מַגִּיד, וְאֵינוּ מַגִּיד וְחוֹזֵר וּמַגִּיד בְּשָׁנָה אַחַת.</p>

<p><b>ד,י</b>&nbsp;&nbsp;[יב] הִפְרִישׁ בִּכּוּרָיו, וְיָבַשׁ הַמַּעְיָן, אוֹ שֶׁנִּקְצַץ הָאִילָן--מֵבִיא וְאֵינוּ קוֹרֶא:&nbsp; לְפִי שֶׁזֶּה כְּמִי שְׁאֵין לוֹ קַרְקָע, שֶׁהֲרֵי אָבְדָה.&nbsp; [יג] הַמֵּבִיא בִּכּוּרִים מֵאַחַר חַג הַסֻּכּוֹת, וְעַד חֲנֻכָּה--אַף עַל פִּי שֶׁהִפְרִישָׁן קֹדֶם הֶחָג, מֵבִיא וְאֵינוּ קוֹרֶא:&nbsp; שֶׁנֶּאֱמָר "וְשָׂמַחְתָּ בְכָל-הַטּוֹב" (דברים כו,יא), וְאֵין קְרִיאָה אֵלָא בְּשָׁעַת שִׂמְחָה מֵחַג הַשָּׁבוּעוֹת וְעַד סוֹף חַג הַסֻּכּוֹת.&nbsp; וּשְׁאָר כָּל הַמְּבִיאִין חוּץ מֵאֵלּוּ--מְבִיאִין, וְקוֹרְאִין.</p>

<p><b>ד,יא</b>&nbsp;&nbsp;[יד] הַבִּכּוּרִים, וְהַתְּרוּמוֹת, וְהַחַלָּה, וְהַקֶּרֶן וְהַחֹמֶשׁ, וּמַתְּנוֹת בְּהֵמָה--הֶם נִכְסֵי הַכּוֹהֵן; יֵשׁ לוֹ לִקְנוֹת מֵהֶן עֲבָדִים וְקַרְקָעוֹת וּבְהֵמָה טְמֵאָה, וּבַעַל חוֹב נוֹטְלָן בְּחוֹבוֹ, וְהָאִשָּׁה בִּכְתֻבָּתָהּ, וְקוֹנֶה בָּהֶן סֵפֶר תּוֹרָה:&nbsp; [טו] אַף עַל פִּי שֶׁהַבִּכּוּרִים וְהַתְּרוּמוֹת, אֲסוּרִין לְהֵאָכֵל לַזָּרִים.</p>

<p><b>ד,יב</b>&nbsp;&nbsp;אַף עַל פִּי שֶׁהַבִּכּוּרִים עוֹלִין בְּאֶחָד וּמֵאָה, כִּתְרוּמָה--אִם נִתְעָרְבוּ בְּחֻלִּין בִּירוּשָׁלַיִם, אוֹסְרִין בְּכָל שְׁהֶן בְּמִינָם כְּמַעֲשֵׂר שֵׁנִי:&nbsp; שְׁהוּא מְקוֹם אֲכִילָתָן, עָשׂוּ אוֹתָן כְּדָבָר שֶׁיֵּשׁ לוֹ מַתִּירִין.&nbsp; וְאַף עַל פִּי שֶׁהַבִּכּוּרִים אֲסוּרִין לַזָּרִים, אַף בִּירוּשָׁלַיִם--הֲרֵי הֶן אוֹסְרִין בְּכָל שְׁהֶן.&nbsp; אַפִלּוּ זָרַע הַבִּכּוּרִים, אַחַר שֶׁנִּכְנְסוּ לִירוּשָׁלַיִם--הֲרֵי הַגִּדּוּלִין אֲסוּרִין; וְאוֹסְרִין בְּכָל שְׁהֶן, אִם נִתְעָרְבוּ בִּירוּשָׁלַיִם.&nbsp; אֲבָל הַזּוֹרֵעַ בִּכּוּרִים, קֹדֶם שֶׁיִּכָּנְסוּ לִירוּשָׁלַיִם--הַגִּדּוּלִין חֻלִּין.</p>

<p><b>ד,יג</b>&nbsp;&nbsp;[טז] כֵּיצַד מַעֲלִין אֶת הַבִּכּוּרִים:&nbsp; כָּל הָעֲיָרוֹת שֶׁבַּמַּעְמָד, מִתְכַּנְּסוֹת לְעִירוֹ שֶׁלַּמַּעְמָד, כְּדֵי שֶׁלֹּא יַעֲלוּ יְחִידִים, שֶׁנֶּאֱמָר "בְּרָב-עָם הַדְרַת-מֶלֶךְ" (משלי יד,כח).&nbsp; וּבָאִים וְלָנִים בִּרְחוֹבָהּ שֶׁלָּעִיר, וְלֹא יִכָּנְסוּ לַבָּתִּים--מִפְּנֵי אֹהֶל הַטֻּמְאָה; וּבַשַּׁחַר הַמְּמֻנֶּה אוֹמֵר, "קוּמוּ וְנַעֲלֶה צִיּוֹן, אֶל-ה' אֱלֹהֵינוּ" (ירמיהו לא,ה).</p>

<p><b>ד,יד</b>&nbsp;&nbsp;וְהַשּׁוֹר הוֹלֵךְ לִפְנֵיהֶם, וּקְרָנָיו מְצֻפּוֹת זָהָב; וַעֲטָרָה שֶׁלְּזַיִת בְּרֹאשׁוֹ, לְהוֹדִיעַ שֶׁהַבִּכּוּרִים מִשִּׁבְעַת הַמִּינִין.&nbsp; וְהֶחָלִיל מַכֶּה לִפְנֵיהֶם, עַד שְׁהֶם מַגִּיעִין קָרוֹב לִירוּשָׁלַיִם.&nbsp; וְהֶם הוֹלְכִין בְּכָל הַדֶּרֶךְ, וְקוֹרְאִין "שָׂמַחְתִּי, בְּאֹמְרִים לִי--בֵּית ה' נֵלֵךְ" (תהילים קכב,א); וְלֹא הָיוּ מְהַלְּכִין כָּל הַיּוֹם, אֵלָא שְׁתֵּי יָדוֹת בִּלְבָד.</p>

<p><b>ד,טו</b>&nbsp;&nbsp;הִגִּיעוּ קָרוֹב לִירוּשָׁלַיִם, שָׁלְחוּ לִפְנֵיהֶם שְׁלוּחִין לְהוֹדִיעַ לְאַנְשֵׁי יְרוּשָׁלַיִם.&nbsp; וְעִטְּרוּ אֶת בִּכּוּרֵיהֶם, וּפִרְכְּסוּ אוֹתָן; וְאִם הָיָה לָהֶם לַח וְיָבֵשׁ, מַרְאִין אֶת הַלַּח מִלְמַעְלָה.&nbsp; וְהַפָּחוֹת וְהַסְּגָנִים וְהַגִּזְבָּרִים, יוֹצְאִין לִקְרָאתָן מִירוּשָׁלַיִם--לְפִי הַבָּאִים הֶם יוֹצְאִין:&nbsp; אִם בָּאוּ אֲנָשִׁים הַרְבֵּה, יוֹצְאִין לִקְרָאתָן רַבִּים; וְאִם מְעַט, מְעַט.&nbsp; וּכְשֶׁיִּכָּנְסוּ כֻּלָּן בְּשַׁעֲרֵי יְרוּשָׁלַיִם, יַתְחִילוּ לִקְרוֹת "עֹמְדוֹת, הָיוּ רַגְלֵינוּ--בִּשְׁעָרַיִךְ, יְרוּשָׁלִָם" (תהילים קכב,ב).</p>

<p><b>ד,טז</b>&nbsp;&nbsp;[יז] כָּל בַּעֲלֵי אֻמָּנִיּוֹת שֶׁבִּירוּשָׁלַיִם, עוֹמְדִין לִפְנֵיהֶן וְשׁוֹאֲלִין בִּשְׁלוֹמָן, אַחֵינוּ אַנְשֵׁי מָקוֹם פְּלוֹנִי, בָּאתֶם בְּשָׁלוֹם; וְהֶם מְהַלְּכִין בְּתוֹךְ יְרוּשָׁלַיִם, וְהֶחָלִיל מַכֶּה לִפְנֵיהֶם עַד שְׁהֶם מַגִּיעִין לְהַר הַבַּיִת.</p>

<p><b>ד,יז</b>&nbsp;&nbsp;הִגִּיעוּ לְהַר הַבַּיִת, נָטַל כָּל אֶחָד וְאֶחָד סַלּוֹ עַל כְּתֵפוֹ וְאוֹמְרִין "הַלְלוּ-יָהּ:&nbsp; הַלְלוּ-אֵל בְּקָדְשׁוֹ .&nbsp;.&nbsp;." (תהילים קנ,א) עַד "כֹּל הַנְּשָׁמָה, תְּהַלֵּל יָהּ:&nbsp; הַלְלוּ-יָהּ" (תהילים קנ,ו); וְהֶם מְהַלְּכִין בְּהַר הַבַּיִת, וְקוֹרְאִין עַד שֶׁמַּגִּיעִין לָעֲזָרָה.&nbsp; הִגִּיעוּ לָעֲזָרָה, דִּבְּרוּ הַלְּוִיִּים בַּשִּׁיר "אֲרוֹמִמְךָ ה', כִּי דִלִּיתָנִי .&nbsp;.&nbsp;." (תהילים ל,ב).
<br>&nbsp;</p>

<h2>הִלְכּוֹת בִּכּוּרִים פֵּרֶק ה</h2>

<p><b>ה,א</b>&nbsp;&nbsp;מִצְוַת עֲשֵׂה לְהַפְרִישׁ תְּרוּמָה מִן הָעִיסָה לַכּוֹהֵן, שֶׁנֶּאֱמָר "רֵאשִׁית, עֲרִסֹתֵכֶם--חַלָּה, תָּרִימוּ תְרוּמָה" (במדבר טו,כ).&nbsp; וְרֵאשִׁית זוֹ, אֵין לָהּ שֵׁעוּר מִן הַתּוֹרָה--אַפִלּוּ הִפְרִישׁ כַּשְּׂעוֹרָה, פָּטַר אֶת הָעִיסָה; וְהָעוֹשֶׂה כָּל עִיסָתוֹ חַלָּה, לֹא עָשָׂה כְּלוּם--עַד שֶׁיְּשַׁיַּר מִקְצָת.</p>

<p><b>ה,ב</b>&nbsp;&nbsp;וּמִדִּבְרֵי סוֹפְרִים שֶׁמַּפְרִישִׁין אֶחָד מֵעֶשְׂרִים וְאַרְבָּעָה מִן הָעִיסָה, כְּדֵי שֶׁיִּהְיֶה בָּהּ כְּדֵי מַתָּנָה לַכּוֹהֵן--שֶׁנֶּאֱמָר "תִּתֶּן-לוֹ" (דברים יח,ד), תֵּן לוֹ דָּבָר הָרָאוּי לִתְּנוֹ מַתָּנָה.&nbsp; וְהַנַּחְתּוֹם הָעוֹשֶׂה לִמְכֹּר בַּשּׁוּק, מַפְרִישׁ אֶחָד מֵאַרְבָּעִים וּשְׁמוֹנָה--לְפִי שֶׁעִיסָתוֹ מְרֻבָּה, יֵשׁ בְּשֵׁעוּר זֶה כְּדֵי מַתָּנָה.</p>

<p><b>ה,ג</b>&nbsp;&nbsp;הָעוֹשֶׂה עִיסָה לְמִשְׁתֵּה בְּנוֹ--אַף עַל פִּי שְׁהִיא מְרֻבָּה--מַפְרִישׁ אֶחָד מֵעֶשְׂרִים וְאַרְבָּעָה, שֶׁלֹּא לַחְלֹק בְּעִיסַת בַּעַל הַבַּיִת.&nbsp; וְהַנַּחְתּוֹם שֶׁעָשָׂה עִיסָה קְטַנָּה--מַפְרִישׁ אֶחָד מִשְּׁמוֹנָה וְאַרְבָּעִים, שֶׁלֹּא לַחְלֹק בְּעִיסַת הַנַּחְתּוֹם.</p>

<p><b>ה,ד</b>&nbsp;&nbsp;נִטְמֵאת הָעִיסָה, בְּשׁוֹגֵג אוֹ בְּאֹנֶס--מַפְרִישׁ אֶחָד מֵאַרְבָּעִים וּשְׁמוֹנָה; וְאִם טִמְּאָהּ בְּזָדוֹן--מַפְרִישׁ אֶחָד מֵעֶשְׂרִים וְאַרְבָּעָה, כְּדֵי שֶׁלֹּא יִהְיֶה חוֹטֶא נִשְׂכָּר.&nbsp; וְחַלָּה טְמֵאָה לַכּוֹהֵן לְהַסָּקָה, כִּתְרוּמָה טְמֵאָה.</p>

<p><b>ה,ה</b>&nbsp;&nbsp;אֵין חַיָּבִין בַּחַלָּה מִן הַתּוֹרָה--אֵלָא בָּאָרֶץ בִּלְבָד, שֶׁנֶּאֱמָר "בַּאֲכָלְכֶם מִלֶּחֶם הָאָרֶץ" (במדבר טו,יט); וּבִזְמָן שֶׁכָּל יִשְׂרָאֵל שָׁם, שֶׁנֶּאֱמָר "בְּבֹאֲכֶם" (במדבר טו,יח)--בִּיאַת כֻּלְּכֶם, וְלֹא בִּיאַת מִקְצַתְכֶם.&nbsp; לְפִיכָּךְ חַלָּה בַּזְּמָן הַזֶּה, אַפִלּוּ בִּימֵי עֶזְרָא, בְּאֶרֶץ יִשְׂרָאֵל--אֵינָהּ אֵלָא מִדִּבְרֵיהֶם, כְּמוֹ שֶׁבֵּאַרְנוּ בַּתְּרוּמָה.</p>

<p><b>ה,ו</b>&nbsp;&nbsp;פֵּרוֹת חוּצָה לָאָרֶץ שֶׁנִּכְנְסוּ לָאָרֶץ, חַיָּבִין בַּחַלָּה; וּפֵרוֹת הָאָרֶץ שֶׁיָּצְאוּ לְחוּצָה לָאָרֶץ, פְּטוּרִין:&nbsp; שֶׁנֶּאֱמָר "אֲשֶׁר אֲנִי מֵבִיא אֶתְכֶם, שָׁמָּה" (במדבר טו,יח)--שָׁמָּה אַתֶּם חַיָּבִין, בֵּין עַל פֵּרוֹת הָאָרֶץ בֵּין עַל פֵּרוֹת חוּצָה לָאָרֶץ.</p>

<p><b>ה,ז</b>&nbsp;&nbsp;מַפְרִישִׁין חַלָּה בְּחוּצָה לָאָרֶץ מִדִּבְרֵי סוֹפְרִים, כְּדֵי שֶׁלֹּא תִשְׁתַּכַּח תּוֹרַת חַלָּה מִיִּשְׂרָאֵל.&nbsp; וְאֵין מְבִיאִין חַלַּת חוּצָה לָאָרֶץ לָאָרֶץ, כְּשֵׁם שְׁאֵין מְבִיאִין תְּרוּמָה וּבִכּוּרִים מִשָּׁם; וְאִם הֵבִיא--מַנִּיחַ אוֹתָהּ עַד עֶרֶב הַפֶּסַח, וְתִשָּׂרֵף כִּתְרוּמָה.</p>

<p><b>ה,ח</b>&nbsp;&nbsp;שְׁלוֹשָׁה דִּינִין לַחַלָּה, בְּשָׁלוֹשׁ אֲרָצוֹת:&nbsp; כָּל הָאָרֶץ שֶׁהִחְזִיקוּ בָּהּ עוֹלֵי בָּבֶל עַד כְּזִיב--מַפְרִישִׁין בָּהּ חַלָּה אַחַת כַּשֵּׁעוּר, וְהִיא נֶאֱכֶלֶת לַכּוֹהֲנִים.</p>

<p><b>ה,ט</b>&nbsp;&nbsp;וּשְׁאָר אֶרֶץ יִשְׂרָאֵל שֶׁהִחְזִיקוּ בָּהּ עוֹלֵי מִצְרַיִם וְלֹא הִחְזִיקוּ בָּהּ עוֹלֵי בָּבֶל, שְׁהִיא מִכְּזִיב וְעַד אֲמָנָה--מַפְרִישִׁין בָּהּ שְׁתֵּי חַלּוֹת:&nbsp; הָאַחַת נִשְׂרֶפֶת, וְהָאַחַת נֶאֱכֶלֶת.&nbsp; וּמִפְּנֵי מַה מַפְרִישִׁין בָּהּ שְׁתֵּי חַלּוֹת:&nbsp; מִפְּנֵי שֶׁהַחַלָּה הָרִאשׁוֹנָה טְמֵאָה--שֶׁהֲרֵי לֹא נִתְקַדְּשָׁה אוֹתָהּ הָאָרֶץ בִּימֵי עֶזְרָא, וּקְדֻשָּׁה רִאשׁוֹנָה בָּטְלָה מִשֶּׁגָּלוּ; וְהוֹאִיל וְהִיא אֶרֶץ יִשְׂרָאֵל--מַפְרִישִׁין בָּהּ חַלָּה אֶחָד מֵאַרְבָּעִים וּשְׁמוֹנָה, וְשׂוֹרְפִין אוֹתָהּ.</p>

<p><b>ה,י</b>&nbsp;&nbsp;וּמַפְרִישִׁין חַלָּה שְׁנִיָּה, וְנוֹתְנִין אוֹתָהּ לַכּוֹהֵן לְאָכְלָהּ--כְּדֵי שֶׁלֹּא יֹאמְרוּ, תְּרוּמָה טְהוֹרָה נִשְׂרֶפֶת:&nbsp; שֶׁהֲרֵי נִשְׂרְפָה הָרִאשׁוֹנָה, אַף עַל פִּי שֶׁלֹּא נִטְמֵאת טֻמְאָה יְדוּעָה לַכֹּל.&nbsp; וְזוֹ הַשְּׁנִיָּה, אֵין לָהּ שֵׁעוּר; אֵלָא כָּל הָרוֹצֶה, מַפְרִישׁ--מִפְּנֵי שְׁהִיא מִדִּבְרֵיהֶם.</p>

<p><b>ה,יא</b>&nbsp;&nbsp;וְכָל הָאָרֶץ שֶׁמֵּאֲמָנָה וְלַחוּץ, בֵּין בְּסוּרְיָה בֵּין בִּשְׁאָר הָאֲרָצוֹת--מַפְרִישִׁין שְׁתֵּי חַלּוֹת:&nbsp; אַחַת לִשְׂרֵפָה, כְּדֵי שֶׁלֹּא יֹאמְרוּ רָאִינוּ תְּרוּמָה טְמֵאָה נֶאֱכֶלֶת; וְאַחַת לַאֲכִילָה, כְּדֵי שֶׁלֹּא תִשְׁתַּכַּח תּוֹרַת חַלָּה מִיִּשְׂרָאֵל.&nbsp; וְהוֹאִיל וְזוֹ וְזוֹ מִדִּבְרֵיהֶם, מוּטָב לְרַבּוֹת בַּנֶּאֱכֶלֶת; לְפִיכָּךְ שֶׁלִּשְׂרֵפָה, אֵין לָהּ שֵׁעוּר אֵלָא כָּל שְׁהוּא, וְשֶׁלַּאֲכִילָה, אֶחָד מֵאַרְבָּעִים וּשְׁמוֹנָה.&nbsp; וְזוֹ שֶׁלַּאֲכִילָה, מֻתֶּרֶת לְזָבִים וּלְזָבוֹת; וְאֵין צָרִיךְ לוֹמַר לִשְׁאָר טְמֵאִים.</p>

<p><b>ה,יב</b>&nbsp;&nbsp;[ט] בַּזְּמָן הַזֶּה שְׁאֵין שָׁם עִיסָה טְהוֹרָה, מִפְּנֵי טֻמְאַת הַמֵּת--מַפְרִישִׁין חַלָּה אַחַת בְּכָל אֶרֶץ יִשְׂרָאֵל, אֶחָד מֵאַרְבָּעִים וּשְׁמוֹנָה, וְשׂוֹרְפִין אוֹתָהּ, מִפְּנֵי שְׁהִיא טְמֵאָה; וְיֵשׁ לָהּ שָׁם עִיקָר מִן הַתּוֹרָה.&nbsp; וּמִכְּזִיב עַד אֲמָנָה--מַפְרִישִׁין שְׁנִיָּה לַכּוֹהֵן לַאֲכִילָה, וְאֵין לָהּ שֵׁעוּר:&nbsp; כְּשֶׁהָיָה הַדָּבָר מִקֹּדֶם.</p>

<p><b>ה,יג</b>&nbsp;&nbsp;[י] חַלַּת חוּצָה לָאָרֶץ--אַף עַל פִּי שְׁהִיא טְמֵאָה, הוֹאִיל וְעִיקַר חִיּוּבָהּ מִדִּבְרֵיהֶם--אֵינָהּ אֲסוּרָה בַּאֲכִילָה, אֵלָא עַל כּוֹהֵן שֶׁטֻּמְאָה יוֹצְאָה עָלָיו מִגּוּפוֹ:&nbsp; וְהֶם בַּעֲלֵי קְרָאִין, וְזָבִים, וְזָבוֹת, וְנִדּוֹת, וְיוֹלְדוֹת, וּמְצֹרָעִין.&nbsp; אֲבָל שְׁאָר הַטְּמֵאִים בְּמַגָּע הַטֻּמְאוֹת, אַפִלּוּ טְמֵאֵי מֵת--מֻתָּרִים לְאָכְלָהּ.</p>

<p><b>ה,יד</b>&nbsp;&nbsp;לְפִיכָּךְ אִם הָיָה שָׁם כּוֹהֵן קָטָן בְּחוּצָה לָאָרֶץ, בֵּין בְּסוּרְיָה בֵּין בִּשְׁאָר אֲרָצוֹת, וְרָצָה לְהַפְרִישׁ חַלָּה אַחַת--מַפְרִישׁ אֶחָד מֵאַרְבָּעִים וּשְׁמוֹנָה; וְהִיא נֶאֱכֶלֶת לַקָּטָן שֶׁעֲדַיִן לֹא רָאָה קֶרִי, אוֹ לִקְטַנָּה שֶׁעֲדַיִן לֹא רָאָת נִדָּה.&nbsp; וְאֵינוּ צָרִיךְ לְהַפְרִישׁ שְׁנִיָּה לָאֵשׁ.</p>

<p><b>ה,טו</b>&nbsp;&nbsp;[יא] וְכֵן אִם הָיָה שָׁם כּוֹהֵן גָּדוֹל שֶׁטָּבַל מִשִּׁכְבַת זַרְעוֹ, אוֹ מִזִּיבָתוֹ--אַף עַל פִּי שֶׁלֹּא הִעְרִיב שִׁמְשׁוֹ, וְאַף עַל פִּי שְׁהוּא טְמֵא מֵת--הֲרֵי זֶה מֻתָּר לֶאֱכֹל הַחַלָּה הָרִאשׁוֹנָה, וְאֵינוּ צָרִיךְ לְהַפְרִישׁ שְׁנִיָּה בְּחוּצָה לָאָרֶץ.</p>

<p><b>ה,טז</b>&nbsp;&nbsp;כָּל הַמַּפְרִישׁ חַלָּה מְבָרֵךְ תְּחִלָּה, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהַפְרִישׁ חַלָּה, בֵּין בָּאָרֶץ, בֵּין בְּחוּצָה לָאָרֶץ; כְּשֵׁם שְׁהוּא מְבָרֵךְ עַל הַטְּהוֹרָה, כָּךְ הוּא מְבָרֵךְ עַל הַטְּמֵאָה.&nbsp; לְפִיכָּךְ אֵין הָאִישׁ הֶעָרֹם מַפְרִישׁ חַלָּה, שְׁאֵינוּ יָכוֹל לְבָרַךְ; אֲבָל הָאִשָּׁה הָעֲרֻמָּה שֶׁיָּשְׁבָה וְכָל פָּנֶיהָ טוּחוֹת בַּקַּרְקָע, מְבָרֶכֶת וּמַפְרֶשֶׁת חַלָּה.</p>

<p><b>ה,יז</b>&nbsp;&nbsp;[יב] הַנִּדָּה וְכַיּוֹצֶא בָּהּ, מְבָרֶכֶת וּמַפְרֶשֶׁת חַלַּת חוּצָה לָאָרֶץ--שְׁאֵינָהּ מֻזְהֶרֶת עַל מַגָּעָהּ, אֵלָא עַל אֲכִילָתָהּ.&nbsp; וְאִם הָיָה שָׁם כּוֹהֵן קָטָן, אוֹ כּוֹהֵן שֶׁטָּבַל, שְׁהִיא מֻתֶּרֶת לוֹ לַאֲכִילָה, כְּמוֹ שֶׁבֵּאַרְנוּ--הֲרֵי זֶה מֻתָּר לְאָכְלָהּ עִם הַזָּר עַל שֻׁלְחָן אֶחָד:&nbsp; לְפִי שְׁאֵינָהּ מְדַמַּעַת, וְאַפִלּוּ נִתְעָרְבָה שׁוֹוֶה בְּשׁוֹוֶה.&nbsp; וְנוֹתְנִין אוֹתָהּ לְכוֹהֵן עַם הָאָרֶץ, מִפְּנֵי שְׁהִיא טְמֵאָה בְּאַוֵּיר אֶרֶץ הָעַמִּים.&nbsp; וְאֵין בָּהּ מִשּׁוֹם כּוֹהֵן הַמְּסַיֵּעַ בְּמַתְּנוֹתָיו, שְׁהוּא אָסוּר.&nbsp; וְאִם רָצָה לֶאֱכֹל תְּחִלָּה, וְאַחַר כָּךְ יַפְרִישׁ הַחַלָּה בְּחוּצָה לָאָרֶץ--מֻתָּר, שְׁאֵין עִיקָרָהּ אֵלָא מִדִּבְרֵיהֶם.</p>

<p><b>ה,יח</b>&nbsp;&nbsp;[יג] הַחַלָּה נִקְרֵאת תְּרוּמָה.&nbsp; לְפִיכָּךְ אֵינָהּ נִטֶּלֶת אֵלָא מִן הַמֻּקָּף, כַּתְּרוּמָה; וְאֵינָהּ נִטֶּלֶת מִן הַטָּהוֹר עַל הַטָּמֵא, לְכַתְּחִלָּה.&nbsp; [יד] וְכָל שֶׁאָמַרְנוּ בַּתְּרוּמָה, לֹא יִתְרֹם וְאִם תָּרַם אֵינָהּ תְּרוּמָה--כָּךְ בַּחַלָּה.&nbsp; וְכָל שְׁאֵינוּ אוֹכֵל תְּרוּמָה, אֵינוּ אוֹכֵל חַלָּה; וְכָל הָאוֹכֵל תְּרוּמָה, אוֹכֵל חַלָּה.&nbsp; [טו] הַסּוֹמֶה וְהַשִּׁכּוֹר, מַפְרִישִׁין חַלָּה לְכַתְּחִלָּה--שְׁאֵין בָּעִיסָה רָע וְיָפֶה, כְּדֵי שֶׁיְּכַוְּנוּ וְיַפְרִישׁוּ מִן הַיָּפֶה.</p>

<p><b>ה,יט</b>&nbsp;&nbsp;[ו,א] הַלּוֹקֵחַ מִן הַנַּחְתּוֹם--מַפְרִישׁ מִן הַחַמָּה עַל הַצּוֹנֶנֶת וּמִן הַצּוֹנֶנֶת עַל הַחַמָּה, אַפִלּוּ מִדְּפוּסִין הַרְבֵּה.
<br>&nbsp;</p>

<h2>הִלְכּוֹת בִּכּוּרִים פֵּרֶק ו</h2>

<p><b>ו,א</b>&nbsp;&nbsp;[ב] אֵין חַיָּב בַּחַלָּה אֵלָא חֲמִשָּׁה מִינֵי תְּבוּאָה בִּלְבָד--וְהֶם הַחִטִּין, וְהַשְּׂעוֹרִים, וְהַכֻּסְּמִין, וְשִׁבֹּלֶת שׁוּעָל, וְהַשִּׁיפוֹן:&nbsp; שֶׁנֶּאֱמָר "בַּאֲכָלְכֶם מִלֶּחֶם הָאָרֶץ" (במדבר טו,יט), וְאֵין קָרוּי לֶחֶם אֵלָא פַּת הַנַּעֲשֵׂית מֵאֵלּוּ.&nbsp; אֲבָל הָעוֹשֶׂה פַּת אֹרֶז אוֹ דֹּחַן, וְכַיּוֹצֶא בָּהֶן מִן הַקָּטְנָיוֹת--אֵינָן חַיָּבִין בַּחַלָּה כְּלָל.</p>

<p><b>ו,ב</b>&nbsp;&nbsp;[ג] הַלֶּקֶט וְהַשִּׁכְחָה וְהַפֵּאָה, וְהַהֶפְקֵר, וּתְבוּאָה שֶׁלֹּא הֵבִיאָה שְׁלִישׁ--אַף עַל פִּי שְׁהֶן פְּטוּרִין מִן הַתְּרוּמָה, הֲרֵי הֶן חַיָּבִין בַּחַלָּה; וְכֵן מַעֲשֵׂר רִאשׁוֹן שֶׁהִקְדִּימוֹ בַּשִּׁבֳּלִים שֶׁנִּטְּלָה תְּרוּמָתוֹ, אַף עַל פִּי שֶׁיֵּשׁ בּוֹ חֵלֶק תְּרוּמָה גְּדוֹלָה, וּמַעֲשֵׂר שֵׁנִי וְהֶקְדֵּשׁ שֶׁנִּפְדּוּ, וּמוֹתַר הָעֹמֶר וּשְׁתֵּי הַלֶּחֶם וְלֶחֶם הַפָּנִים כְּשֶׁיִּפָּדוּ כָּל אוֹתָן הַמּוֹתָרוֹת--הַכֹּל חַיָּבִין בַּחַלָּה.</p>

<p><b>ו,ג</b>&nbsp;&nbsp;[ד] עִיסָה שֶׁלְּמַעֲשֵׂר שֵׁנִי בִּירוּשָׁלַיִם, וְעִיסַת שְׁבִיעִית, וּסְפֵק מְדֻמָּע--חַיָּבִין בַּחַלָּה; אֲבָל הַמְּדֻמָּע, פָּטוּר מִן הַחַלָּה.&nbsp; [ה] חַלּוֹת תּוֹדָה וּרְקִיקֵי נָזִיר--עָשָׂה אוֹתָן לְעַצְמוֹ--פְּטוּרִין מִן הַחַלָּה, מִפְּנֵי שְׁהֶן קֹדֶשׁ; עֲשָׂאָן לְמָכְרָן בַּשּׁוּק לִנְזִירִים וּלְמַקְרִיבֵי תּוֹדָה--חַיָּבִין בַּחַלָּה, לְפִי שֶׁבְּדַעְתּוֹ שְׁאִם לֹא תִמָּכֵר יֹאכְלֶנָּה.&nbsp; [ו] עִיסַת הַשֻּׁתָּפִין, וְהָעוֹשֶׂה עִיסָה לָרַבִּים--חַיֶּבֶת בַּחַלָּה.</p>

<p><b>ו,ד</b>&nbsp;&nbsp;[ז] הָעוֹשֶׂה עִיסָה מִן הַטֶּבֶל--בֵּין שֶׁהִקְדִּים חַלָּה לִתְרוּמָה, בֵּין שֶׁהִקְדִּים תְּרוּמָה לְחַלָּה--מַה שֶׁעָשָׂה, עָשׂוּי:&nbsp; וְאִם הַחַלָּה הִפְרִישׁ תְּחִלָּה, לֹא תֵאָכֵל עַד שֶׁיּוֹצִיא עָלֶיהָ תְּרוּמָה וּתְרוּמַת מַעֲשֵׂר; וְאִם תְּרוּמָה הִפְרִישׁ תְּחִלָּה, לֹא תֵאָכֵל עַד שֶׁיּוֹצִיא עָלֶיהָ חַלָּה.</p>

<p><b>ו,ה</b>&nbsp;&nbsp;[ח] הָעוֹשֶׂה עִיסָה לְהַאֲכִיל הַפַּת שֶׁלָּהּ לַבְּהֵמָה אוֹ לַחַיָּה, פְּטוּרָה; עִיסַת הַכְּלָבִים--בִּזְמָן שֶׁהָרוֹעִים אוֹכְלִים מִמֶּנָּה, חַיֶּבֶת בַּחַלָּה.</p>

<p><b>ו,ו</b>&nbsp;&nbsp;עִיסַת הַנָּכְרִי, פְּטוּרָה.&nbsp; [ט] הָיָה יִשְׂרָאֵל וְנָכְרִי שֻׁתָּפִין בָּעִיסָה--אִם הָיָה בְּחֵלֶק יִשְׂרָאֵל שֵׁעוּר עִיסָה הַחַיֶּבֶת בַּחַלָּה, הֲרֵי זוֹ חַיֶּבֶת.</p>

<p><b>ו,ז</b>&nbsp;&nbsp;[י] נָכְרִי שֶׁהִפְרִישׁ חַלָּה, אַפִלּוּ בְּאֶרֶץ יִשְׂרָאֵל--אֵינָהּ חַלָּה; אֵלָא מוֹדִיעִין אוֹתוֹ שְׁאֵינוּ צָרִיךְ, וְתֵאָכֵל לְזָר.&nbsp; וְלָמָּה לֹא חָשַׁשְׁנוּ לָהּ שֶׁמֶּא עִיסָה שֶׁלְּיִשְׂרָאֵל הִיא, וְתָלָה אוֹתָהּ בְּיַד גּוֹי כְּדֵי לְפָטְרָהּ--שְׁאִם יִרְצֶה יִשְׂרָאֵל, יִפְטֹר עַצְמוֹ וְיַעֲשֶׂה עִיסָתוֹ פָּחוּת מִשֵּׁעוּר חַלָּה.</p>

<p><b>ו,ח</b>&nbsp;&nbsp;[יא] הַמְּעָרֵב קֶמַח חִטִּין וְקֶמַח אֹרֶז, וְעָשָׂה מֵהֶן עִיסָה--אִם יֵשׁ בָּהּ טַעַם דָּגָן, חַיֶּבֶת בַּחַלָּה; וְאִם לָאו, פְּטוּרָה.&nbsp; אַפִלּוּ הָיָה הַשְּׂאוֹר חִטִּים לְתוֹךְ עִיסַת אֹרֶז--אִם יֵשׁ בָּהּ טַעַם דָּגָן, חַיֶּבֶת בַּחַלָּה; וְאִם לָאו, פְּטוּרָה.</p>

<p><b>ו,ט</b>&nbsp;&nbsp;[יב] עִיסָה שֶׁנִּלּוֹשָׁה בְּיַיִן, אוֹ שֶׁמֶן, אוֹ דְּבַשׁ, אוֹ מַיִם רוֹתְחִים, אוֹ שֶׁנָּתַן לְתוֹכָהּ תְּבָלִין, אוֹ שֶׁהִרְתִּיחַ הַמַּיִם וְהִשְׁלִיךְ הַקֶּמַח לְתוֹכוֹ וְלָשׁוֹ--אִם אֲפָיָהּ, בֵּין בַּתַּנּוּר, בֵּין בַּקַּרְקָע, בֵּין עַל הַמַּחֲבַת וְהַמַּרְחֶשֶׁת, בֵּין שֶׁהִדְבִּיק אֶת הַבָּצֵק בַּמַּחֲבַת וּבַמַּרְחֶשֶׁת וְאַחַר כָּךְ הִרְתִּיחָן בְּאֵשׁ מִלְּמַטָּה עַד שֶׁנֶּאֱפָת הַפַּת, בֵּין שֶׁהִרְתִּיחָן וְאַחַר כָּךְ הִדְבִּיק הַבָּצֵק--כָּל אֵלּוּ חַיָּבִין בַּחַלָּה.</p>

<p><b>ו,י</b>&nbsp;&nbsp;אֲבָל הָעוֹשֶׂה עִיסָה לְיַבְּשָׁהּ בַּחַמָּה בִּלְבָד, אוֹ לְבַשְּׁלָהּ בַּקְּדֵרָה--הֲרֵי הִיא פְּטוּרָה מִן הַחַלָּה:&nbsp; שְׁאֵין מַעֲשֶׂה חַמָּה לֶחֶם, בֵּין שֶׁלָּשָׁהּ בַּמַּיִם בֵּין בִּשְׁאָר מַשְׁקִין.&nbsp; וְכֵן קָלִי שֶׁלָּשִׁין אוֹתוֹ בַּמַּיִם אוֹ בִּדְבַשׁ, וְאוֹכְלִין אוֹתוֹ בְּלֹא אֲפִיָּה--פָּטוּר:&nbsp; שְׁאֵין חַיֶּבֶת בַּחַלָּה, אֵלָא עִיסָה שֶׁסּוֹפָהּ לְהֵאָפוֹת לֶחֶם לְמַאֲכַל אָדָם.</p>

<p><b>ו,יא</b>&nbsp;&nbsp;[יג] עִיסָה שֶׁלָּשָׁהּ תְּחִלָּה לַעֲשׂוֹתָהּ מַעֲשֶׂה חַמָּה, וְהִשְׁלִימָהּ לַעֲשׂוֹתָהּ פַּת, אוֹ שֶׁהִתְחִיל בָּהּ לֶאֱפוֹתָהּ פַּת, וְהִשְׁלִימָהּ לַעֲשׂוֹתָהּ מַעֲשֶׂה חַמָּה, וְכֵן קָלִי שֶׁלָּשׁוֹ לֶאֱפוֹתוֹ פַּת--חַיָּבִין בַּחַלָּה.</p>

<p><b>ו,יב</b>&nbsp;&nbsp;[יד] לֶחֶם הֶעָשׂוּי לַכֻּתָּח, מַעֲשֶׂיהָ מוֹכִיחִין עָלֶיהָ:&nbsp; עֲשָׂיָהּ כְּעָכִין, חַיֶּבֶת בַּחַלָּה; עֲשָׂיָהּ כְּלִמּוּדִין, פְּטוּרָה מִן הַחַלָּה.</p>

<p><b>ו,יג</b>&nbsp;&nbsp;[טו] כַּמָּה רֹב שֵׁעוּר הָעִיסָה שֶׁחַיֶּבֶת בַּחַלָּה:&nbsp; מְלוֹא הָעֹמֶר קֶמַח--בֵּין מֵאֶחָד מֵחֲמֶשֶׁת הַמִּינִים, בֵּין מֵחֲמִשְׁתָּן--כֻּלָּם מִצְטָרְפִין לַשֵּׁעוּר.&nbsp; וְכַמָּה הוּא שֵׁעוּר הָעֹמֶר:&nbsp; שְׁנֵי קַבִּין פָּחוּת חֹמֶשׁ; וְהַקַּב אַרְבַּעַת לוֹגִין, וְהַלּוֹג אַרְבַּע רְבִיעִיּוֹת.&nbsp; וְהָרְבִיעִית אֶצְבָּעַיִם עַל אֶצְבָּעַיִם בְּרוּם אֶצְבָּעַיִם וַחֲצִי אֶצְבָּע וְחֹמֶשׁ אֶצְבָּע; וְכָל הָאֶצְבָּעוֹת, הֶם רֹחַב גֻּדָּל שֶׁלַּיָּד.</p>

<p><b>ו,יד</b>&nbsp;&nbsp;נִמְצֵאתָ לָמֵד שֶׁהַמִּדָּה שֶׁיֵּשׁ בָּהּ עֶשֶׂר אֶצְבָּעוֹת עַל עֶשֶׂר אֶצְבָּעוֹת בְּרוּם שָׁלוֹשׁ אֶצְבָּעוֹת וּתְשִׁיעַ אֶצְבָּע בְּקֵרוּב, הוּא הָעֹמֶר; וְכֵן מִדָּה שֶׁיֵּשׁ בָּהּ שֶׁבַע אֶצְבָּעוֹת פָּחוּת שְׁנֵי תְּשִׁיעֵי אֶצְבָּע עַל שֶׁבַע אֶצְבָּעוֹת פָּחוּת שְׁנֵי תְּשִׁיעֵי אֶצְבָּע בְּרוּם שֶׁבַע אֶצְבָּעוֹת פָּחוּת שְׁנֵי תְּשִׁיעֵי אֶצְבָּע, הִיא מִדַּת הָעֹמֶר.&nbsp; וּשְׁתֵּי הַמִּדּוֹת כְּאֶחָד הֶם עוֹלִים.</p>

<p><b>ו,טו</b>&nbsp;&nbsp;וְכַמָּה מְכִילָה מִדָּה זוֹ, כְּמוֹ שָׁלוֹשׁ וְאַרְבָּעִים בֵּיצִים בֵּינוֹנִיּוֹת וְחֹמֶשׁ בֵּיצָה; וְהֶם מִשְׁקַל שִׁשָּׁה וּשְׁמוֹנִים סְלָעִים וּשְׁנֵי שְׁלִישֵׁי סֶלַע מִקֶּמַח הַחִטִּים שֶׁבְּמִצְרַיִם, שְׁהֶם מִשְׁקַל חֲמֵשׁ מֵאוֹת זוּז וְעֶשְׂרִים זוּז מִזּוּזֵי מִצְרַיִם בַּזְּמָן הַזֶּה.&nbsp; וּמִדָּה שְׁהִיא מְכִילָה כַּמִּשְׁקָל הַזֶּה מִקֶּמַח הַחִטִּים הַזֶּה, בָּהּ מוֹדְדִין לַחַלָּה בְּכָל מָקוֹם.</p>

<p><b>ו,טז</b>&nbsp;&nbsp;אָסוּר לָאָדָם לַעֲשׂוֹת עִיסָתוֹ פָּחוּת מִכַּשֵּׁעוּר, כְּדֵי לְפָטְרָהּ מִן הַחַלָּה; וְהַמַּפְרִישׁ חַלָּה מֵעִיסָה שְׁהִיא פְּחוּתָה מִכַּשֵּׁעוּר--לֹא עָשָׂה כְּלוּם, וַהֲרֵי הִיא חֻלִּין כְּשֶׁהָיְתָה.</p>

<p><b>ו,יז</b>&nbsp;&nbsp;עָשָׂה עִיסָה פְּחוּתָה מִכַּשֵּׁעוּר, וַאֲפָיָהּ וְנָתַן הַפַּת לַסַּל, וְחָזַר וְאָפָה פַּת אַחֶרֶת וְנָתַן לַסַּל--אִם נִתְקַבַּץ בַּסַּל שֵׁעוּר חַלָּה, הַסַּל מְצָרְפָן לַחַלָּה; וּמַפְרִישׁ הַחַלָּה מִן הַפַּת--שֶׁנֶּאֱמָר "וְהָיָה, בַּאֲכָלְכֶם מִלֶּחֶם הָאָרֶץ" (במדבר טו,יט), מְלַמֵּד שְׁהוּא מַפְרִישׁ מִן הָאָפוּי.&nbsp; וְאֵין הַתַּנּוּר מְצָרְפָן לַחַלָּה.</p>

<p><b>ו,יח</b>&nbsp;&nbsp;[יז] הָיוּ הַכִּכָּרוֹת נוֹשְׁכוֹת זוֹ בְּזוֹ, וְנִתְקַבַּץ מִן הַכֹּל שֵׁעוּר חַלָּה--חַיָּבִין בַּחַלָּה, אַף עַל פִּי שְׁאֵינָן בְּסַל.&nbsp; אָפָה מְעַט מְעַט, וְקָבַץ הַכֹּל עַל לוּחַ שְׁאֵין לוֹ תּוֹךְ--הֲרֵי זֶה סָפֵק; וְאִם חַלָּה שֶׁלְּדִבְרֵיהֶם הִיא, אֵינוּ חַיָּב לְהַפְרִישׁ--עַד שֶׁיְּצָרַף אוֹתָן כְּלִי שֶׁיֵּשׁ לוֹ תּוֹךְ.</p>

<p><b>ו,יט</b>&nbsp;&nbsp;[יח] קֶמַח שֶׁלֹּא רִקְּדוֹ, אֵלָא לָשׁוֹ בַּסֻּבִּין שֶׁלּוֹ--הוֹאִיל וְיֵשׁ בְּכָל הַקֶּמַח עֹמֶר, חַיָּב בַּחַלָּה; אֲבָל אִם נָטַל הַמֻּרְסָן מִן הַקֶּמַח, וְחָזַר וְהִשְׁלִים שֵׁעוּר הָעִיסָה בַּמֻּרְסָן שֶׁהִחְזִירוֹ לַקֶּמַח--אֵינוּ חַיָּב בַּחַלָּה.</p>

<p><b>ו,כ</b>&nbsp;&nbsp;[יט] נַחְתּוֹם שֶׁעָשָׂה עִיסָה לַעֲשׂוֹתָהּ שְׂאוֹר לְחַלְּקוֹ, חַיֶּבֶת בַּחַלָּה--שְׁאִם לֹא תִמָּכֵר, יַעֲשֶׂה אוֹתָהּ פַּת.&nbsp; אֲבָל הָעוֹשֶׂה עִיסָה לְחַלְּקָהּ בָּצֵק, פְּטוּרָה.&nbsp; [כ] נָשִׁים שֶׁנָּתְנוּ לַנַּחְתּוֹם לַעֲשׂוֹת לָהֶם שְׂאוֹר--אִם אֵין בְּשֶׁלְּאַחַת מֵהֶן כַּשֵּׁעוּר--אַף עַל פִּי שֶׁיֵּשׁ בִּכְלָלָן כַּשֵּׁעוּר, פְּטוּרָה.
<br>&nbsp;</p>

<h2>הִלְכּוֹת בִּכּוּרִים פֵּרֶק ז</h2>

<p><b>ז,א</b>&nbsp;&nbsp;שְׁתֵּי עִיסוֹת שֶׁיֵּשׁ בִּשְׁתֵּיהֶן שֵׁעוּר הַחַיָּב בַּחַלָּה, וְאֵין בְּאַחַת מֵהֶן כַּשֵּׁעוּר, שֶׁנָּגְעוּ זוֹ בְּזוֹ, וְנָשְׁכוּ זוֹ אֶת זוֹ--אִם הָיוּ שֶׁלִּשְׁנַיִם--אַפִלּוּ הֶן מִמִּין אֶחָד, פְּטוּרִין מִן הַחַלָּה:&nbsp; שֶׁסְּתָם שְׁנַיִם מַקְפִּידִין.&nbsp; וְאִם יָדוּעַ שְׁאֵינָן מַקְפִּידִין עַל עֵרוּב הָעִיסוֹת, הֲרֵי אֵלּוּ מִצְטָרְפוֹת.</p>

<p><b>ז,ב</b>&nbsp;&nbsp;הָיוּ שְׁתֵּיהֶן שֶׁלְּאִישׁ אֶחָד--אִם הָיוּ מִמִּין אֶחָד, מִצְטָרְפִין וְחַיָּבוֹת בַּחַלָּה; וְאִם הָיוּ שֵׁנִי מִינִין, אֵין מִצְטָרְפִין:&nbsp; שֶׁסְּתָם אֶחָד שְׁאֵינוּ מַקְפִּיד.&nbsp; וְאִם הָיָה מַקְפִּיד שֶׁלֹּא תִגַּע עִיסָה זוֹ בְּזוֹ, וְלֹא תִתְעָרַב עִמָּהּ--אַפִלּוּ הָיוּ מִין אֶחָד, אֵין מִצְטָרְפוֹת.</p>

<p><b>ז,ג</b>&nbsp;&nbsp;וְכֵיצַד מִצְטָרְפוֹת אִם הָיוּ שֶׁלְּאֶחָד מִמִּין אֶחָד:&nbsp; עִיסַת הַחִטִּים שֶׁנָּגְעָה בְּעִיסַת הַכֻּסְּמִין, מִצְטָרְפוֹת; נָגְעָה בִּשְׁאָר הַמִּינִין, אֵין מִצְטָרְפוֹת.&nbsp; וְכֵן עִיסַת שְׂעוֹרִין שֶׁנָּגְעָה בְּעִיסַת הַכֻּסְּמִין, אוֹ שִׁבֹּלֶת שׁוּעָל, אוֹ שִׁיפוֹן, וְכֵן עִיסַת כֻּסְּמִין וְשֶׁלְּשִׁבֹּלֶת שׁוּעָל וְשֶׁלְּשִׁיפוֹן שֶׁנָּגְעָה כָּל אַחַת מִשְּׁלָשְׁתָּן בַּחֲבִרְתָּהּ--הֲרֵי אֵלּוּ מִצְטָרְפוֹת.</p>

<p><b>ז,ד</b>&nbsp;&nbsp;עִיסַת חָדָשׁ אֵינָהּ מִצְטָרֶפֶת לְשֶׁלְּיָשָׁן, אַף עַל פִּי שְׁהֶן מִמִּין אֶחָד--כְּדֵי שֶׁלֹּא יֹאמְרוּ, תּוֹרְמִין מִן הֶחָדָשׁ עַל הַיָּשָׁן; וְלֹא יִתְרֹם מֵאֶמְצַע שְׁתֵּיהֶן--אֵלָא יָבִיא עִיסָה אַחֶרֶת חָדָשׁ אוֹ יָשָׁן, וִיצָרַף לָהֶם לְהַשְׁלִים הַשֵּׁעוּר.</p>

<p><b>ז,ה</b>&nbsp;&nbsp;בַּמֶּה דְּבָרִים אֲמוּרִים, בְּעִיסָה שֶׁנָּגְעָה בְּעִיסָה אַחֶרֶת; אֲבָל הַבּוֹלֵל קֶמַח חֲמֶשֶׁת הַמִּינִין, וְעָשָׂה מֵהֶם עִיסָה אַחַת--הֲרֵי חֲמִשְׁתָּן מִצְטָרְפִין לְשֵׁעוּר עִיסַת חַלָּה כְּמוֹ שֶׁבֵּאַרְנוּ.</p>

<p><b>ז,ו</b>&nbsp;&nbsp;[ה] עִיסָה שְׁהִיא פְּחוּתָה מִכַּשֵּׁעוּר מִכָּאן, וְעִיסָה פְּחוּתָה מִכַּשֵּׁעוּר מִכָּאן, וְעִיסָה שְׁאֵינָהּ חַיֶּבֶת בַּחַלָּה בָּאֶמְצָע, כְּגוֹן עִיסַת אֹרֶז אוֹ עִיסַת תְּרוּמָה אוֹ מְדֻמָּע אוֹ עִיסַת גּוֹי--אַף עַל פִּי שֶׁנּוֹגְעוֹת זוֹ בְּזוֹ--אֵינָן מִצְטָרְפוֹת, שֶׁהֲרֵי דָּבָר הַפָּטוּר מִן הַחַלָּה מַבְדִיל בָּאֶמְצָע.</p>

<p><b>ז,ז</b>&nbsp;&nbsp;[ו] הָיָה בָּאֶמְצָע עִיסָה שֶׁהוּרְמָה חַלָּתָהּ--מִצְטָרְפוֹת, שֶׁהָעִיסָה שֶׁבֵּינֵיהֶן כְּבָר הָיְתָה מְחֻיֶּבֶת בַּחַלָּה; וְכֵן אִם הָיָה בֵּינֵיהֶן עִיסַת הֶקְדֵּשׁ--מִצְטָרְפוֹת, מִפְּנֵי שֶׁרְאוּיָה לִפְדּוֹתָהּ וְתִתְחַיַּב בַּחַלָּה.&nbsp; וְכֵן אִם הָיָה בֵּינֵיהֶן עִיסַת מִין אַחֵר, אוֹ עִיסַת אִישׁ אַחֵר, אוֹ עִיסַת חָדָשׁ--הֲרֵי שְׁתֵּי הָעִיסוֹת שֶׁבַּצְּדָדִין מִצְטָרְפוֹת לַחַלָּה.</p>

<p><b>ז,ח</b>&nbsp;&nbsp;[ז] שְׁתֵּי עִיסוֹת שֶׁכָּל אַחַת מֵהֶן פְּחוּתָה מִכַּשֵּׁעוּר, שֶׁהִפְרִישׁ מִזּוֹ חַלָּה וּמִזּוֹ חַלָּה, וְחָזְרוּ וְנָגְעוּ זוֹ בְּזוֹ, וַהֲרֵי בִּשְׁתֵּיהֶם כַּשֵּׁעוּר--חַיָּבִין לְהַפְרִישׁ מֵהֶן חַלָּה, שֶׁהַחַלּוֹת הָרִאשׁוֹנוֹת אֵינָן כְּלוּם.</p>

<p><b>ז,ט</b>&nbsp;&nbsp;[ח] שְׁנֵי גּוֹיִים שֶׁעָשׂוּ עִיסָה כַּשֵּׁעוּר, וְחָלְקוּ אוֹתָהּ, וְאַחַר כָּךְ נִתְגַּיְּרוּ, וְהוֹסִיף כָּל אֶחָד עַל חֶלְקוֹ אַחַר שֶׁנִּתְגַּיַּר עַד שֶׁהִשְׁלִימוֹ לַשֵּׁעוּר--הֲרֵי זוֹ חַיֶּבֶת:&nbsp; שֶׁלֹּא הָיְתָה לָהּ שָׁעַת חוֹבָה כְּשֶׁהָיוּ גּוֹיִים, שֶׁהֲרֵי פָּחוּת מִכַּשֵּׁעוּר הָיָה בְּיַד כָּל אֶחָד מֵהֶן.</p>

<p><b>ז,י</b>&nbsp;&nbsp;[ט] אֲבָל שְׁנֵי יִשְׂרְאֵלִיִּים שֶׁעָשׂוּ כֵּן, וְחָזַר כָּל אֶחָד אַחַר שֶׁחָלַק וְהוֹסִיף עַל חֶלְקוֹ עַד שֶׁהִשְׁלִימוֹ לַשֵּׁעוּר--הֲרֵי זוֹ פְּטוּרָה:&nbsp; שֶׁכְּבָר הָיְתָה לָהּ שָׁעַת חוֹבָה; וְהָיוּ פְּטוּרִין בְּאוֹתָהּ שָׁעָה, מִפְּנֵי שֶׁעָשׂוּ אוֹתָהּ לַחְלֹק.</p>

<p><b>ז,יא</b>&nbsp;&nbsp;[י] הָיְתָה הָעִיסָה בֵּין הַגּוֹי וְהַיִּשְׂרְאֵלִי בְּשֻׁתָּפוּת, וְחָלְקוּ, וְאַחַר כָּךְ נִתְגַּיַּר הַגּוֹי, וְהוֹסִיף הַגֵּר עַל שֶׁלּוֹ וְהַיִּשְׂרְאֵלִי עַל שֶׁלּוֹ עַד שֶׁהִשְׁלִים כָּל אֶחָד עִיסָתוֹ לַשֵּׁעוּר--שֶׁלְּיִשְׂרָאֵל חַיֶּבֶת, וְשֶׁלַּגּוֹי פְּטוּרָה.</p>

<p><b>ז,יב</b>&nbsp;&nbsp;[יא] הַנּוֹטֵל שְׂאוֹר מֵעִיסָה שֶׁלֹּא הוּרְמָה חַלָּתָהּ, וּנְתָנוֹ לְתוֹךְ עִיסָה שֶׁהוּרְמָה חַלָּתָהּ--הֲרֵי זֶה מֵבִיא עִיסָה שְׁנִיָּה שֶׁיִּהְיֶה בָּהּ עִם שְׂאוֹר זֶה שֵׁעוּר עִיסָה שֶׁחַיֶּבֶת בַּחַלָּה, וְנוֹתֵן אוֹתָהּ בְּצַד הָעִיסָה שֶׁהוּרְמָה חַלָּתָהּ, וּמַפְרִישׁ מִן הָעִיסָה הַשְּׁנִיָּה שֵׁעוּר חַלָּה עָלֶיהָ וְעַל הַשְּׂאוֹר:&nbsp; כְּדֵי שֶׁיִּטֹּל מִן הַמֻּקָּף.&nbsp; וְאִם אֵין לוֹ עִיסָה שְׁנִיָּה--נַעֲשָׂת זוֹ כֻּלָּהּ טֶבֶל, וּמַפְרִישׁ חַלָּה עַל הַכֹּל:&nbsp; שֶׁהַטֶּבֶל בְּמִינוֹ אוֹסֵר בְּכָל שְׁהוּא.</p>

<p><b>ז,יג</b>&nbsp;&nbsp;[יב] עִיסָה הַטְּבוּלָה לְחַלָּה אֵינָהּ כְּחַלָּה, וַהֲרֵי הִיא כַּחֻלִּין לְעִנְיַן טֻמְאָה--שְׁאֵין הַשֵּׁנִי עוֹשֶׂה שְׁלִישִׁי בַּחֻלִּין, כְּמוֹ שֶׁיִּתְבָּאַר בִּמְקוֹמוֹ; וּמֻתָּר לִגְרֹם טֻמְאָה לַחֻלִּין שֶׁבְּאֶרֶץ יִשְׂרָאֵל.&nbsp; לְפִיכָּךְ שְׁתֵּי עִיסוֹת, אַחַת טְהוֹרָה וְאַחַת טְמֵאָה--נוֹטֵל כְּדֵי חַלַּת שְׁתֵּיהֶם מֵעִיסָה שֶׁלֹּא הוּרְמָה חַלָּתָהּ, וְנוֹתְנוֹ בָּאֶמְצָע סָמוּךְ לְעִיסָה הַטְּהוֹרָה, וּמוֹשֵׁךְ מִן הַטְּמֵאָה לַטְּהוֹרָה כְּדֵי בֵּיצָה, כְּדֵי לִתְרֹם מִן הַמֻּקָּף.</p>

<p><b>ז,יד</b>&nbsp;&nbsp;[יג] עוֹשֶׂה אָדָם עִיסָה טְהוֹרָה, וְאֵינוּ מַפְרִישׁ חַלָּתָהּ, וּמַנִּיחָהּ אוֹ מַנִּיחַ מִקְצָתָהּ לִהְיוֹת מַפְרִישׁ עָלֶיהָ וְהוֹלֵךְ חַלּוֹת שֶׁלְּעִיסוֹת אֲחֵרוֹת, וְאַפִלּוּ נִטְמְאוּ הָעִיסוֹת--עַד שֶׁתֵּעָשֶׂה הָעִיסָה שֶׁהִנִּיחַ כֻּלָּהּ חַלָּה, וְיִתְּנֶנָּה לַכּוֹהֵן:&nbsp; וְהוּא, שֶׁלֹּא תִפָּסֵל מֵאֹכֶל אָדָם; אֲבָל מִשֶּׁתִּסְרַח, אֵינוּ מַפְרִישׁ עָלֶיהָ.</p>

<p><b>ז,טו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיוּ אוֹתָן הָעִיסוֹת שֶׁמַּפְרִישׁ עֲלֵיהֶן סְפֵק אִם הוּרְמָה מֵהֶן חַלָּה אוֹ לֹא הוּרְמָה--שֶׁחַלַּת דֳּמַאי נִטֶּלֶת מִן הַטָּהוֹר עַל הַטָּמֵא לְכַתְּחִלָּה, וְשֶׁלֹּא מִן הַמֻּקָּף.
<br>&nbsp;</p>

<h2>הִלְכּוֹת בִּכּוּרִים פֵּרֶק ח</h2>

<p><b>ח,א</b>&nbsp;&nbsp;הַמַּפְרִישׁ חַלָּתוֹ קֶמַח--אֵינָהּ חַלָּה, וְגָזֵל בְּיַד כּוֹהֵן, וּשְׁאָר הָעִיסָה חַיֶּבֶת בַּחַלָּה; וְאוֹתוֹ הַקֶּמַח שֶׁהִפְרִישׁ לְשֵׁם חַלָּה--אִם יֵשׁ בּוֹ עֹמֶר, וְעָשָׂהוּ עִיסָה--הֲרֵי זֶה מַפְרִישׁ מִמֶּנּוּ חַלָּה, כִּשְׁאָר כָּל קֶמַח חֻלִּין.</p>

<p><b>ח,ב</b>&nbsp;&nbsp;אֵימָתַי מַפְרִישִׁין הַחַלָּה:&nbsp; כְּשֶׁיִּתֵּן הַמַּיִם, וְיִתְעָרַב הַקֶּמַח בַּמַּיִם--מַפְרִישׁ מִמֶּנּוּ הַחַלָּה מִתְּחִלַּת דָּבָר שֶׁנִּלּוֹשׁ, שֶׁנֶּאֱמָר "רֵאשִׁית, עֲרִסֹתֵכֶם" (במדבר טו,כ).&nbsp; וְהוּא שֶׁלֹּא יִשָּׁאֵר שָׁם קֶמַח בָּעֲרֵבָה שֶׁלֹּא נִתְעָרַב בַּמַּיִם, שֵׁעוּר עֹמֶר; וְאִם אָמַר הֲרֵי זוֹ חַלָּה עַל הָעִיסָה וְעַל הַשְּׂאוֹר וְעַל הַקֶּמַח שֶׁנִּשְׁתַּיַּר, וְלִכְשֶׁתֵּעָשֶׂה כֻּלָּהּ עִיסָה אַחַת תִּתְקַדַּשׁ זוֹ שֶׁבְּיָדוֹ לְשֵׁם חַלָּה--הֲרֵי זֶה מֻתָּר.</p>

<p><b>ח,ג</b>&nbsp;&nbsp;הִנִּיחַ הָעִיסָה עַד שֶׁלָּשׁ הַכֹּל וְעֵרְבָהּ, וְאַחַר כָּךְ הִפְרִישׁ--אֵין בְּכָּךְ כְּלוּם; וְאִם לֹא הִפְרִישׁ הַחַלָּה בָּצֵק, אֵלָא אָפָה הַכֹּל--הֲרֵי זֶה מַפְרִישׁ מִן הַפַּת, כְּמוֹ שֶׁבֵּאַרְנוּ.</p>

<p><b>ח,ד</b>&nbsp;&nbsp;מֵאֵימָתַי תִּתְחַיַּב הָעִיסָה בַּחַלָּה:&nbsp; מִשֶּׁתִּתְגַּלְגַּל בַּחִטִּים וְיִתְעָרַב הַקֶּמַח בַּמַּיִם, אוֹ שֶׁתִּטַּמְטַם בַּשְּׂעוֹרִים וְתֵעָשֶׂה כֻּלָּהּ גּוּף אֶחָד; וְאוֹכְלִין עֲרַאי מִן הָעִיסָה, עַד שֶׁתִּתְגַּלְגַּל בַּחִטִּים וְתִטַּמְטַם בַּשְּׂעוֹרִים.&nbsp; וְהַכֻּסְּמִין כַּחִטִּים, וְשִׁבֹּלֶת שׁוּעָל וְהַשִּׁיפוֹן כַּשְּׂעוֹרִים.</p>

<p><b>ח,ה</b>&nbsp;&nbsp;נִתְגַּלְגְּלָה בַּחִטִּים וְנִטַּמְטְמָה בַּשְּׂעוֹרִים--הָאוֹכֵל מִמֶּנָּה קֹדֶם הַפְרָשַׁת חַלָּה חַיָּב מִיתָה, מִפְּנֵי שְׁהִיא טֶבֶל.&nbsp; לְפִיכָּךְ אִם הָיְתָה הָעִיסָה חַיֶּבֶת בַּחַלָּה מִן הַתּוֹרָה, הָאוֹכֵל מִמֶּנָּה לוֹקֶה כְּכָל אוֹכֵל טֶבֶל; וְאִם הָיְתָה חַיֶּבֶת בַּחַלָּה מִדִּבְרֵיהֶם, מַכִּין אוֹתוֹ מַכַּת מַרְדּוּת.</p>

<p><b>ח,ו</b>&nbsp;&nbsp;עִיסָה שֶׁנִּדְמְעָה עַד שֶׁלֹּא תִתְגַּלְגַּל, פְּטוּרָה; וּמִשֶּׁנִּתְגַּלְגְּלָה, חַיֶּבֶת.&nbsp; וְכֵן הַמַּקְדִּישׁ עִיסָתוֹ אוֹ הַמַּפְקִיר אוֹתָהּ קֹדֶם שֶׁתִּתְגַּלְגַּל, וּפְדָיָהּ וְזָכָה בָּהּ, וְאַחַר כָּךְ גִּלְגְּלָהּ, אוֹ שֶׁהִקְדִּישָׁהּ אוֹ הִפְקִיר אוֹתָהּ אַחַר שֶׁנִּתְגַּלְגְּלָה, וּפְדָיָהּ וְזָכָה בָּהּ--הֲרֵי זוֹ חַיֶּבֶת בַּחַלָּה.</p>

<p><b>ח,ז</b>&nbsp;&nbsp;הִקְדִּישָׁהּ קֹדֶם שֶׁתִּתְגַּלְגַּל, וְנִתְגַּלְגְּלָה בְּיַד הַהֶקְדֵּשׁ, וְאַחַר כָּךְ פְּדָיָהּ--פְּטוּרָה:&nbsp; שֶׁבְּשָׁעַת חוֹבָתָהּ, הָיְתָה פְּטוּרָה.</p>

<p><b>ח,ח</b>&nbsp;&nbsp;וְכֵן נָכְרִי שֶׁנָּתַן לְיִשְׂרָאֵל לַעֲשׂוֹת לוֹ עִיסָה, וּנְתָנָהּ לוֹ בְּמַתָּנָה עַד שֶׁלֹּא גִלְגְּלָהּ--חַיֶּבֶת; וְאִם נְתָנָהּ לוֹ אַחַר שֶׁנִּתְגַּלְגְּלָה, פְּטוּרָה.&nbsp; [ט] גֵּר שֶׁנִּתְגַּיַּר וְהָיְתָה לוֹ עִיסָה--נִתְגַּלְגְּלָה עַד שֶׁלֹּא נִתְגַּיַּר, פְּטוּרָה; וּמִשֶּׁנִּתְגַּיַּר, חַיֶּבֶת.&nbsp; וְאִם סָפֵק--חַיֶּבֶת בַּחַלָּה, לְפִי שְׁהוּא עֲווֹן מִיתָה; וְזָר שֶׁאָכַל חַלַּת סָפֵק זוֹ וְכַיּוֹצֶא בָּהּ, אֵין חַיָּב עָלֶיהָ חֹמֶשׁ.</p>

<p><b>ח,ט</b>&nbsp;&nbsp;[י] עִיסָה שֶׁנֻּלַּד בָּהּ סְפֵק טֻמְאָה קֹדֶם שֶׁתִּתְגַּלְגַּל--יַעֲשֶׂנָּה בְּטֻמְאָה, לְפִי שֶׁמֻּתָּר לְטַמֵּא חֻלִּין שֶׁבְּאֶרֶץ יִשְׂרָאֵל; וְתִשָּׂרֵף חַלָּתָהּ.&nbsp; נֻלַּד לָהּ אַחַר שֶׁנִּתְגַּלְגְּלָה סְפֵק טֻמְאָה, שֶׁוַּדָּאָהּ מְטַמֵּא אֶת הַחֻלִּין מִן הַתּוֹרָה--יִגְמְרֶנָּה בְּטַהְרָה:&nbsp; שֶׁכָּל שֶׁוַּדָּיוֹ מְטַמֵּא אֶת הַחֻלִּין--גָּזְרוּ עַל סְפֵקוֹ בַּחֻלִּין הַטְּבוּלִים לַחַלָּה, שֶׁלֹּא יְטַמְּאוּ אוֹתָן הוֹאִיל וְנִטְבְּלוּ לַחַלָּה.&nbsp; וְתִהְיֶה הַחַלָּה הַזֹּאת תְּלוּיָה, לֹא נֶאֱכֶלֶת וְלֹא נִשְׂרֶפֶת.</p>

<p><b>ח,י</b>&nbsp;&nbsp;[יא] לֹא יַעֲשֶׂה אָדָם עִיסָתוֹ בְּטֻמְאָה לְכַתְּחִלָּה, אֵלָא יִזָּהֵר וְיִשְׁתַּדַּל; וְיִטַּהֵר הוּא וְכֵלָיו, כְּדֵי לְהַפְרִישׁ חַלָּה בְּטַהְרָה.&nbsp; הָיָה בֵּינוֹ וּבֵין הַמַּיִם יָתֵר מֵאַרְבַּעַת מִילִין--יַעֲשֶׁנָּה בְּטֻמְאָה, וְיַפְרִישׁ חַלָּה טְמֵאָה.</p>

<p><b>ח,יא</b>&nbsp;&nbsp;[יב] אֵין עוֹשִׂים חַלַּת עַם הָאָרֶץ בְּטַהְרָה, אֲבָל עוֹשִׂים עִיסַת חֻלִּין בְּטַהְרָה.&nbsp; כֵּיצַד:&nbsp; מְגַבֵּל הָעִיסָה זֶה הֶחָבֵר, וּמַפְרִישׁ מִמֶּנָּה כְּדֵי חַלָּתָהּ; וּמַנִּיחָהּ בִּכְלֵי גְּלָלִים אוֹ כְּלֵי אֲבָנִים אוֹ כְּלֵי אֲדָמָה, שְׁאֵין מְקַבְּלִין טֻמְאָה.&nbsp; וּכְשֶׁיָּבוֹא עַם הָאָרֶץ--נוֹטֵל אֶת שְׁתֵּיהֶן, אֶת הָעִיסָה וְאֶת הַחַלָּה; וְאוֹמְרִים לוֹ הִזָּהֵר שֶׁמֶּא תִּגַּע בַּחַלָּה, שֶׁלֹּא תַחְזֹר לְטִבְלָהּ.&nbsp; וּמִפְּנֵי מַה הִתִּירוּ לוֹ זֶה, מִשּׁוֹם כְּדֵי חַיָּיו שֶׁלַּמְּגַבֵּל.</p>

<p><b>ח,יב</b>&nbsp;&nbsp;[יג] אֵשֶׁת חָבֵר, מְרַקֶּדֶת וּבוֹרֶרֶת עִם אֵשֶׁת עַם הָאָרֶץ; אֲבָל מִשֶּׁתַּטִּיל מַיִם לָעִיסָה--לֹא תְסַיַּע אוֹתָהּ, מִפְּנֵי שְׁהִיא עוֹשָׂה עִיסָתָהּ בְּטֻמְאָה.&nbsp; וְכֵן הַנַּחְתּוֹם שְׁהוּא עוֹשֶׂה בְּטֻמְאָה--לֹא לָשִׁין וְלֹא עוֹרְכִין עִמּוֹ, שְׁאֵין מְחַזְּקִין יְדֵי עוֹבְרֵי עֲבֵרָה; אֲבָל מוֹלִיכִין עִמּוֹ פַּת לַפַּלְטָר.</p>

<p><b>ח,יג</b>&nbsp;&nbsp;[יד] הַלּוֹקֵחַ מִנַּחְתּוֹם עַם הָאָרֶץ בְּסוּרְיָה, וְאָמַר לוֹ הִפְרַשְׁתִּי חַלָּה--אֵינוּ צָרִיךְ לְהַפְרִישׁ חַלָּה מִסָּפֵק:&nbsp; כְּשֵׁם שֶׁלֹּא נֶחְשְׁדוּ כָּל יִשְׂרָאֵל בָּאָרֶץ עַל תְּרוּמָה גְּדוֹלָה, כָּךְ לֹא נֶחְשְׁדוּ בְּסוּרְיָה עַל הַחַלָּה.&nbsp; [טו] אֲבָל הַלּוֹקֵחַ בְּחוּצָה לָאָרֶץ מִן הַנַּחְתּוֹם, צָרִיךְ לְהַפְרִישׁ חַלָּה מִסָּפֵק; אֲבָל הַלּוֹקֵחַ מִבַּעַל הַבַּיִת, וְאֵין צָרִיךְ לוֹמַר הַמִּתְאָרֵחַ אֶצְלוֹ--אֵינוּ צָרִיךְ לְהַפְרִישׁ מִסָּפֵק.
<br>&nbsp;</p>

<h2>הִלְכּוֹת בִּכּוּרִים פֵּרֶק ט</h2>

<p><b>ט,א</b>&nbsp;&nbsp;מִצְוַת עֲשֵׂה לִתֵּן כָּל זוֹבֵחַ בְּהֵמָה טְהוֹרָה לַכּוֹהֵן הַזְּרוֹעַ וְהַלְּחָיַיִם וְהַקֵּבָה, שֶׁנֶּאֱמָר "וְזֶה יִהְיֶה מִשְׁפַּט הַכֹּהֲנִים .&nbsp;.&nbsp;." (דברים יח,ג); וְאֵלּוּ הֶם הַנִּקְרָאִים מַתָּנוֹת בְּכָל מָקוֹם.&nbsp; וּמִצְוָה זוֹ נוֹהֶגֶת תָּמִיד, בֵּין בִּפְנֵי הַבַּיִת בֵּין שֶׁלֹּא בִּפְנֵי הַבַּיִת; וּבְכָל מָקוֹם, בֵּין בָּאָרֶץ בֵּין בְּחוּצָה לָאָרֶץ; וּבַחֻלִּין, אֲבָל לֹא בַּמֻּקְדָּשִׁין.</p>

<p><b>ט,ב</b>&nbsp;&nbsp;כָּל הַקֳּדָשִׁים שֶׁקָּדַם מוּם קָבוּעַ לְהֶקְדֵּשָׁן, וְנִפְדּוּ--חַיָּבִין בַּמַּתָּנוֹת; וְאִם קָדַם מוּם עוֹבֵר לְהֶקְדֵּשָׁן, אוֹ שֶׁהִקְדִּישָׁן תְּמִימִים וְאַחַר כָּךְ נֻלַּד בָּהֶם מוּם, וְנִפְדּוּ--הֲרֵי אֵלּוּ פְּטוּרִין מִן הַמַּתָּנוֹת.</p>

<p><b>ט,ג</b>&nbsp;&nbsp;סְפֵק בְּכוֹר, חַיָּב בַּמַּתָּנוֹת מִכָּל צַד:&nbsp; אִם בְּכוֹר הוּא, כֻּלּוֹ לַכּוֹהֵן; וְאִם אֵינוּ בְּכוֹר, מַתְּנוֹתָיו לַכּוֹהֵן.&nbsp; וְאִם נִסְתַּפַּק בִּשְׁנַיִם, וְלָקַח הַכּוֹהֵן הָאֶחָד מִסָּפֵק--הֲרֵי הַשֵּׁנִי פָּטוּר מִן הַמַּתָּנוֹת:&nbsp; עָשׂוּ אוֹתוֹ כְּמִי שֶׁזָּכָה בּוֹ הַכּוֹהֵן, וּנְתָנוֹ בְּמוּמוֹ לִבְעָלָיו.&nbsp; אֲבָל סְפֵק הַמַּעֲשֵׂר--פָּטוּר מִכָּל מָקוֹם, שֶׁהַמּוֹצִיא מֵחֲבֵרוֹ עָלָיו הָרְאָיָה.</p>

<p><b>ט,ד</b>&nbsp;&nbsp;בֶּהֱמַת קֳדָשִׁים שֶׁנִּפְסְלָה בְּמוּמָהּ וְאֵינָהּ חַיֶּבֶת בַּמַּתָּנוֹת, שֶׁנִּתְעָרְבָה בִּבְהֵמוֹת אֲחֵרוֹת, אַפִלּוּ אַחַת בְּמֵאָה--בִּזְמָן שֶׁכָּל בְּהֵמָה מֵהֶן לְאֶחָד, כֻּלָּן פְּטוּרִין:&nbsp; שֶׁכָּל אֶחָד וְאֶחָד סָפֵק, וְהַמּוֹצִיא מֵחֲבֵרוֹ עָלָיו הָרְאָיָה.&nbsp; הָיָה אֶחָד הוּא הַשּׁוֹחֵט אֶת כֻּלָּם, פּוֹטֵר מַתָּנוֹת אַחַת מֵהֶן בִּלְבָד.</p>

<p><b>ט,ה</b>&nbsp;&nbsp;אֵין חַיָּב בַּמַּתָּנוֹת אֵלָא בְּהֵמָה טְהוֹרָה בִּלְבָד, "אִם-שׁוֹר אִם-שֶׂה" (דברים יח,ג).&nbsp; כִּלְאַיִם הַבָּא מִכֶּבֶשׂ וְעֵז, חַיָּב בַּמַּתָּנוֹת; וְהַכּוֹי--אַף עַל פִּי שְׁהוּא סָפֵק, מַפְרִישִׁין מִמֶּנּוּ כָּל הַמַּתָּנוֹת.&nbsp; צְבִי הַבָּא עַל הָעֵז וְיָלְדָה, הַוֶּלֶד חַיָּב בַּחֲצִי מַתָּנוֹת--"אִם-שֶׂה", אַפִלּוּ מִקְצַת שֶׂה; אֲבָל תַּיִשׁ הַבָּא עַל הַצְּבִיָּה, הַוֶּלֶד פָּטוּר מִן הַמַּתָּנוֹת.</p>

<p><b>ט,ו</b>&nbsp;&nbsp;אֶחָד הַשּׁוֹחֵט לַאֲכִילַת אָדָם, אוֹ הַשּׁוֹחֵט לַאֲכִילַת גּוֹיִים, אוֹ לַאֲכִילַת הַכְּלָבִים, אוֹ לִרְפוּאָה--חַיָּב בַּמַּתָּנוֹת.&nbsp; [ז] בֶּהֱמַת הַשֻּׁתָּפִין חַיֶּבֶת, שֶׁנֶּאֱמָר "זֹבְחֵי הַזֶּבַח" (דברים יח,ג).&nbsp; [ח] הַלּוֹקֵחַ בְּהֵמָה מִפֵּרוֹת שְׁבִיעִית, חַיֶּבֶת בַּמַּתָּנוֹת.</p>

<p><b>ט,ז</b>&nbsp;&nbsp;כּוֹהֲנִים וּלְוִיִּים פְּטוּרִים מִן הַמַּתָּנוֹת, שֶׁנֶּאֱמָר "מֵאֵת הָעָם" (דברים יח,ג):&nbsp; וְסָפֵק הֶם הַלְּוִיִּים, אִם הֶם בִּכְלַל הָעָם אוֹ אֵינָן; לְפִיכָּךְ אֵין נוֹטְלִין מֵהֶם--וְאִם נָטַל הַכּוֹהֵן, לֹא יַחְזִיר.&nbsp; [ט] בַּמֶּה דְּבָרִים אֲמוּרִים, בַּשּׁוֹחֵט לְעַצְמוֹ.&nbsp; אֲבָל כּוֹהֵן טַבָּח שֶׁשּׁוֹחֵט וּמוֹכֵר בַּשּׁוּק, מַמְתִּינִין לוֹ שְׁתַּיִם שָׁלוֹשׁ שַׁבָּתוֹת; מִכָּאן וְאִלַּךְ מוֹצִיאִין מִמֶּנּוּ הַמַּתָּנוֹת, וְנוֹתְנִין אוֹתָם לְכוֹהֲנִים אֲחֵרִים.&nbsp; וְאִם קָבַע בֵּית מִטְבָּחַיִם לִמְכֹּר--אֵין מַמְתִּינִין לוֹ, אֵלָא מוֹצִיאִין מִמֶּנּוּ מִיָּד; וְאִם נִמְנָע מִלִּתֵּן, מְנַדִּין אוֹתוֹ עַד שֶׁיִּתֵּן.</p>

<p><b>ט,ח</b>&nbsp;&nbsp;[י] הַשּׁוֹחֵט לַנָּכְרִי וּלַכּוֹהֵן, פָּטוּר מִן הַמַּתָּנוֹת; וְהַמִּשְׁתַּתֵּף עִם הַכּוֹהֵן--צָרִיךְ שֶׁיִּרְשֹׁם חֶלְקוֹ, כְּדֵי שֶׁיַּנִּיחַ הַמַּתָּנוֹת בְּחֵלֶק הַכּוֹהֵן:&nbsp; שְׁאִם לֹא עִיַּן חֶלְקוֹ--חַיָּב בַּמַּתָּנוֹת, מִפְּנֵי שְׁאֵין הַכֹּל יוֹדְעִין שֶׁהַכּוֹהֵן שֻׁתָּף לוֹ.&nbsp; לְפִיכָּךְ אִם הָיָה הַכּוֹהֵן עוֹמֵד עִמּוֹ בַּמִּטְבָּחַיִם, וְנוֹשֵׂא וְנוֹתֵן עִמּוֹ--אֵין צָרִיךְ לִרְשֹׁם.&nbsp; וְהַמִּשְׁתַּתֵּף עִם הַנָּכְרִי, אֵינוּ צָרִיךְ לִרְשֹׁם--שֶׁסְּתָם גּוֹי מַרְבֶּה דְּבָרִים, וּמוֹדִיעַ לַכֹּל שְׁהוּא שֻׁתָּף:&nbsp; וְאַף עַל פִּי שְׁאֵינוּ עִמּוֹ, בְּשָׁעַת מְכִירָה.</p>

<p><b>ט,ט</b>&nbsp;&nbsp;[יא] הִתְנָה עִמּוֹ הַכּוֹהֵן שְׁהוּא שֻׁתָּף חוּץ מִן הַמַּתָּנוֹת, הֲרֵי הַמַּתָּנוֹת לַכּוֹהֵן:&nbsp; כֵּיוָן שֶׁאָמַר לוֹ חוּץ, הֲרֵי שִׁיַּר לוֹ הַכּוֹהֵן חֵלֶק בַּמַּתָּנוֹת; וּלְפִיכָּךְ הֶם שֶׁלּוֹ.&nbsp; אֲבָל אִם אָמַר לוֹ הַכּוֹהֵן, עַל מְנַת שֶׁהַמַּתָּנוֹת שֶׁלִּי--הֲרֵי הַמַּתָּנוֹת שֶׁלְּזֶה הַיִּשְׂרְאֵלִי, וְנוֹתְנָן לְכָל כּוֹהֵן שֶׁיִּרְצֶה:&nbsp; אַף עַל פִּי שֶׁהִתְנָה עִמּוֹ שְׁהֶן שֶׁלּוֹ, לֹא נִפְטַר מִן הַמַּתָּנוֹת--שֶׁהָאוֹמֵר עַל מְנַת, לֹא שִׁיַּר לוֹ בְּעַצְמָן שֶׁלַּמַּתָּנוֹת כְּלוּם, וְהוֹאִיל וְלֹא שִׁיַּר לוֹ בָּהֶן שֻׁתָּפוּת, לֹא קָנָה אוֹתָן בִּתְנָאי זֶה.</p>

<p><b>ט,י</b>&nbsp;&nbsp;[יב] הָיָה הַכּוֹהֵן שֻׁתַּף בָּרֹאשׁ, פָּטוּר מִן הַלֶּחִי; שֻׁתָּף בַּיָּד, פָּטוּר מִן הַזְּרוֹעַ; שֻׁתָּף בִּבְנֵי מֵעַיִם, פָּטוּר מִן הַקֵּבָה.&nbsp; אָמַר לוֹ הַכּוֹהֵן הֲרֵי הַבְּהֵמָה כֻּלָּהּ שֶׁלִּי וְהָרֹאשׁ שֶׁלָּךְ--חַיָּב בַּלֶּחִי, שֶׁדָּבָר הַחַיָּב הֲרֵי הוּא שֶׁלְּיִשְׂרָאֵל.</p>

<p><b>ט,יא</b>&nbsp;&nbsp;[יג] גֵּר שֶׁנִּתְגַּיַּר, וְהָיְתָה לוֹ בְּהֵמָה שְׁחוּטָה--אִם נִשְׁחֲטָה עַד שֶׁלֹּא נִתְגַּיַּר, פָּטוּר; וְאִם נִשְׁחֲטָה אַחַר שֶׁנִּתְגַּיַּר, חַיָּב.&nbsp; וְאִם סָפֵק--פָּטוּר, שֶׁהַמּוֹצִיא מֵחֲבֵרוֹ עָלָיו הָרְאָיָה.</p>

<p><b>ט,יב</b>&nbsp;&nbsp;[יד] בְּהֵמָה שֶׁלֹּא הוּרְמוּ מַתְּנוֹתֶיהָ--מֻתָּר לֶאֱכֹל מִמֶּנָּה, שְׁאֵינָהּ דּוֹמָה לְטֶבֶל:&nbsp; שֶׁהֲרֵי מַתָּנוֹת כְּהֻנָּה מֻבְדָּלִין.&nbsp; וְהַמַּתָּנוֹת עַצְמָן, אָסוּר לְיִשְׂרָאֵל לְאָכְלָן אֵלָא בִּרְשׁוּת כּוֹהֵן.&nbsp; עָבַר וַאֲכָלָן, אוֹ הִזִּיקָן, אוֹ מְכָרָן--אֵינוּ חַיָּב לְשַׁלַּם, מִפְּנֵי שְׁהוּא מָמוֹן שְׁאֵין לוֹ תּוֹבֵעַ יָדוּעַ.&nbsp; וְהַקּוֹנֶה אוֹתָם--אַף עַל פִּי שְׁאֵינוּ רַשָּׁאי--הֲרֵי זֶה מֻתָּר לְאָכְלָן, מִפְּנֵי שֶׁמַּתְּנוֹת כְּהֻנָּה נִגְזָלוֹת.</p>

<p><b>ט,יג</b>&nbsp;&nbsp;[טו] אָמַר לַטַּבָּח מְכֹר לִי בְּנֵי מֵעַיִם שֶׁלַּפָּרָה, וְהָיוּ בָּהּ מַתָּנוֹת--נוֹתְנָן לַכּוֹהֵן, וְאֵינוּ מְנַכֶּה לוֹ מִן הַדָּמִים; לְקָחָם מִמֶּנּוּ בְּמִשְׁקָל--נוֹתְנָם לַכּוֹהֵן, וּמְנַכֶּה לַטַּבָּח מִן הַדָּמִים.&nbsp; [טז] הַמְּשַׁלֵּחַ בָּשָׂר לַחֲבֵרוֹ, וְהָיוּ בּוֹ מַתָּנוֹת--אֵינוּ חוֹשֵׁשׁ שֶׁמֶּא עָבַר זֶה וּגְזָלָן.</p>

<p><b>ט,יד</b>&nbsp;&nbsp;מְקוֹם שְׁאֵין בּוֹ כּוֹהֵן--מַעֲלֶה הַמַּתָּנוֹת בְּדָמִים, וְאָכְלָן:&nbsp; מִפְּנֵי הֶפְסֵד כּוֹהֵן.&nbsp; וְיִתֵּן הַדָּמִים לְכָל כּוֹהֵן שֶׁיִּרְצֶה.</p>

<p><b>ט,טו</b>&nbsp;&nbsp;[יז] הָרוֹצֶה לִתֵּן הַמַּתָּנוֹת לְכוֹהֵן אֶחָד, נוֹתֵן; וְאִם רָצָה לַחְלֹק אוֹתָן--לֹא יִתֵּן חֲצִי קֵבָה לְאֶחָד אוֹ חֲצִי זְרוֹעַ לְאֶחָד, אֵלָא זְרוֹעַ לְאֶחָד וְקֵבָה לְאֶחָד וּלְחָיַיִם לִשְׁנַיִם:&nbsp; שֶׁנֶּאֱמָר "תִּתֶּן-לוֹ" (ראה דברים יח,ג-ד), שֶׁיִּהְיֶה בָּהּ כְּדֵי מַתָּנָה.&nbsp; וְאִם הָיוּ שֶׁלְּשׁוֹר, חוֹלֵק אוֹתָן חֲתִכּוֹת חֲתִכּוֹת--וְהוּא שֶׁיִּהְיֶה בְּכָל חֲתִכָּה, כְּדֵי מַתָּנָה.</p>

<p><b>ט,טז</b>&nbsp;&nbsp;[יח] אֵיזֶה הוּא הַזְּרוֹעַ--זֶה זְרוֹעַ שֶׁלַּיָּמִין מִן הַפֵּרֶק שֶׁלָּאַרְכֻּבָּה עַד כַּף שֶׁלַּיָּד, שְׁהֶן שְׁנֵי אֵבָרִים זֶה מְעֻרֶּה בְּזֶה.&nbsp; וְהַלְּחָיַיִם--מִן הַפֵּרֶק שֶׁלַּלֶּחִי וְעַד פִּיקָה שֶׁלַּגַּרְגֶּרֶת, שְׁהִיא טַבַּעַת גְּדוֹלָה, עִם הַלָּשׁוֹן שֶׁבֵּינֵיהֶן; הַכֹּל לַכּוֹהֵן.</p>

<p><b>ט,יז</b>&nbsp;&nbsp;[יט] אֵין מוֹלְגִין אוֹתָן, וְאֵין מַפְשִׁיטִין אוֹתָן--אֵלָא יִנָּתְנוּ לוֹ בְּעוֹרָן וּבְצַמְרָן.&nbsp; וְהַקֵּבָה, בַּחֵלֶב שֶׁעָלֶיהָ; וּכְבָר נָהֲגוּ הַכּוֹהֲנִים, לְהַנִּיחַ חֵלֶב הַקֵּבָה לַבְּעָלִים.</p>

<p><b>ט,יח</b>&nbsp;&nbsp;[כ] הַכּוֹהֶנֶת אוֹכֶלֶת הַמַּתָּנוֹת, אַף עַל פִּי שְׁהִיא נְשׂוּאָה לְיִשְׂרָאֵל--מִפְּנֵי שְׁאֵין בָּהֶן קְדֻשָּׁה; וְלֹא עוֹד, אֵלָא הַבַּעַל אוֹכֵל מַתָּנוֹת בִּגְלַל אִשְׁתּוֹ.&nbsp; אֲבָל חֲלָלָה אֵינָהּ אוֹכֶלֶת, שְׁאֵין חֲלָלִים בִּכְלַל כּוֹהֲנִים.&nbsp; וְאִם רָצָה הַכּוֹהֵן לִמְכֹּר הַמַּתָּנוֹת, אוֹ לִתְּנָן בְּמַתָּנָה אַפִלּוּ לַגּוֹי, אוֹ לְהַאֲכִילָם לַכְּלָבִים--מַאֲכִיל, שְׁאֵין בָּהֶן קְדֻשָּׁה כְּלָל.</p>

<p><b>ט,יט</b>&nbsp;&nbsp;[כא] כּוֹהֵן שֶׁהָיוּ לוֹ חֲבֵרִים שֶׁנּוֹתְנִים לוֹ הַמַּתָּנוֹת--אִם רָצָה לְזַכּוֹת בָּהֶן לְיִשְׂרָאֵל חֲבֵרוֹ--הֲרֵי זֶה מְזַכֶּה לוֹ בָּהֶן, וְאַף עַל פִּי שֶׁלֹּא בָאוּ לְיָדוֹ; וְיִהְיוּ אוֹתָם הַחֲבֵרִים זוֹבְחִים וְנוֹתְנִין הַמַּתָּנוֹת לְזֶה הַיִּשְׂרְאֵלִי שֶׁזָּכָה בָּהֶן:&nbsp; וְהוּא שֶׁיִּהְיֶה הַיִּשְׂרְאֵלִי זֶה בְּדֹחַק, וְאֵין לוֹ לִקְנוֹת בָּשָׂר; וְיִהְיֶה הַכּוֹהֵן שֶׁזִּכָּה לוֹ חֲבֵרוֹ.&nbsp; אֲבָל אִם הָיָה הַכּוֹהֵן שַׁמָּשׁוֹ שֶׁלְּיִשְׂרָאֵל זֶה, אוֹ שְׂכִירוֹ וּלְקִיטוֹ--אֵינוּ מְזַכֶּה לוֹ, עַד שֶׁיָּבוֹאוּ לְיָדוֹ:&nbsp; שֶׁמֶּא יְזַכֶּה בְּעַל כָּרְחוֹ.</p>

<p><b>ט,כ</b>&nbsp;&nbsp;[כב] לֹא יַחְטֹף הַכּוֹהֵן מַתְּנוֹתָיו, וְלֹא יִשְׁאַל בְּפִיו; אֵלָא אִם נָתְנוּ בְּכָבוֹד, נוֹטֵל.&nbsp; וּבִזְמָן שְׁהֶם רַבִּים בְּבֵית הַמִּטְבָּחַיִם--הַצְּנוּעִים מוֹשְׁכִין יְדֵיהֶם, וְהַגַּרְגְּרָנִים נוֹטְלִין; וְאִם הָיָה כּוֹהֵן צָנוּעַ, וְאֵין מַכִּירִין אוֹתוֹ שְׁהוּא כּוֹהֵן--הֲרֵי זֶה נוֹטֵל, כְּדֵי שֶׁיִּוָּדַע לַכֹּל שְׁהוּא כּוֹהֵן.&nbsp; וְאֵין הַכּוֹהֲנִים אוֹכְלִין הַמַּתָּנוֹת אֵלָא צֳלִי בְּחַרְדָּל--שֶׁנֶּאֱמָר "לְמָשְׁחָה בָהֶם" (שמות כט,כט; וראה במדבר יח,ח), כְּדֶרֶךְ שֶׁהַמְּלָכִים אוֹכְלִים.
<br>&nbsp;</p>

<h2>הִלְכּוֹת בִּכּוּרִים פֵּרֶק י</h2>

<p><b>י,א</b>&nbsp;&nbsp;מִצְוַת עֲשֵׂה לִתֵּן לַכּוֹהֵן רֵאשִׁית הַגֵּז, שֶׁנֶּאֱמָר "וְרֵאשִׁית גֵּז צֹאנְךָ--תִּתֶּן-לוֹ" (דברים יח,ד); וְהַלְּוִיִּים בִּכְלַל יִשְׂרָאֵל, בְּמִצְוָה זוֹ.&nbsp; וְאֵין לְרֵאשִׁית זוֹ, שֵׁעוּר מִן הַתּוֹרָה; וּמִדִּבְרֵי סוֹפְרִים, שֶׁלֹּא יִפְחֹת מֵאֶחָד מִשִּׁשִּׁים.&nbsp; וְאֵינָהּ נוֹהֶגֶת אֵלָא בְּאֶרֶץ יִשְׂרָאֵל, בֵּין בִּפְנֵי הַבַּיִת בֵּין שֶׁלֹּא בִּפְנֵי הַבַּיִת--כְּרֵאשִׁית הַדָּגָן.</p>

<p><b>י,ב</b>&nbsp;&nbsp;וְנוֹהֵג בַּחֻלִּין, אֲבָל לֹא בַּמֻּקְדָּשִׁין.&nbsp; [ב] כֵּיצַד:&nbsp; הֲרֵי שֶׁהִקְדִּישׁ בְּהֵמוֹת לְבֶדֶק הַבַּיִת, וּגְזָזָן--יָכוֹל יִהְיֶה חַיָּב לִפְדּוֹת וְלִתֵּן לַכּוֹהֵן; אוֹ אִם הִקְדִּישׁ בְּהֵמָה, חוּץ מִגִּזָּתָהּ--יָכוֹל יִהְיֶה חַיָּב בְּרֵאשִׁית הַגֵּז:&nbsp; תִּלְמֹד לוֹמַר "צֹאנְךָ" (דברים יח,ד), אֵין אֵלּוּ צֹאנוֹ.</p>

<p><b>י,ג</b>&nbsp;&nbsp;כָּל הַקֳּדָשִׁים שֶׁקָּדַם מוּם קָבוּעַ לְהֶקְדֵּשָׁן, וְנִפְדּוּ--חַיָּבִין בְּרֵאשִׁית הַגֵּז; אֲבָל אִם קָדַם הֶקְדֵּשָׁן אֶת מוּמָן, אוֹ שֶׁקָּדַם מוּם עוֹבֵר לְהֶקְדֵּשָׁן, וְאַחַר כָּךְ נֻלַּד לָהֶן מוּם קָבוּעַ, וְנִפְדּוּ--פְּטוּרִין מֵרֵאשִׁית הַגֵּז.</p>

<p><b>י,ד</b>&nbsp;&nbsp;אֵין חַיָּב בְּרֵאשִׁית הַגֵּז אֵלָא הַכְּבָשִׂים בִּלְבָד, זְכָרִים כִּנְקֵבוֹת--שֶׁהַצֶּמֶר שֶׁלָּהֶן, הוּא הָרָאוּי לַבְּגָדִים.&nbsp; הָיָה צַמְרָן קָשֶׁה, וְאֵינוּ רָאוּי לִלְבִישָׁה--פְּטוּרִין מֵרֵאשִׁית הַגֵּז:&nbsp; שְׁאֵין מַתָּנָה זוֹ לַכּוֹהֵן, אֵלָא כְּדֵי לִלְבֹּשׁ מִמֶּנָּה.</p>

<p><b>י,ה</b>&nbsp;&nbsp;כֵּיוָן שֶׁזִּכָּה לוֹ הַקָּדוֹשׁ בָּרוּךְ הוּא בַּתְּרוּמוֹת, שְׁהֶן לַחְמוֹ וְיֵינוֹ, וְזִכָּה לוֹ בְּמַתְּנוֹת בְּהֵמָה וְקָדְשֵׁי מִקְדָּשׁ, שְׁהֶן הַבָּשָׂר שֶׁלּוֹ--זִכָּה לוֹ בְּרֵאשִׁית הַגֵּז, לִלְבוּשׁוֹ; וּבְגֶזֶל הַגֵּר וְהַחֲרָמִים וּשְׂדֵה אֲחֻזָּה וּפִדְיוֹן בְּכוֹרוֹת, לְהוֹצָאוֹתָיו וּשְׁאָר צְרָכָיו:&nbsp; שֶׁהֲרֵי אֵין לוֹ חֵלֶק בַּנַּחֲלָה וּבַבִּזָּה.</p>

<p><b>י,ו</b>&nbsp;&nbsp;הָיָה הַצֶּמֶר שֶׁלָּהֶן אָדֹם, אוֹ שָׁחוֹר, אוֹ שָׁחוּם--חַיָּבוֹת בְּרֵאשִׁית הַגֵּז; אֲבָל אִם גָּזַז הַצֶּמֶר, וּצְבָעוֹ קֹדֶם שֶׁיִּתֵּן--נִפְטַר מֵרֵאשִׁית הַגֵּז.&nbsp; הִלְבִּינוֹ קֹדֶם שֶׁיִּתֵּן, חַיָּב לְהַפְרִישׁ אַחַר שֶׁלִּבְּנוֹ.</p>

<p><b>י,ז</b>&nbsp;&nbsp;הַתּוֹלֵשׁ צֶמֶר רְחֵלָיו בְּיָדוֹ, וְלֹא גְזָזוֹ--חַיָּב בְּרֵאשִׁית הַגֵּז.&nbsp; [ז] וְרֵאשִׁית הַגֵּז נוֹהֵג בַּכִּלְאַיִם, וּבַכּוֹי, וּבַטְּרֵפָה; אֲבָל הַגּוֹזֵז אֶת הַמֵּתָה, פָּטוּר.&nbsp; [ח] הַמַּפְרִישׁ רֵאשִׁית הַגֵּז, וְאָבַד--חַיָּב בְּאַחְרָיוּתוֹ, עַד שֶׁיִּתֵּן לַכּוֹהֵן.&nbsp; הָאוֹמֵר כָּל גִּזּוֹתַי רֵאשִׁית, דְּבָרָיו קַיָּמִין.</p>

<p><b>י,ח</b>&nbsp;&nbsp;[ט] הַלּוֹקֵחַ גֵּז צֹאנוֹ שֶׁלַּנָּכְרִי--אַף עַל פִּי שֶׁגְּזָזָן, פָּטוּר מֵרֵאשִׁית הַגֵּז.&nbsp; לָקַח הַצֹּאן לְגִזָּתָן, חַיָּב--אַף עַל פִּי שֶׁגָּדְלָה הַגִּזָּה בִּרְשׁוּת הַגּוֹי, וְאַף עַל פִּי שֶׁחוֹזְרִין הַצֹּאן לַגּוֹי אַחַר הַגִּזָּה:&nbsp; הוֹאִיל וְהַגּוֹזֵז יִשְׂרָאֵל וְהַגִּזּוֹת שֶׁלּוֹ--חַיָּב, שְׁאֵין הַחִיּוּב אֵלָא בְּשָׁעַת הַגִּזָּה.</p>

<p><b>י,ט</b>&nbsp;&nbsp;[י] הַלּוֹקֵחַ גֵּז צֹאנוֹ שֶׁלַּחֲבֵרוֹ--אִם שִׁיַּר הַמּוֹכֵר מְעַט מִצֹּאנוֹ לְהִגָּזֵז, הַמּוֹכֵר חַיָּב לְהַפְרִישׁ מִן הַמְּשֹׁאָר עַל הַכֹּל; וְאַף עַל פִּי שֶׁלֹּא הִתְחִיל הַמּוֹכֵר לִגְזֹז:&nbsp; חֲזָקָה, אֵין אָדָם מוֹכֵר מַתְּנוֹת כְּהֻנָּה.&nbsp; וְאִם לֹא שִׁיַּר כְּלוּם, הַלּוֹקֵחַ חַיָּב לְהַפְרִישׁ.</p>

<p><b>י,י</b>&nbsp;&nbsp;[יא] הָיוּ שְׁנֵי מִינֵי גִּזָּה, כְּגוֹן גִּזָּה לְבָנָה וְגִזָּה שְׁחוּמָה, אוֹ גִּזַּת זְכָרִים וְגִזַּת נְקֵבוֹת, וּמָכַר מִין זֶה וְהִנִּיחַ הַמִּין הָאַחֵר--זֶה נוֹתֵן לְעַצְמוֹ עַל מַה שֶׁלָּקַח, וְזֶה נוֹתֵן לְעַצְמוֹ עַל מַה שֶׁהִנִּיחַ.</p>

<p><b>י,יא</b>&nbsp;&nbsp;[יב] גֵּר שֶׁנִּתְגַּיַּר וְהָיוּ לוֹ גִּזּוֹת, וְאֵין יָדוּעַ אִם עַד שֶׁלֹּא נִתְגַּיַּר נִגְזְזוּ אוֹ מִשֶּׁנִּתְגַּיַּר--הֲרֵי זֶה פָּטוּר:&nbsp; הַמּוֹצִיא מֵחֲבֵרוֹ עָלָיו הָרְאָיָה.</p>

<p><b>י,יב</b>&nbsp;&nbsp;[יג] כַּמָּה צֹאן יִהְיוּ לוֹ, וְיִהְיוּ חַיָּבוֹת בְּרֵאשִׁית הַגֵּז:&nbsp; אֵין פָּחוּת מֵחָמֵשׁ--וְהוּא שֶׁיִּהְיֶה בַּגִּזָּה שֶׁלָּהֶן, אֵין פָּחוּת מִמִּשְׁקַל שִׁשִּׁים סֶלַע, וּתְהֶא גִּזַּת כָּל אַחַת מֵחֲמִשְׁתָּן, אֵין פָּחוּת מִמִּשְׁקַל שְׁתֵּים עֶשְׂרֵה סֶלַע.&nbsp; הָיְתָה אַחַת מֵהֶם גּוֹזֶזֶת פָּחוּת מִשְּׁתֵּים עֶשְׂרֵה סֶלַע--אַף עַל פִּי שֶׁחֲמִשְׁתָּן גּוֹזְזוֹת שִׁשִּׁים סֶלַע אוֹ יָתֵר, הֲרֵי אֵלּוּ פְּטוּרוֹת מֵרֵאשִׁית הַגֵּז.</p>

<p><b>י,יג</b>&nbsp;&nbsp;[יד] הַשֻּׁתָּפִין, חַיָּבִין בְּרֵאשִׁית הַגֵּז--וְהוּא שֶׁיִּהְיֶה בְּחֵלֶק כָּל אֶחָד מֵהֶן, כַּשֵּׁעוּר; אֲבָל חָמֵשׁ צֹאן בִּלְבָד שֶׁלִּשְׁנֵי שֻׁתָּפִין, פְּטוּרִין.</p>

<p><b>י,יד</b>&nbsp;&nbsp;[טו] רֵאשִׁית הַגֵּז, מִצְוָתָהּ בַּתְּחִלָּה; וְאִם הִפְרִישׁ בֵּין בָּאֶמְצָע בֵּין בַּסּוֹף, יָצָא.&nbsp; הָיוּ לוֹ חָמֵשׁ צֹאן, וְגָזַז אַחַת בִּלְבָד, וּמָכַר גִּזָּתָהּ, וְאַחַר כָּךְ גָּזַז שְׁנִיָּה וּמְכָרָהּ, וְאַחַר כָּךְ גָּזַז שְׁלִישִׁית וּמְכָרָהּ--הַכֹּל מִצְטָרְפוֹת לְרֵאשִׁית הַגֵּז, וְחַיָּב אַפִלּוּ לְאַחַר כַּמָּה שָׁנִים.&nbsp; וְיֵשׁ לוֹ לְהַפְרִישׁ מִן הֶחָדָשׁ עַל הַיָּשָׁן, וּמִמִּין גִּזָּה עַל מִין גִּזָּה אַחֵר.</p>

<p><b>י,טו</b>&nbsp;&nbsp;אֲבָל אִם הָיְתָה רָחֵל אַחַת, וּגְזָזָהּ וְהִנִּיחַ גִּזָּתָהּ, וְאַחַר כָּךְ קָנָה שְׁנִיָּה, וּגְזָזָהּ וְהִנִּיחַ גִּזָּתָהּ--אֵינָן מִצְטָרְפוֹת.</p>

<p><b>י,טז</b>&nbsp;&nbsp;מִי שֶׁהָיוּ לוֹ גִּזּוֹת רַבּוֹת שֶׁלְּרֵאשִׁית הַגֵּז, וְהוּא רוֹצֶה לְחַלְּקָן לַכּוֹהֲנִים--לֹא יִתֵּן לְכָל אֶחָד וְאֶחָד פָּחוּת מִמִּשְׁקַל חָמֵשׁ סְלָעִים מְלֻבָּן, כְּדֵי בֶּגֶד קָטָן.&nbsp; לֹא שֶׁיְּלַבְּנוֹ, וְאַחַר כָּךְ יִתֵּן לוֹ--אֵלָא יִתֵּן לוֹ מִצֶּמֶר הַגִּזָּה כִּשְׁהוּא צוֹאִי, כְּדֵי שֶׁיִּהְיֶה בּוֹ אַחַר הַלִּבּוּן חָמֵשׁ סְלָעִים אוֹ יָתֵר:&nbsp; שֶׁנֶּאֱמָר "תִּתֶּן-לוֹ" (דברים יח,ד), שֶׁיִּהְיֶה בּוֹ כְּדֵי מַתָּנָה הַמּוֹעֶלֶת.</p>

<p><b>י,יז</b>&nbsp;&nbsp;רֵאשִׁית הַגֵּז, חֻלִּין לְכָל דָּבָר.&nbsp; לְפִיכָּךְ אֲנִי אוֹמֵר שֶׁנּוֹתְנִים אוֹתוֹ לַכּוֹהֶנֶת, אַף עַל פִּי שְׁהִיא נְשׂוּאָה לְיִשְׂרָאֵל--כְּמַתְּנוֹת בְּהֵמָה; וְיֵרָאֶה לִי, שֶׁדִּין שְׁנֵיהֶן אֶחָד הוּא.
<br>&nbsp;</p>

<h2>הִלְכּוֹת בִּכּוּרִים פֵּרֶק יא</h2>

<p><b>יא,א</b>&nbsp;&nbsp;מִצְוַת עֲשֵׂה לִפְדּוֹת כָּל אִישׁ מִיִּשְׂרָאֵל, בְּנוֹ שְׁהוּא בְּכוֹר לְאִמּוֹ הַיִּשְׂרְאֵלִית--שֶׁנֶּאֱמָר "כָּל-פֶּטֶר רֶחֶם, לִי" (שמות לד,יט), וְנֶאֱמָר "אַךְ פָּדֹה תִפְדֶּה, אֵת בְּכוֹר הָאָדָם" (במדבר יח,טו).&nbsp; [ב] וְאֵין הָאִשָּׁה חַיֶּבֶת לִפְדּוֹת אֶת בְּנָהּ--שֶׁהַחַיָּב לִפְדּוֹת אֶת עַצְמוֹ, הוּא שֶׁחַיָּב לִפְדּוֹת אֶת בְּנוֹ.</p>

<p><b>יא,ב</b>&nbsp;&nbsp;עָבַר הָאָב וְלֹא פָדָהוּ--כְּשֶׁיַּגְדִּיל, יִפְדֶּה אֶת עַצְמוֹ.&nbsp; [ג] הָיָה הוּא לִפְדּוֹת וּבְנוֹ לִפְדּוֹת--יִפְדֶּה אֶת עַצְמוֹ תְּחִלָּה, וְאַחַר כָּךְ יִפְדֶּה בְּנוֹ; וְאִם אֵין לוֹ אֵלָא כְּדֵי פִּדְיוֹן אֶחָד, יִפְדֶּה עַצְמוֹ.&nbsp; [ד] הָיָה בְּנוֹ לִפְדּוֹת, וְהִגִּיעַ עֵת לַעֲלוֹת לְרֶגֶל, וְאֵין לוֹ כְּדֵי לְזֶה וּלְזֶה--פּוֹדֶה אֶת בְּנוֹ, וְאַחַר כָּךְ עוֹלֶה לְרֶגֶל:&nbsp; שֶׁנֶּאֱמָר "כֹּל בְּכוֹר בָּנֶיךָ תִּפְדֶּה" (שמות לד,כ), וְאַחַר כָּךְ "וְלֹא-יֵרָאוּ פָנַי רֵיקָם" (שם).</p>

<p><b>יא,ג</b>&nbsp;&nbsp;[ה] הַפּוֹדֶה אֶת בְּנוֹ--מְבָרֵךְ אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל פִּדְיוֹן הַבֵּן, וְחוֹזֵר וּמְבָרֵךְ שֶׁהֶחֱיָנוּ; וְאַחַר כָּךְ נוֹתֵן הַפִּדְיוֹן לַכּוֹהֵן.&nbsp; וְאִם פָּדָה עַצְמוֹ--מְבָרֵךְ לִפְדּוֹת הַבְּכוֹר, וּמְבָרֵךְ שֶׁהֶחֱיָנוּ.</p>

<p><b>יא,ד</b>&nbsp;&nbsp;[ו] מִצְוָה זוֹ נוֹהֶגֶת בְּכָל מָקוֹם, וּבְכָל זְמָן.&nbsp; וּבְכַמָּה פּוֹדֵהוּ:&nbsp; בְּחָמֵשׁ סְלָעִים, שֶׁנֶּאֱמָר "וּפְדוּיָו, מִבֶּן-חֹדֶשׁ תִּפְדֶּה .&nbsp;.&nbsp;." (במדבר יח,טז)--בֵּין בַּכֶּסֶף, בֵּין בְּשׁוֹוֶה כֶּסֶף מִן הַמִּטַּלְטְלִין שֶׁגּוּפָן מָמוֹן כְּעִנְיַן הַשְּׁקָלִים.&nbsp; לְפִיכָּךְ אֵין פּוֹדִין בְּקַרְקָעוֹת; וְלֹא בַּעֲבָדִים, מִפְּנֵי שְׁהֶן כְּקַרְקָעוֹת; וְלֹא בִּשְׁטָרוֹת, לְפִי שְׁאֵין גּוּפָן מָמוֹן.&nbsp; וְאִם פָּדָהוּ בָּהֶן, אֵינוּ פָּדוּי.</p>

<p><b>יא,ה</b>&nbsp;&nbsp;[ז] כָּתַב לַכּוֹהֵן שְׁטָר חוֹב שְׁהוּא חַיָּב לוֹ חָמֵשׁ סְלָעִים--חַיָּב לִתֵּן לוֹ, וּבְנוֹ אֵינוּ פָּדוּי.&nbsp; נָתַן לוֹ כְּלִי שְׁאֵינוּ שׁוֹוֶה בַּשּׁוּק חָמֵשׁ סְלָעִים, וְקִבְּלוֹ הַכּוֹהֵן בְּחָמֵשׁ סְלָעִים--הֲרֵי בְּנוֹ פָּדוּי.&nbsp; נָתַן חָמֵשׁ סְלָעִים לַעֲשָׂרָה כּוֹהֲנִים, בֵּין בַּבַּת אַחַת בֵּין בְּזֶה אַחֵר זֶה--יָצָא.</p>

<p><b>יא,ו</b>&nbsp;&nbsp;[ח] רָצָה הַכּוֹהֵן לְהַחְזִיר לוֹ הַפִּדְיוֹן, מַחְזִיר.&nbsp; וְלֹא יִתֵּן הוּא לוֹ, וְדַעְתּוֹ שֶׁיַּחְזִיר; וְאִם עָשָׂה כֵּן, וְהִחְזִיר לוֹ--אֵין בְּנוֹ פָּדוּי:&nbsp; עַד שֶׁיִּגְמֹר בְּלִבּוֹ לִתֵּן לוֹ מַתָּנָה גְּמוּרָה; וְאִם רָצָה הַכּוֹהֵן אַחַר כָּךְ לְהַחְזִיר, יַחְזִיר.&nbsp; וְכֵן אִם פֵּרַשׁ, וְנָתַן לוֹ עַל מְנַת לְהַחְזִיר--הֲרֵי בְּנוֹ פָּדוּי.</p>

<p><b>יא,ז</b>&nbsp;&nbsp;[ט] כּוֹהֲנִים וּלְוִיִּים פְּטוּרִים מִפִּדְיוֹן הַבֵּן, מִקַּל וְחֹמֶר--אִם פָּטְרוּ שֶׁלְּיִשְׂרָאֵל בַּמִּדְבָּר, דִּין הוּא שֶׁיִּפְטְרוּ עַצְמָן.&nbsp; [י] יִשְׂרְאֵלִי הַבָּא מִן הַכּוֹהֶנֶת וּמִן הַלְּוִיָּה, פָּטוּר--שְׁאֵין הַדָּבָר תָּלוּי בָּאָב אֵלָא בָּאֵם, שֶׁנֶּאֱמָר "פֶּטֶר רֶחֶם, בְּיִשְׂרָאֵל" (ראה שמות יג,ב; במדבר ג,יב).</p>

<p><b>יא,ח</b>&nbsp;&nbsp;[יא] לְוִיָּה הַמְּעֻבֶּרֶת מִגּוֹי, בְּנָהּ פָּטוּר; וְכוֹהֶנֶת הַמְּעֻבֶּרֶת מִגּוֹי--בְּנָהּ חַיָּב, שֶׁהֲרֵי נִפְסְלָה אִמּוֹ מִן הַכְּהֻנָּה בִּבְעִילַת הַגּוֹי.</p>

<p><b>יא,ט</b>&nbsp;&nbsp;[יב] כּוֹהֵן שֶׁנֻּלַּד לוֹ בֶּן חָלָל, מֵת הָאָב בְּתוֹךְ שְׁלוֹשִׁים יוֹם--הַבֵּן חַיָּב לִפְדּוֹת אֶת עַצְמוֹ, שֶׁלֹּא זָכָה הָאָב בְּפִדְיוֹנוֹ; מֵת הָאָב אַחַר שְׁלוֹשִׁים יוֹם--אֵין הַבֵּן חַיָּב לִפְדּוֹת אֶת עַצְמוֹ, שֶׁהֲרֵי הָאָב זָכָה בְּפִדְיוֹנוֹ.</p>

<p><b>יא,י</b>&nbsp;&nbsp;[יג] הַשִּׁפְחָה שֶׁנִּשְׁתַּחְרְרָה וְנָכְרִית שֶׁנִּתְגַּיְּרָה כִּשְׁהֶן מְעֻבָּרוֹת, וְיָלְדוּ--אַף עַל פִּי שֶׁהוֹרָתוֹ שֶׁלֹּא בִּקְדֻשָּׁה--הוֹאִיל וְנֻלַּד בִּקְדֻשָּׁה, חַיָּב:&nbsp; שֶׁנֶּאֱמָר "פֶּטֶר רֶחֶם, בְּיִשְׂרָאֵל" (ראה שמות יג,ב; במדבר ג,יב), וַהֲרֵי פֶּטֶר רֶחֶם בְּיִשְׂרָאֵל.&nbsp; אֵין יָדוּעַ אִם קֹדֶם שֶׁנִּתְגַּיְּרָה יָלְדָה, אוֹ אַחַר שֶׁנִּתְגַּיְּרָה--הַמּוֹצִיא מֵחֲבֵרוֹ עָלָיו הָרְאָיָה.</p>

<p><b>יא,יא</b>&nbsp;&nbsp;[יד] הַנָּכְרִית וְהַשִּׁפְחָה שֶׁיָּלְדוּ, וְאַחַר כָּךְ נִתְגַּיְּרוּ וְנִשְׁתַּחְרְרוּ, וְיָלְדוּ וֶלֶד אַחֵר--הֲרֵי זֶה פָּטוּר:&nbsp; שֶׁנֶּאֱמָר "פֶּטֶר רֶחֶם" (שמות לד,יט; במדבר ג,יב; במדבר יח,טו), וְאֵין זֶה פֶּטֶר רֶחֶם.&nbsp; וְכֵן הַבָּא אַחַר הַנְּפָלִים--כָּל נֵפֶל שֶׁאִמּוֹ טְמֵאָה לִידָה, הַבָּא אַחֲרָיו אֵינוּ פֶּטֶר רֶחֶם; וְכָל נֵפֶל שְׁאֵין אִמּוֹ טְמֵאָה לִידָה--כְּגוֹן הַמַּפֶּלֶת כְּמִין דָּגִים וַחֲגָבִים, אוֹ הַמַּפֶּלֶת יוֹם אַרְבָּעִים, וְכַיּוֹצֶא בָּהֶן--הַבָּא אַחֲרָיו בְּכוֹר לַכּוֹהֵן, וְחַיָּב לִפְדּוֹת.</p>

<p><b>יא,יב</b>&nbsp;&nbsp;[טו] חָתַךְ הָעֹבֶר בְּמֵעֶיהָ, וְהוֹצִיאוֹ אֵבֶר אֵבֶר--הַבָּא אַחֲרָיו אֵינוּ פֶּטֶר רֶחֶם; בֶּן שְׁמוֹנָה חֳדָשִׁים שֶׁהוֹצִיא רֹאשׁוֹ וְהוּא חַי, וְהִחְזִירוֹ וּמֵת, וְכֵן בֶּן תִּשְׁעָה שֶׁמֵּת, וְיָצָא רֹאשׁוֹ וְהֻחְזַר, וְאַחַר כָּךְ יָצָא אָחִיו, וְיָלְדָה--זֶה שֶׁיָּלְדָה, אֵינוּ פֶּטֶר רֶחֶם:&nbsp; שֶׁהֲרֵי נִפְטַר בְּרֹאשׁוֹ שֶׁלְּרִאשׁוֹן; וּמִשֶּׁתֵּצֵא פַּדַּחְתּוֹ, פּוֹטֵר הַבָּא אַחֲרָיו.&nbsp; [טז] יוֹצֵא דֹּפֶן, וְהַבָּא אַחֲרָיו כְּדַרְכּוֹ--שְׁנֵיהֶם פְּטוּרִים:&nbsp; הָרִאשׁוֹן לְפִי שֶׁלֹּא יָצָא מִן הָרֶחֶם, וְהַשֵּׁנִי מִפְּנֵי שֶׁקְּדָמוֹ אַחֵר.</p>

<p><b>יא,יג</b>&nbsp;&nbsp;[יז] מֵאֵימָתַי יִתְחַיַּב בְּפִדְיוֹן--מִשֶּׁיַּשְׁלִים שְׁלוֹשִׁים יוֹם, שֶׁנֶּאֱמָר "וּפְדוּיָו, מִבֶּן-חֹדֶשׁ תִּפְדֶּה" (במדבר יח,טז).&nbsp; מֵת הַבֵּן בְּתוֹךְ שְׁלוֹשִׁים יוֹם, וְאַפִלּוּ בְּיוֹם שְׁלוֹשִׁים, וְכֵן אִם נַעֲשָׂה טְרֵפָה--אֵינוּ חַיָּב בְּחָמֵשׁ סְלָעִים; וְאִם הִקְדִּים וְנָתַן לַכּוֹהֵן, יַחְזִיר לוֹ הַפִּדְיוֹן.&nbsp; מֵת אַחַר שְׁלוֹשִׁים יוֹם, חַיָּב בְּפִדְיוֹן; וְאִם לֹא נָתַן, יִתֵּן.</p>

<p><b>יא,יד</b>&nbsp;&nbsp;[יח] מִי שֶׁפָּדָה בְּנוֹ בְּתוֹךְ שְׁלוֹשִׁים יוֹם--אִם אָמַר לוֹ מֵעַכְשָׁו, אֵין בְּנוֹ פָּדוּי; וְאִם אָמַר לוֹ לְאַחַר שְׁלוֹשִׁים יוֹם--בְּנוֹ פָּדוּי, וְאַף עַל פִּי שְׁאֵין הַמָּעוֹת קַיָּמִין לְאַחַר שְׁלוֹשִׁים יוֹם.</p>

<p><b>יא,טו</b>&nbsp;&nbsp;[יט] מִי שְׁהוּא סְפֵק אִם הוּא חַיָּב בִּפְדִיָּה אוֹ אֵינוּ חַיָּב--הֲרֵי זֶה פָּטוּר, שֶׁהַמּוֹצִיא מֵחֲבֵרוֹ עָלָיו הָרְאָיָה.&nbsp; מֵת הָאָב בְּתוֹךְ שְׁלוֹשִׁים יוֹם--הֲרֵי הַבֵּן בְּחֶזְקַת שֶׁלֹּא נִפְדָּה, עַד שֶׁיָּבִיא רְאָיָה שֶׁאָבִיו פָּדָהוּ קֹדֶם שֶׁיָּמוּת; מֵת הָאָב לְאַחַר שְׁלוֹשִׁים יוֹם--הֲרֵי הוּא בְּחֶזְקַת פָּדוּי, עַד שֶׁיּוֹדִיעוּהוּ שֶׁלֹּא נִפְדָּה.</p>

<p><b>יא,טז</b>&nbsp;&nbsp;[כ] מִי שֶׁלֹּא בִכְּרָה אִשְׁתּוֹ, וְיָלְדָה זָכַר וּנְקֵבָה, וְאֵין יָדוּעַ אֵיזֶה מֵהֶן יָצָא רִאשׁוֹן--אֵין כָּאן לַכּוֹהֵן כְּלוּם.&nbsp; יָלְדָה שְׁנֵי זְכָרִים--אַף עַל פִּי שְׁאֵין יָדוּעַ אֵיזֶה מֵהֶן הַבְּכוֹר, נוֹתֵן חָמֵשׁ סְלָעִים לַכּוֹהֵן; מֵת אֶחָד מֵהֶן בְּתוֹךְ שְׁלוֹשִׁים יוֹם--פָּטוּר, שֶׁהַמּוֹצִיא מֵחֲבֵרוֹ עָלָיו הָרְאָיָה.&nbsp; מֵת הָאָב--בֵּין בְּתוֹךְ שְׁלוֹשִׁים יוֹם בֵּין אַחַר שְׁלוֹשִׁים יוֹם, בֵּין שֶׁלֹּא חָלְקוּ הָאַחִים בֵּין שֶׁחָלְקוּ--יִנָּתֵן מִן הַנְּכָסִים חָמֵשׁ סְלָעִים לַכּוֹהֵן, שֶׁכְּבָר נִתְחַיְּבוּ הַנְּכָסִים.</p>

<p><b>יא,יז</b>&nbsp;&nbsp;[כא] שְׁתֵּי נָשָׁיו שֶׁלֹּא בִכְּרוּ, וְיָלְדוּ שְׁנֵי זְכָרִים--נוֹתֵן עֶשֶׂר סְלָעִים לַכּוֹהֵן.&nbsp; נָתַן עֶשֶׂר סְלָעִים לַכּוֹהֵן, וּמֵת אֶחָד מֵהֶן בְּתוֹךְ שְׁלוֹשִׁים יוֹם--אִם לְכוֹהֵן אֶחָד נָתַן, יַחְזִיר לוֹ חָמֵשׁ סְלָעִים; וְאִם לִשְׁנֵי כּוֹהֲנִים נָתַן, אֵינוּ יָכוֹל לְהוֹצִיא מֵהֶן--שֶׁהֲרֵי לֹא עִיַּן פִּדְיוֹן זֶה עַל בֵּן זֶה, וְכָל אֶחָד מֵהֶן יָכוֹל לוֹמַר הַחְזֵר מֵחֲבֵרִי.</p>

<p><b>יא,יח</b>&nbsp;&nbsp;[כב] שְׁתֵּי נָשָׁיו שֶׁלֹּא בִכְּרוּ, שֶׁיָּלְדוּ זָכַר וּנְקֵבָה, אוֹ שְׁנֵי זְכָרִים וּנְקֵבָה--נוֹתֵן חָמֵשׁ סְלָעִים לַכּוֹהֵן:&nbsp; שְׁאֵי אִפְשָׁר שֶׁלֹּא יִהְיֶה זָכָר אֶחָד מֵהֶן פֶּטֶר רֶחֶם.&nbsp; [כג] יָלְדוּ שְׁתֵּי נְקֵבוֹת וְזָכָר, אוֹ שְׁנֵי זְכָרִים וּשְׁתֵּי נְקֵבוֹת, וְאֵין יָדוּעַ אֵיזֶה נֻלַּד רִאשׁוֹן--אֵין כָּאן לַכּוֹהֵן כְּלוּם:&nbsp; שֶׁאֲנִי אוֹמֵר, נְקֵבָה נֻלְּדָה תְּחִלָּה וְאַחֲרֶיהָ זָכָר.</p>

<p><b>יא,יט</b>&nbsp;&nbsp;[כד] שְׁתֵּי נָשָׁיו, אַחַת בִּכְּרָה וְאַחַת לֹא בִכְּרָה, וְיָלְדוּ שְׁנֵי זְכָרִים וְנִתְעָרְבוּ--נוֹתֵן חָמֵשׁ סְלָעִים לַכּוֹהֵן.&nbsp; מֵת אֶחָד מֵהֶם בְּתוֹךְ שְׁלוֹשִׁים יוֹם, הָאָב פָּטוּר; מֵת הָאָב, יִנָּתֵן מִן הַנְּכָסִים חָמֵשׁ סְלָעִים.&nbsp; [כה] יָלְדוּ זָכָר וּנְקֵבָה, אוֹ שְׁנֵי זְכָרִים וּנְקֵבָה--אֵין כָּאן לַכּוֹהֵן כְּלוּם:&nbsp; שֶׁאֲנִי אוֹמֵר, זוֹ שֶׁלֹּא בִכְּרָה יָלְדָה נְקֵבָה תְּחִלָּה וְאַחֲרֶיהָ זָכָר; וְזוֹ שֶׁבִּכְּרָה יָלְדָה זָכָר.</p>

<p><b>יא,כ</b>&nbsp;&nbsp;[כו] שְׁתֵּי נָשִׁים שֶׁלִּשְׁנֵי אֲנָשִׁים שֶׁלֹּא בִכְּרוּ, וְיָלְדוּ שְׁנֵי זְכָרִים וְנִתְעָרְבוּ--זֶה נוֹתֵן חָמֵשׁ סְלָעִים וְזֶה נוֹתֵן חָמֵשׁ סְלָעִים.&nbsp; נָתְנוּ, וְאַחַר כָּךְ מֵת אֶחָד מִן הַבָּנִים בְּתוֹךְ שְׁלוֹשִׁים יוֹם--אִם לִשְׁנֵי כּוֹהֲנִים נָתְנוּ, אֵינָן יְכוּלִין לְהוֹצִיא מִיָּדָן; וְאִם לַכּוֹהֵן אֶחָד נָתְנוּ--כּוֹתֵב אֶחָד מֵהֶן לַחֲבֵרוֹ הַרְשָׁאָה, וְיֵלֵךְ זֶה בַּהַרְשָׁאָה וְיַחְזִיר מִן הַכּוֹהֵן חָמֵשׁ סְלָעִים.</p>

<p><b>יא,כא</b>&nbsp;&nbsp;[כז] יָלְדוּ זָכָר וּנְקֵבָה, וְנִתְעָרְבוּ--הָאָבוֹת פְּטוּרִין, וְהַבֵּן חַיָּב לִפְדּוֹת אֶת עַצְמוֹ.&nbsp; וְכֵן מְבַכֶּרֶת שֶׁלֹּא שָׁהָת אַחַר בַּעְלָהּ שְׁלוֹשָׁה חֳדָשִׁים, וְיָלְדָה, וְאֵין יָדוּעַ אִם בֶּן תִּשְׁעָה לָרִאשׁוֹן אוֹ בֶּן שִׁבְעָה לָאַחֲרוֹן--שְׁנֵיהֶן פְּטוּרִין, וְהַבֵּן חַיָּב לִפְדּוֹת אֶת עַצְמוֹ.&nbsp; [כח] יָלְדוּ שְׁתֵּי נְקֵבוֹת וְזָכָר, אוֹ שְׁנֵי זְכָרִים וּשְׁתֵּי נְקֵבוֹת--אֵין כָּאן לַכּוֹהֵן כְּלוּם.</p>

<p><b>יא,כב</b>&nbsp;&nbsp;[כט] שְׁתֵּי נָשִׁים שֶׁלִּשְׁנֵי אֲנָשִׁים, אַחַת בִּכְּרָה וְאַחַת שֶׁלֹּא בִכְּרָה, וְיָלְדוּ שְׁנֵי זְכָרִים--זֶה שֶׁלֹּא בִכְּרָה אִשְׁתּוֹ, נוֹתֵן חָמֵשׁ סְלָעִים לַכּוֹהֵן; יָלְדוּ זָכָר וּנְקֵבָה, אֵין כָּאן לַכּוֹהֵן כְּלוּם.&nbsp; [ל] יָלְדוּ שְׁנֵי זְכָרִים וּנְקֵבָה--זֶה שֶׁלֹּא בִכְּרָה אִשְׁתּוֹ, נוֹתֵן חָמֵשׁ סְלָעִים:&nbsp; שְׁאֵינוּ נִפְטַר אֵלָא בִּשְׁתֵּי סְפֵקוֹת--אִם אִשְׁתּוֹ יָלְדָה זָכָר בִּלְבָד חַיָּב, וְאִם הִיא יָלְדָה זָכָר וְהַנְּקֵבָה חַיָּב אֵלָא אִם כֵּן יָלְדָה נְקֵבָה תְּחִלָּה.&nbsp; וְהוֹאִיל וְהַדָּבָר רָחוֹק, יִתֵּן פִּדְיוֹנוֹ.
<br>&nbsp;</p>

<h2>הִלְכּוֹת בִּכּוּרִים פֵּרֶק יב</h2>

<p><b>יב,א</b>&nbsp;&nbsp;מִצְוַת עֲשֵׂה לִפְדּוֹת כָּל אָדָם מִיִּשְׂרָאֵל, פֶּטֶר חֲמוֹר בְּשֶׂה; וְאִם לֹא רָצָה לִפְדּוֹתוֹ, מִצְוַת עֲשֵׂה לְעָרְפוֹ:&nbsp; שֶׁנֶּאֱמָר "וּפֶטֶר חֲמוֹר תִּפְדֶּה בְשֶׂה, וְאִם-לֹא תִפְדֶּה וַעֲרַפְתּוֹ" (שמות לד,כ).&nbsp; וּשְׁתֵּי מִצְווֹת אֵלּוּ נוֹהֲגוֹת בְּכָל מָקוֹם, וּבְכָל זְמָן; וּמִצְוַת פְּדִיָּה קוֹדֶמֶת לְמִצְוַת עֲרִיפָה.</p>

<p><b>יב,ב</b>&nbsp;&nbsp;הַשֶּׂה שֶׁפּוֹדִין בּוֹ--נוֹתְנוֹ לַכּוֹהֵן, שֶׁנֶּאֱמָר "כָּל-פֶּטֶר רֶחֶם .&nbsp;.&nbsp;. [ג] וְאֵת בְּכוֹר-הַבְּהֵמָה הַטְּמֵאָה, תִּפְדֶּה" (במדבר יח,טו).&nbsp; בְּהֵמָה טְמֵאָה הָאֲמוּרָה כָּאן, הִיא הַחֲמוֹר בִּלְבָד.</p>

<p><b>יב,ג</b>&nbsp;&nbsp;[ד] פֶּטֶר חֲמוֹר אָסוּר בַּהֲנָיָה, עַד שֶׁיִּפָּדֶה; וְאִם מְכָרוֹ קֹדֶם פִּדְיוֹן, דָּמָיו אֲסוּרִים.&nbsp; וְאִם מֵת קֹדֶם פִּדְיוֹן, אוֹ שֶׁעֲרָפוֹ--הֲרֵי זֶה יִקָּבֵר:&nbsp; מִפְּנֵי שְׁהוּא אָסוּר בַּהֲנָיָה אַף לְאַחַר עֲרִיפָתוֹ, הוֹאִיל וְלֹא נִפְדָּה.</p>

<p><b>יב,ד</b>&nbsp;&nbsp;לְפִיכָּךְ אִם לֹא פָדָהוּ, וְנָתַן פֶּטֶר הַחֲמוֹר בְּעַצְמוֹ לַכּוֹהֵן--אָסוּר לַכּוֹהֵן לְהִשְׁתַּמַּשׁ בּוֹ, עַד שֶׁיִּפְדֵּהוּ בְּשֶׂה; וְיִקַּח הַשֶּׂה לְעַצְמוֹ, אוֹ יַעֲרֹף אוֹתוֹ וְיִקָּבֵר.&nbsp; וְהַכּוֹהֲנִים חֲשׁוּדִים עַל דָּבָר זֶה; לְפִיכָּךְ אָסוּר לְיִשְׂרָאֵל לִתֵּן פֶּטֶר חֲמוֹר לַכּוֹהֵן, אֵלָא אִם כֵּן פָּדָהוּ הַכּוֹהֵן בְּפָנָיו.</p>

<p><b>יב,ה</b>&nbsp;&nbsp;הִפְרִישׁ פִּדְיוֹן פֶּטֶר חֲמוֹר, וּמֵת הַשֶּׂה קֹדֶם שֶׁיִּתְננּוּ לַכּוֹהֵן--אֵינוּ חַיָּב בְּאַחְרָיוּתוֹ; וְיִתֵּן הַנְּבֵלָה לַכּוֹהֵן, לֵהָנוֹת בָּהּ.&nbsp; מֵת פֶּטֶר הַחֲמוֹר אַחַר שֶׁפָּדָהוּ, יִתֵּן הַטָּלֶה לַכּוֹהֵן; וּמֻתָּר בַּהֲנָיָתוֹ, שֶׁכְּבָר נִפְדָּה.</p>

<p><b>יב,ו</b>&nbsp;&nbsp;מֵאֵימָתַי יִתְחַיַּב לִפְדּוֹתוֹ, מִשֶּׁיִּוָּלֵד וְעַד שְׁלוֹשִׁים יוֹם.&nbsp; וּמֵאַחַר שְׁלוֹשִׁים יוֹם--אִם רָצָה לְעָרְפוֹ, עוֹרְפוֹ; וְאִם רָצָה לִפְדּוֹתוֹ, פּוֹדֶה:&nbsp; וְאֵין כָּאן אֵלָא עִכּוּב מִצְוָה בִּלְבָד.</p>

<p><b>יב,ז</b>&nbsp;&nbsp;לֹא רָצָה לִפְדּוֹתוֹ--עוֹרְפוֹ בַּקּוּפִיס מֵאֲחוֹרָיו, שֶׁנֶּאֱמָר "וְאִם-לֹא תִפְדֶּה וַעֲרַפְתּוֹ" (שמות יג,יג; שמות לד,כ).&nbsp; וְאֵין מְמִיתִין אוֹתוֹ לֹא בְּמַקֵּל, וְלֹא בְּקָנֶה, וְלֹא בְּקֻרְדֹּם, וְלֹא בִּמְגֵרָה--אֵלָא בַּקּוּפִיס; וְלֹא יַכְנִיסֶנּוּ לְחֶדֶר, וְיִנְעֹל הַדֶּלֶת בְּפָנָיו עַד שֶׁיָּמוּת:&nbsp; שֶׁנֶּאֱמָר "וַעֲרַפְתּוֹ".</p>

<p><b>יב,ח</b>&nbsp;&nbsp;אֵין פּוֹדִין לֹא בְּעֵגֶל, וְלֹא בְּחַיָּה, וְלֹא בְּשֶׂה שָׁחוּט, וְלֹא בִּטְרֵפָה, וְלֹא בְּכִלְאַיִם, וְלֹא בְּכוֹי--שֶׁנֶּאֱמָר "תִּפְדֶּה בְשֶׂה" (שמות יג,יג; שמות לד,כ); וְאֵין קָרוּי שֶׂה, אֵלָא כְּבָשִׂים וְעִזִּים חַיִּים בִּלְבָד.&nbsp; [ט] אֵין פּוֹדִין בְּשֶׂה הַדּוֹמֶה אַחֵר; וְאִם פָּדָה, פָּדוּי.&nbsp; וּפוֹדִין בְּבֶן פְּקוּעָה; וְאֵין פּוֹדִין בִּפְסוּלֵי הַמֻּקְדָּשִׁין, שֶׁהֲרֵי נֶאֱמָר בָּהֶן "כַּצְּבִי וְכָאַיָּל" (דברים יב,טו; דברים טו,כב)--מַה צְבִי וְאַיָּל אֵין פּוֹדִין בּוֹ, אַף הֶן אֵין פּוֹדִין בָּהֶם.</p>

<p><b>יב,ט</b>&nbsp;&nbsp;[י] פּוֹדִין בְּשֶׂה--בֵּין זְכָרִים בֵּין נְקֵבוֹת, בֵּין תְּמִימִים בֵּין בַּעֲלֵי מוּמִים, בֵּין קְטַנִּים בֵּין גְּדוֹלִים.&nbsp; [יא] שֶׂה שֶׁלְּקָחוֹ מִדְּמֵי שְׁבִיעִית, אֵין פּוֹדִין בּוֹ אֶת הַוַּדַּאי; אֲבָל פּוֹדִין בּוֹ אֶת הַסָּפֵק.</p>

<p><b>יב,י</b>&nbsp;&nbsp;אִם אֵין לוֹ שֶׂה לִפְדּוֹתוֹ--פּוֹדֵהוּ בְּשָׁוְיוֹ, וְנוֹתֵן דָּמָיו לַכּוֹהֵן:&nbsp; לֹא אָמְרָה תּוֹרָה שֶׂה לְהַחְמִיר עָלָיו, אֵלָא לְהָקֶל עָלָיו--שְׁאִם הָיָה לוֹ פֶּטֶר חֲמוֹר שֶׁשּׁוֹוֶה עֶשֶׂר סְלָעִים, יֵשׁ לוֹ לִפְדּוֹתוֹ בְּשֶׂה שׁוֹוֶה דֵּינָר; וְלֹא יִהְיֶה זֶה חָמוּר מִן הַהֶקְדֵּשׁ, שֶׁנִּפְדָּה בַּכֶּסֶף.</p>

<p><b>יב,יא</b>&nbsp;&nbsp;[יב] בַּמֶּה דְּבָרִים אֲמוּרִים, בְּשֶׁהָיוּ דְּמֵי פֶּטֶר חֲמוֹר מִשְּׁלוֹשָׁה זוּזִים וָמַעְלָה; אֲבָל אִם הָיוּ דָּמָיו פָּחוּת מִשְּׁלוֹשָׁה זוּזִים, אֵין פּוֹדִין אוֹתוֹ אֵלָא בְּשֶׂה אוֹ בִּשְׁלוֹשָׁה זוּזִים.&nbsp; וְעַיִן יָפָה, לֹא יִפְחֹת מִסֶּלַע; וְעַיִן רָעָה, בַּחֲצִי סֶלַע; וּבֵינוֹנִית, בִּשְׁלוֹשָׁה זוּזִים.&nbsp; [יג] וְהַפּוֹדֶה פֶּטֶר חֲמוֹר שֶׁלַּחֲבֵרוֹ--הֲרֵי זֶה פָּדוּי, וְהַחֲמוֹר לִבְעָלָיו.</p>

<p><b>יב,יב</b>&nbsp;&nbsp;[יד] כּוֹהֲנִים וּלְוִיִּים פְּטוּרִין מִפֶּטֶר חֲמוֹר, שֶׁנֶּאֱמָר "בְּכוֹר הָאָדָם, וְאֵת בְּכוֹר-הַבְּהֵמָה הַטְּמֵאָה, תִּפְדֶּה" (במדבר יח,טו):&nbsp; כָּל שֶׁיֶּשְׁנוֹ בִּבְכוֹר אָדָם, יֶשְׁנוֹ בִּבְכוֹר בְּהֵמָה טְמֵאָה; וְהַפָּטוּר מִבְּכוֹר אָדָם, פָּטוּר מִבְּכוֹר בְּהֵמָה טְמֵאָה.</p>

<p><b>יב,יג</b>&nbsp;&nbsp;[טו] הַלּוֹקֵחַ עֹבֶר חֲמוֹרוֹ שֶׁלַּנָּכְרִי, אוֹ הַמּוֹכֵר עֹבֶר חֲמוֹרוֹ לַנָּכְרִי--אַף עַל פִּי שְׁאֵינוּ רַשָּׁאי, הֲרֵי זֶה פָּטוּר מִן הַבְּכוֹרָה; וְאֵין קוֹנְסִין אוֹתוֹ עַל דָּבָר זֶה.&nbsp; הָיָה הַנָּכְרִי שֻׁתָּף בָּאֵם אוֹ בַּבְּכוֹר, אַפִלּוּ לֹא הָיָה לוֹ אֵלָא אֶחָד מֵאֶלֶף בּוֹ--הֲרֵי זֶה פָּטוּר.&nbsp; הָיָה לוֹ בּוֹ אוֹ בְּאִמּוֹ אֵבֶר אֶחָד, כְּגוֹן יָדוֹ אוֹ רַגְלוֹ אַפִלּוּ אָזְנוֹ--כָּל שֶׁאִלּוּ יֵחָתֵךְ יִהְיֶה בַּעַל מוּם, הֲרֵי זֶה פָּטוּר מִן הַבְּכוֹרָה; וְאִם כְּשֶׁיֵּחָתֵךְ חֵלֶק הַנָּכְרִי לֹא יִהְיֶה בַּעַל מוּם לַמִּזְבֵּחַ, הֲרֵי זֶה חַיָּב.</p>

<p><b>יב,יד</b>&nbsp;&nbsp;וְכֵן הַמְּקַבֵּל חֲמוֹר מִן הַגּוֹי לִהְיוֹת מִטַּפֵּל בָּהּ, וְהַוֶּלֶד בֵּינֵיהֶם, אוֹ נָכְרִי שֶׁקִּבַּל מִיִּשְׂרָאֵל--הַכֹּל פָּטוּר מִן הַבְּכוֹרָה:&nbsp; שֶׁנֶּאֱמָר "פֶּטֶר רֶחֶם, בִּבְנֵי יִשְׂרָאֵל--בָּאָדָם, וּבַבְּהֵמָה" (ראה שמות יג,ב), עַד שֶׁיִּהְיֶה הַכֹּל בְּיִשְׂרָאֵל.</p>

<p><b>יב,טו</b>&nbsp;&nbsp;[טז] גֵּר שֶׁנִּתְגַּיַּר, וְאֵין יָדוּעַ אִם עַד שֶׁלֹּא נִתְגַּיַּר יָלְדָה חֲמוֹרוֹ אוֹ אַחַר שֶׁנִּתְגַּיַּר--הֲרֵי זֶה חַיָּב לַעֲרֹף אוֹ לִפְדּוֹת; וְאִם פָּדָה בְּשֶׂה--הַשֶּׂה שֶׁלַּגֵּר, שֶׁהַמּוֹצִיא מֵחֲבֵרוֹ עָלָיו הָרְאָיָה.</p>

<p><b>יב,טז</b>&nbsp;&nbsp;[יז] גּוֹי שֶׁהִפְרִישׁ פֶּטֶר חֲמוֹר, מוֹדִיעִין אוֹתוֹ שְׁאֵינוּ חַיָּב; וַהֲרֵי הוּא מֻתָּר בְּגִזָּה, וַעֲבוֹדָה.</p>

<p><b>יב,יז</b>&nbsp;&nbsp;[יח] פָּרָה שֶׁיָּלְדָה כְּמִין חֲמוֹר, אוֹ חֲמוֹר שֶׁיָּלְדָה כְּמִין סוּס--פָּטוּר:&nbsp; שֶׁנֶּאֱמָר "וּפֶטֶר חֲמוֹר" (שמות לד,כ) וּ"פֶטֶר חֲמֹר" (שמות יג,יג), שְׁנֵי פְּעָמִים--עַד שֶׁיִּהְיֶה הַיּוֹלֵד חֲמוֹר וְהַנּוֹלָד חֲמוֹר.&nbsp; וְאִם יֵשׁ בּוֹ מִקְצַת סִימָנֵי חֲמוֹר, חַיָּב בַּבְּכוֹרָה.</p>

<p><b>יב,יח</b>&nbsp;&nbsp;[יט] חֲמוֹרוֹ שֶׁלֹּא בִכְּרָה, וְיָלְדָה שְׁנֵי זְכָרִים--נוֹתֵן טָלֶה לַכּוֹהֵן.&nbsp; יָלְדָה זָכָר וּנְקֵבָה--מַפְרִישׁ טָלֶה אֶחָד כְּדֵי לְהַפְקִיעַ קְדֻשָּׁה מִמֶּנּוּ עַד שֶׁיִּהְיֶה מֻתָּר בַּהֲנָיָה, שֶׁמֶּא הַזָּכָר נֻלַּד תְּחִלָּה; וְטָלֶה זֶה שֶׁהִפְרִישׁ לַבְּעָלִים, וְאֵינוּ לַכּוֹהֵן--שֶׁהַמּוֹצִיא מֵחֲבֵרוֹ עָלָיו הָרְאָיָה.</p>

<p><b>יב,יט</b>&nbsp;&nbsp;[כ] שְׁתֵּי חֲמוֹרָיו שֶׁלֹּא בִכְּרוּ, וְיָלְדוּ שְׁנֵי זְכָרִים--נוֹתֵן שְׁנֵי טְלָאִים לַכּוֹהֵן; זָכָר וּנְקֵבָה, אוֹ שְׁנֵי זְכָרִים וּנְקֵבָה--נוֹתֵן טָלֶה אֶחָד לַכּוֹהֵן.</p>

<p><b>יב,כ</b>&nbsp;&nbsp;[כא] יָלְדוּ שְׁתֵּי נְקֵבוֹת וְזָכָר, אוֹ שְׁנֵי זְכָרִים וּשְׁתֵּי נְקֵבוֹת--אֵין כָּאן לַכּוֹהֵן כְּלוּם.&nbsp; וְאֵינוּ צָרִיךְ לְהַפְרִישׁ טָלֶה לְעַצְמוֹ, לְפִי שֶׁיֵּשׁ כָּאן סְפֵקוֹת הַרְבֵּה--שֶׁמֶּא הָאַחַת יָלְדָה זָכָר וְהַשְּׁנִיָּה שְׁתֵּי נְקֵבוֹת, אוֹ שֶׁמֶּא זוֹ יָלְדָה נְקֵבָה וְהָאַחֶרֶת זָכָר וְאַחֲרָיו נְקֵבָה, אוֹ נְקֵבָה וְאַחֲרֶיהָ זָכָר; וְכֵן סְפֵקוֹת הַרְבֵּה יֵשׁ בִּשְׁנֵי זְכָרִים וּשְׁתֵּי נְקֵבוֹת.</p>

<p><b>יב,כא</b>&nbsp;&nbsp;אַחַת בִּכְּרָה וְאַחַת שֶׁלֹּא בִכְּרָה, וְיָלְדוּ שְׁנֵי זְכָרִים וְנִתְעָרְבוּ--נוֹתֵן טָלֶה אֶחָד לַכּוֹהֵן; זָכָר וּנְקֵבָה, מַפְרִישׁ טָלֶה אֶחָד לְעַצְמוֹ וְאֵינוּ לַכּוֹהֵן--מִפְּנֵי שְׁהוּא סָפֵק, וְהַמּוֹצִיא מֵחֲבֵרוֹ עָלָיו הָרְאָיָה.&nbsp; [כב] וְכֵן הַלּוֹקֵחַ חֲמוֹר מִן הַגּוֹי, וְאֵין יָדוּעַ אִם בִּכְּרָה אוֹ לֹא בִכְּרָה, וְיָלְדָה זָכָר--פּוֹדֶה אוֹתוֹ בְּשֶׂה; וְהוּא לַבְּעָלִים, מִפְּנֵי שְׁהוּא סָפֵק.</p>

<p><b>יב,כב</b>&nbsp;&nbsp;[כג] מִי שֶׁהָיוּ לוֹ עֶשֶׂר טְלָאִים, כָּל אֶחָד מֵהֶן הִפְרִישׁוֹ עַל סְפֵק פֶּטֶר חֲמוֹר--הֲרֵי כֻּלָּן כַּחֻלִּין לְכָל דָּבָר, וּמִתְּעַשְּׂרִין כִּשְׁאָר הַבְּהֵמָה; וּמַפְרִישׁ אֶחָד מֵהֶן מַעֲשֵׂר, וְהַשְּׁאָר שֶׁלּוֹ כְּשֶׁהָיוּ.</p>

<p><b>יב,כג</b>&nbsp;&nbsp;[כד] יִשְׂרָאֵל שֶׁהָיוּ לוֹ עֲשָׂרָה פִּטְרֵי חֲמוֹרִים וַדָּאִיִּין בְּתוֹךְ בֵּיתוֹ, שֶׁנָּפְלוּ לוֹ מִבֵּית אֲבִי אִמּוֹ כּוֹהֵן, וְאוֹתוֹ אֲבִי אִמּוֹ הַכּוֹהֵן נָפְלוּ לוֹ מִבֵּית אֲבִי אִמּוֹ יִשְׂרָאֵל--הֲרֵי זֶה מַפְרִישׁ עֲלֵיהֶן עֲשָׂרָה שֵׂיִין, וְהֶן שֶׁלּוֹ; וְחַיָּבִין בְּמַעֲשֵׂר.
<br>&nbsp;</p>
</div>
</body></html>
