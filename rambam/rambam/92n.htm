<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2015 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר הקרבנות - הלכות חגיגה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת חֲגִיגָה</h1>

<p>יֵשׁ בִּכְלָלָן שֵׁשׁ מִצְווֹת--אַרְבַּע מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהֵרָאוֹת פְּנֵי ה'; (ב) לָחֹג בִּשְׁלוֹשָׁה רְגָלִים; (ג) לִשְׂמֹחַ בָּרְגָלִים; (ד) שֶׁלֹּא יֵרָאֶה רֵיקָם; (ה) שֶׁלֹּא יַעֲזֹב לֵוִי מִלְּשַׂמְּחוֹ וְלִתֵּן לוֹ מַתְּנוֹתָיו בָּרְגָלִים; (ו) לְהַקְהִיל אֶת הָעָם בְּחַג הַסֻּכּוֹת בְּמוֹצָאֵי שְׁמִטָּה.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת חֲגִיגָה פֵּרֶק א</h2>

<p><b>א,א</b>&nbsp;&nbsp;שָׁלוֹשׁ מִצְווֹת עֲשֵׂה נִצְטַוּוּ יִשְׂרָאֵל בְּכָל רֶגֶל מִשְּׁלוֹשָׁה רְגָלִים, וְאֵלּוּ הֶן:&nbsp; הָרְאִיָּה, שֶׁנֶּאֱמָר "יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז); וְהַחֲגִיגָה, שֶׁנֶּאֱמָר "תָּחֹג לַה' אֱלֹהֶיךָ" (דברים טז,טו); וְהַשִּׂמְחָה, שֶׁנֶּאֱמָר "וְשָׂמַחְתָּ, בְּחַגֶּךָ" (דברים טז,יד).</p>

<p><b>א,ב</b>&nbsp;&nbsp;הָרְאִיָּה הָאֲמוּרָה בַּתּוֹרָה--הוּא שֶׁיֵּרָאֶה פָּנָיו בָּעֲזָרָה בְּיוֹם טוֹב הָרִאשׁוֹן שֶׁלֶּחָג, וְיָבִיא עִמּוֹ קָרְבַּן עוֹלָה בֵּין מִן הָעוֹף בֵּין מִן הַבְּהֵמָה.&nbsp; וּמִי שֶׁבָּא לָעֲזָרָה בְּיוֹם רִאשׁוֹן, וְלֹא הֵבִיא עוֹלָה--לֹא דַּיּוֹ שֶׁלֹּא עָשָׂה מִצְוַת עֲשֵׂה, אֵלָא שֶׁעָבַר עַל מִצְוַת לֹא תַעֲשֶׂה:&nbsp; שֶׁנֶּאֱמָר "לֹא-יֵרָאוּ פָנַי, רֵיקָם" (שמות כג,טו; שמות לד,כ).&nbsp; וְאֵינוּ לוֹקֶה עַל לָאו זֶה, שֶׁהֲרֵי לֹא עָשָׂה מַעֲשֶׂה.</p>

<p><b>א,ג</b>&nbsp;&nbsp;הַחֲגִיגָה הָאֲמוּרָה בַּתּוֹרָה--הוּא שֶׁיַּקְרִיב שְׁלָמִים בְּיוֹם טוֹב הָרִאשׁוֹן שֶׁלֶּחָג, כְּשֶׁיָּבוֹא לְהֵרָאוֹת; וְהַדָּבָר יָדוּעַ שְׁאֵין הַשְּׁלָמִים בָּאִים אֵלָא מִן הַבְּהֵמָה.&nbsp; וּשְׁתֵּי מִצְווֹת אֵלּוּ, שְׁהֶן הָרְאִיָּה וְהַחֲגִיגָה--אֵין הַנָּשִׁים חַיָּבוֹת בָּהֶן.</p>

<p><b>א,ד</b>&nbsp;&nbsp;הַשִּׂמְחָה הָאֲמוּרָה בָּרְגָלִים--הוּא שֶׁיַּקְרִיב שְׁלָמִים יָתֵר עַל שַׁלְמֵי חֲגִיגָה, וְאֵלּוּ הֶן הַנִּקְרָאִין שַׁלְמֵי שִׂמְחָה:&nbsp; שֶׁנֶּאֱמָר "וְזָבַחְתָּ שְׁלָמִים, וְאָכַלְתָּ שָּׁם; וְשָׂמַחְתָּ, לִפְנֵי ה' אֱלֹהֶיךָ" (דברים כז,ז).&nbsp; וְנָשִׁים חַיָּבוֹת, בְּמִצְוָה זוֹ.</p>

<p><b>א,ה</b>&nbsp;&nbsp;[ב] הָרְאִיָּה וְהַחֲגִיגָה--אֵין לָהּ שֵׁעוּר מִן הַתּוֹרָה, שֶׁנֶּאֱמָר "אִישׁ, כְּמַתְּנַת יָדוֹ, כְּבִרְכַּת ה' אֱלֹהֶיךָ, אֲשֶׁר נָתַן-לָךְ" (דברים טז,יז); אֲבָל מִדִּבְרִי סוֹפְרִים שֶׁלֹּא יְהֶא קָרְבַּן עוֹלַת רְאִיָּה פָּחוּת מִשּׁוֹוֶה מָעָה כֶּסֶף, וְלֹא שַׁלְמֵי חֲגִיגָה פָּחוּת מִשּׁוֹוֶה שְׁתֵּי כֶּסֶף.&nbsp; וּמִצְוָה לְהָבִיא כְּפִי עָשְׁרוֹ, שֶׁנֶּאֱמָר "אִישׁ, כְּמַתְּנַת יָדוֹ".&nbsp; [ג] שַׁלְמֵי שִׂמְחָה, לֹא נָתְנוּ חֲכָמִים בָּהֶן שֵׁעוּר.</p>

<p><b>א,ו</b>&nbsp;&nbsp;בְּעֵת שֶׁיַּעֲלֶה אָדָם לִירוּשָׁלַיִם לָחֹג--אִם הָיוּ בְּיָדוֹ קָרְבְּנוֹת הָרְאִיָּה, אוֹ יַעֲלֶה עִמּוֹ כֶּסֶף לִקְנוֹת בּוֹ הַקָּרְבָּן.&nbsp; וְאִם אֵין בְּיָדוֹ כֶּסֶף, לֹא יָבִיא שׁוֹוֵהוּ; אַפִלּוּ הָיָה בְּיָדוֹ שׁוֹוֶה כַּמָּה זְהוּבִים, אָסוּר לוֹ לַעֲלוֹת רֵיקָם בְּלֹא כֶּסֶף וְלֹא קָרְבָּן.&nbsp; וְלָמָּה אָסְרוּ שֶׁיַּעֲלֶה בְּיָדוֹ שׁוֹוֶה כֶּסֶף--גְּזֵרָה שֶׁמֶּא לֹא יִמְצָא לִמְכֹּר, אוֹ שֶׁמֶּא יִמָּצְאוּ הַמָּעוֹת סִיגִים.</p>

<p><b>א,ז</b>&nbsp;&nbsp;[ד] מִי שֶׁלֹּא הִקְרִיב בְּיוֹם טוֹב הָרִאשׁוֹן עוֹלַת רְאִיָּתוֹ וְשַׁלְמֵי חֲגִיגָתוֹ, הֲרֵי זֶה מַקְרִיבָן בִּשְׁאָר יְמוֹת הָרֶגֶל:&nbsp; שֶׁנֶּאֱמָר "שִׁבְעַת יָמִים, תָּחֹג לַה'" (דברים טז,טו)--מְלַמֵּד שֶׁכֻּלָּן רְאוּיִין לַחֲגִיגָה, וְכֻלָּן תַּשְׁלוּמֵי רִאשׁוֹן הֶם.&nbsp; [ה] וּמִצְוָה לְהַקְדִּים, וּלְהַקְרִיב בָּרִאשׁוֹן; לֹא הִקְרִיב בָּרִאשׁוֹן, בֵּין שׁוֹגֵג בֵּין מֵזִיד--יַקְרִיב בַּשֵּׁנִי.&nbsp; וְכָל הַמְּאַחֵר--הֲרֵי זֶה מְגֻנֶּה, וְעָלָיו נֶאֱמָר "נוּגֵי מִמּוֹעֵד אָסַפְתִּי" (צפניה ג,יח).&nbsp; [ו] עָבַר הָרֶגֶל וְלֹא חָג, אֵינוּ חַיָּב בְּאַחְרָיוּתוֹ; וְעַל זֶה וְכַיּוֹצֶא בּוֹ נֶאֱמָר, "מְעֻוָּת, לֹא-יוּכַל לִתְקֹן" (קוהלת א,טו).</p>

<p><b>א,ח</b>&nbsp;&nbsp;[ז] מִי שֶׁלֹּא חָג בְּיוֹם טוֹב הָרִאשׁוֹן שֶׁלְּחַג הַסֻּכּוֹת, חוֹגֵג אֶת כָּל הָרֶגֶל, וּבְיוֹם טוֹב הָאַחֲרוֹן, שְׁהוּא שְׁמִינִי; וְאַף הַשְּׁמִינִי, תַּשְׁלוּמֵי רִאשׁוֹן הוּא.&nbsp; וְכֵן מִי שֶׁלֹּא חָג בְּיוֹם חַג הַשָּׁבוּעוֹת, חוֹגֵג כָּל שִׁבְעָה, וְיֵשׁ לוֹ תַּשְׁלוּמִין, כָּל שֵׁשֶׁת הַיָּמִים שֶׁלְּאַחַר חַג הַשָּׁבוּעוֹת; וְדָבָר זֶה מִפִּי הַשְּׁמוּעָה נֶאֱמָר, שֶׁחַג הַשָּׁבוּעוֹת כְּחַג הַמַּצּוֹת לְתַשְׁלוּמִין.</p>

<p><b>א,ט</b>&nbsp;&nbsp;[ח] עוֹלַת רְאִיָּה וְשַׁלְמֵי חֲגִיגָה, אֵינָן דּוֹחִין לֹא אֶת הַשַּׁבָּת וְלֹא אֶת הַטֻּמְאָה, לְפִי שְׁאֵין לָהֶן זְמָן קָבוּעַ, כְּקָרְבְּנוֹת הַצִּבּוּר:&nbsp; שְׁאִם אֵינוּ חוֹגֵג הַיּוֹם, חוֹגֵג לְמָחָר כְּמוֹ שֶׁבֵּאַרְנוּ.&nbsp; אֲבָל דּוֹחִין אֶת יוֹם טוֹב; וְאַף עַל פִּי שְׁאֵין מַקְרִיבִין בְּיוֹם טוֹב נְדָרִים וּנְדָבוֹת, מַקְרִיבִין עוֹלַת רְאִיָּה וְשַׁלְמֵי חֲגִיגָה וְשַׁלְמֵי שִׂמְחָה, שְׁאֵין אֵלּוּ נְדָרִים וּנְדָבוֹת, אֵלָא חוֹבוֹת.</p>

<p><b>א,י</b>&nbsp;&nbsp;[ט] כְּשֶׁמַּקְרִיב הַמַּקְרִיב עוֹלַת רְאִיָּתוֹ וְשַׁלְמֵי חֲגִיגָתוֹ וְשִׂמְחָתוֹ בְּיוֹם טוֹב, סוֹמֵךְ עֲלֵיהֶן בְּכָל כּוֹחוֹ כְּדֶרֶךְ שֶׁעוֹשֶׂה בִּשְׁאָר הַיָּמִים:&nbsp; אַף עַל פִּי שֶׁסְּמִיכָה אֵינָהּ מְעַכֶּבֶת, כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת, לֹא גָזְרוּ עָלֶיהָ מִשּׁוֹם שְׁבֹת.&nbsp; [י] הַמַּפְרִישׁ עוֹלַת רְאִיָּתוֹ וּמֵת, יוֹרְשִׁין חַיָּבִין לַהֲבִיאָהּ.</p>

<p><b>א,יא</b>&nbsp;&nbsp;מֻתָּר לְהַקְרִיב בְּחֻלּוֹ שֶׁלַּמּוֹעֵד נְדָרִים וּנְדָבוֹת--שֶׁנֶּאֱמָר "אֵלֶּה תַּעֲשׂוּ לַה', בְּמוֹעֲדֵיכֶם--לְבַד מִנִּדְרֵיכֶם וְנִדְבֹתֵיכֶם" (במדבר כט,לט), מִכְּלַל שֶׁקְּרֵבִין בָּרֶגֶל.&nbsp; "לְעֹלֹתֵיכֶם" (שם), כְּגוֹן עוֹלַת מְצֹרָע וְעוֹלַת יוֹלֶדֶת; "וּלְמִנְחֹתֵיכֶם" (שם), לְהָבִיא מִנְחַת חוֹטֶא וּמִנְחַת קְנָאוֹת; "וּלְשַׁלְמֵיכֶם" (שם), לְרַבּוֹת שַׁלְמֵי נָזִיר.&nbsp; הַכֹּל קְרֵבִין בַּמּוֹעֵד, וְאֵין קְרֵבִין בְּיוֹם טוֹב.</p>

<p><b>א,יב</b>&nbsp;&nbsp;[יא] מִי שֶׁהָיוּ לוֹ אוֹכְלִין מְרֻבִּין וּנְכָסִים מוּעָטִין--מֵבִיא שַׁלְמֵי חֲגִיגָה מְרֻבִּין, וְעוֹלוֹת רְאִיָּה מוּעָטִין; הָיוּ לוֹ אוֹכְלִין מוּעָטִין וּנְכָסִים מְרֻבִּין--מֵבִיא עוֹלוֹת רְאִיָּה מְרֻבּוֹת, וְשַׁלְמֵי חֲגִיגָה מוּעָטוֹת.&nbsp; הָיָה זֶה וְזֶה מוּעָט--עַל זֶה אָמְרוּ, לֹא יִפְחֹת מִמָּעָה לְעוֹלָה וּשְׁתֵּי כֶּסֶף לִשְׁלָמִים; זֶה וְזֶה מְרֻבֶּה--עַל זֶה נֶאֱמָר, "כְּבִרְכַּת ה' אֱלֹהֶיךָ, אֲשֶׁר נָתַן-לָךְ" (דברים טז,יז).
<br>&nbsp;</p>

<h2>הִלְכּוֹת חֲגִיגָה פֵּרֶק ב</h2>

<p><b>ב,א</b>&nbsp;&nbsp;נָשִׁים וַעֲבָדִים, פְּטוּרִין מִן הָרְאִיָּה; וְכָל הָאֲנָשִׁים, חַיָּבִין בָּרְאִיָּה--חוּץ מֵחֵרֵשׁ וְאִלֵּם וְשׁוֹטֶה וְקָטָן וְסוֹמֶה וְחִגֵּר וְטָמֵא וְעָרֵל, וְכֵן הַזָּקֵן וְהַחוֹלֶה וְהָרַךְ וְהֶעָנֹג מְאוֹד שְׁאֵינָן יְכוּלִין לַעֲלוֹת עַל רַגְלֵיהֶן.&nbsp; כָּל אֵלּוּ הָאֶחָד עָשָׂר, פְּטוּרִין; וּשְׁאָר כָּל הָאֲנָשִׁים, חַיָּבִין בָּרְאִיָּה.</p>

<p><b>ב,ב</b>&nbsp;&nbsp;הַחֵרֵשׁ--אַף עַל פִּי שְׁהוּא מְדַבֵּר, אַפִלּוּ חֵרֵשׁ בְּאָזְנוֹ אַחַת--פָּטוּר מִן הָרְאִיָּה.&nbsp; וְכֵן הַסּוֹמֶה בְּעֵינוֹ אַחַת, אוֹ חִגֵּר בְּרַגְלוֹ אַחַת--פָּטוּר.&nbsp; הָאִלֵּם--אַף עַל פִּי שְׁהוּא שׁוֹמֵעַ, פָּטוּר.&nbsp; טֻמְטוֹם וְאַנְדְּרֻגִּינוֹס--פְּטוּרִין, מִפְּנֵי שְׁהֶן סְפֵק אִשָּׁה.&nbsp; מִי שֶׁחֶצְיוֹ עֶבֶד וְחֶצְיוֹ בֶּן חוֹרִין--פָּטוּר, מִפְּנֵי צַד עַבְדוּת שֶׁבּוֹ.</p>

<p><b>ב,ג</b>&nbsp;&nbsp;וּמְנַיִן שֶׁכָּל אֵלּוּ פְּטוּרִין מִן הָרְאִיָּה:&nbsp; הֲרֵי הוּא אוֹמֵר "יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז), לְהוֹצִיא אֶת הַנָּשִׁים.&nbsp; וּמִצְוַת עֲשֵׂה שְׁאֵין הַנָּשִׁים חַיָּבוֹת בָּהּ, אֵין הָעֲבָדִים חַיָּבִין בָּהּ; וְעוֹד הֲרֵי נֶאֱמָר "בְּבוֹא כָל-יִשְׂרָאֵל" (דברים לא,יא), לְהוֹצִיא הָעֲבָדִים.&nbsp; וְנֶאֱמָר "בְּבוֹא כָל-יִשְׂרָאֵל, לֵרָאוֹת" (שם).&nbsp; כְּשֵׁם שְׁהֶן בָּאִין לְהֵרָאוֹת לִפְנֵי ה', כָּךְ הֶם בָּאִים לִרְאוֹת הֲדַר קָדְשׁוֹ וּבֵית שְׁכִינָתוֹ--לְהוֹצִיא סוֹמֶה שְׁאֵינוּ רוֹאֶה, אַפִלּוּ נִסְמֵית עֵינוֹ אַחַת:&nbsp; שֶׁהֲרֵי אֵין רְאִיָּתוֹ שְׁלֵמָה, גְּמוּרָה.</p>

<p><b>ב,ד</b>&nbsp;&nbsp;וְשָׁם נֶאֱמָר "לְמַעַן יִשְׁמְעוּ" (דברים לא,יב)--לְהוֹצִיא מִי שְׁאֵינוּ שׁוֹמֵעַ, שְׁמִיעָה גְּמוּרָה.&nbsp; "וּלְמַעַן יִלְמְדוּ" (שם)--לְהוֹצִיא מִי שְׁאֵינוּ מְדַבֵּר, שֶׁכָּל הַמְּצֻוֶּה לִלְמֹד מְצֻוֶּה לְלַמַּד.&nbsp; וְנֶאֱמָר "בַּעֲלֹתְךָ לֵרָאוֹת אֶת-פְּנֵי ה'" (שמות לד,כד)--מִי שֶׁיָּכוֹל לַעֲלוֹת בְּרַגְלָיו, לְהוֹצִיא חִגֵּר וְחוֹלֶה וְזָקֵן וְעָנֹג.&nbsp; וּכְבָר בֵּאַרְנוּ בְּהִלְכּוֹת בִּיאַת הַמִּקְדָּשׁ, שְׁאֵין הַטָּמֵא רָאוּי לְבִיאָה; וְכֵן הֶעָרֵל, מָאוּס כַּטָּמֵא.</p>

<p><b>ב,ה</b>&nbsp;&nbsp;[ב] הַמְּקַמֵּץ, וְהוּא שֶׁמְּלַאכְתּוֹ לְקַבַּץ צוֹאַת הַכְּלָבִים וְכַיּוֹצֶא בָּהֶן לְעַבַּד הָעוֹרוֹת אוֹ לִרְפוּאָה, וְכֵן הַמְּצָרֵף נְחֹשֶׁת בַּמַּחְצָב שֶׁלּוֹ, וְהָעַבְדָנִין--אַף עַל פִּי שְׁהֶן מְאוּסִין מִפְּנֵי מְלַאכְתָּן--הֲרֵי אֵלּוּ מְטַהֲרִין גּוּפָן וּמַלְבּוּשָׁן, וְעוֹלִין בִּכְלַל יִשְׂרָאֵל לְהֵרָאוֹת.</p>

<p><b>ב,ו</b>&nbsp;&nbsp;[ג] כָּל קָטָן שֶׁיָּכוֹל לֶאֱחֹז בְּיָדוֹ שֶׁלְּאָבִיו, וְלַעֲלוֹת מִירוּשָׁלַיִם לְהַר הַבַּיִת--אָבִיו חַיָּב לְהַעֲלוֹתוֹ וּלְהֵרָאוֹת בּוֹ, כְּדֵי לְחַנְּכוֹ בַּמִּצְווֹת:&nbsp; שֶׁנֶּאֱמָר "יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז).&nbsp; וְאִם הָיָה הַקָּטָן חִגֵּר אוֹ סוֹמֶה אוֹ חֵרֵשׁ אַפִלּוּ בְּאַחַת--אֵינוּ חַיָּב לְחַנְּכוֹ, אַף עַל פִּי שְׁהוּא רָאוּי לִרְפוּאָה:&nbsp; שֶׁאִלּוּ הָיָה גָּדוֹל וְהוּא כָּךְ--הָיָה פָּטוּר, כְּמוֹ שֶׁבֵּאַרְנוּ.</p>

<p><b>ב,ז</b>&nbsp;&nbsp;[ד] כָּל הַחַיָּב בָּרְאִיָּה, חַיָּב בַּחֲגִיגָה; וְכָל הַפָּטוּר מִן הָרְאִיָּה, פָּטוּר מִן הַחֲגִיגָה.&nbsp; וְכֻלָּן חַיָּבִין בְּשִׂמְחָה--חוּץ מֵחֵרֵשׁ שְׁאֵינוּ שׁוֹמֵעַ וְלֹא מְדַבֵּר, וְשׁוֹטֶה וְקָטָן וְעָרֵל וְטָמֵא:&nbsp; חֵרֵשׁ שׁוֹטֶה וְקָטָן--מִפְּנֵי שְׁאֵינָן בְּנֵי חִיּוּב, הֲרֵי הֶן פְּטוּרִין מִכָּל מִצְווֹת הָאֲמוּרוֹת בַּתּוֹרָה; וְעָרֵל וְטָמֵא--מִפְּנֵי שְׁאֵינָן אוֹכְלִין בַּקֳּדָשִׁים וְאֵינָן רְאוּיִין לְבִיאָה, כְּמוֹ שֶׁבֵּאַרְנוּ בְּהִלְכּוֹת בִּיאַת הַמִּקְדָּשׁ וּבְהִלְכּוֹת מַעֲשֵׂה הַקָּרְבָּנוֹת.</p>

<p><b>ב,ח</b>&nbsp;&nbsp;[ה] מִי שֶׁהָיָה חִגֵּר אוֹ סוֹמֶה בְּיוֹם רִאשׁוֹן, וְנִתְרַפֵּא בַּשֵּׁנִי--פָּטוּר מִן הָרְאִיָּה, וּמִן הַחֲגִיגָה:&nbsp; שֶׁבְּיוֹם חוֹבָתוֹ הָיָה פָּטוּר--שֶׁכָּל יְמוֹת הֶחָג תַּשְׁלוּמֵי רִאשׁוֹן הֶן, כְּמוֹ שֶׁבֵּאַרְנוּ.&nbsp; וְכֵן אִם נִטְמָא בְּלֵילֵי יוֹם טוֹב הָרִאשׁוֹן--אַף עַל פִּי שֶׁטָּהַר לְמָחָר, פָּטוּר; אֲבָל אִם נִטְמָא בְּיוֹם רִאשׁוֹן--הֲרֵי זֶה חַיָּב לְהָבִיא חֲגִיגָתוֹ וּרְאִיָּתוֹ בְּתוֹךְ יְמֵי הָרֶגֶל, כְּשֶׁיִּטְהַר.</p>

<p><b>ב,ט</b>&nbsp;&nbsp;[ו] מִי שֶׁבָּא לָעֲזָרָה בְּכָל יְמוֹת הֶחָג, אֵינוּ חַיָּב לְהָבִיא עוֹלָה בְּיָדוֹ בְּכָל עֵת שֶׁיִּכָּנֵס--שֶׁזֶּה שֶׁנֶּאֱמָר "לֹא-יֵרָאוּ פָנַי, רֵיקָם" (שמות כג,טו), אֵינוּ אֵלָא בְּעִיקַר הָרֶגֶל בִּלְבָד, שְׁהוּא יוֹם רִאשׁוֹן, אוֹ תַּשְׁלוּמֵי רִאשׁוֹן.&nbsp; וְאִם הֵבִיא בְּכָל עֵת שֶׁיָּבוֹא--מְקַבְּלִין מִמֶּנּוּ, וּמַקְרִיבִין אוֹתָהּ לְשֵׁם עוֹלַת רְאִיָּה:&nbsp; שֶׁהָרְאִיָּה, אֵין לָהּ שֵׁעוּר.</p>

<p><b>ב,י</b>&nbsp;&nbsp;[ז] הִפְרִישׁ עֶשֶׂר בְּהֵמוֹת לַחֲגִיגָתוֹ, וְהִקְרִיב מֵהֶן מִקְצָתָן בָּרִאשׁוֹן, וּפָסַק--שׁוּב אֵינוּ חוֹזֵר וּמַקְרִיב הַשְּׁאָר, שֶׁהֲרֵי שִׁיַּר אוֹתָם; וְאִם לֹא פָסַק, אֵלָא דְּחָקוֹ הַיּוֹם, וְלֹא יָכוֹל לְהַקְרִיבָן הַיּוֹם--מַקְרִיב הַשְּׁאָר לְמָחָר.</p>

<p><b>ב,יא</b>&nbsp;&nbsp;[ח] עוֹלַת רְאִיָּה אֵינָהּ בָּאָה כֻּלָּהּ אֵלָא מִן הַחֻלִּין, כִּשְׁאָר הַקָּרְבָּנוֹת שֶׁאָדָם חַיָּב בָּהֶן.&nbsp; אֲבָל שַׁלְמֵי חֲגִיגָה, בָּאוֹת מִמְּעוֹת מַעֲשֵׂר שֵׁנִי הַמְּעֹרָבוֹת עִם מְעוֹת חֻלִּין; לוֹקֵחַ מִן הַתַּעֲרֹבֶת בְּהֵמָה, וּמַקְרִיבָהּ שַׁלְמֵי חֲגִיגָה:&nbsp; וְהוּא, שֶׁיִּהְיֶה שֵׁעוּר אֲכִילָה רִאשׁוֹנָה מִן הַחֻלִּין--מִפְּנֵי שֶׁשַּׁלְמֵי חֲגִיגָה חוֹבָה, וְכָל שְׁהוּא חוֹבָה אֵינוּ בָּא אֵלָא מִן הַחֻלִּין.&nbsp; [ט] וְיוֹצֶא אָדָם יְדֵי חוֹבַת שַׁלְמֵי חֲגִיגָה, בְּמַעְשַׂר בְּהֵמָה; וְאֵין מַבִיאִין אוֹתוֹ בְּיוֹם טוֹב--גְּזֵרָה, שֶׁמֶּא יְעַשַּׂר בְּיוֹם טוֹב.</p>

<p><b>ב,יב</b>&nbsp;&nbsp;[י] יוֹצְאִין יִשְׂרָאֵל יְדֵי חוֹבַת שַׁלְמֵי שִׂמְחָה, בִּנְדָרִים וּנְדָבוֹת וּבְמַעְשַׂר בְּהֵמָה; וְהַכּוֹהֲנִים, בְּחַטָּאת וּבְאָשָׁם וּבִבְכוֹר וּבְחָזֶה וְשׁוֹק:&nbsp; שֶׁמִּצְוָה זוֹ הִיא לִשְׂמֹחַ בַּאֲכִילַת בָּשָׂר לִפְנֵי ה', וַהֲרֵי אָכְלוּ.&nbsp; אֲבָל אֵין יוֹצְאִין יְדֵי חוֹבָתָן, לֹא בְּעוֹפוֹת וְלֹא בִּמְנָחוֹת--שְׁאֵינָן בָּשָׂר הַמְּשַׂמֵּחַ.</p>

<p><b>ב,יג</b>&nbsp;&nbsp;כְּבָר בֵּאַרְנוּ בַּפְּסָחִים, שֶׁחֲגִיגַת אַרְבָּעָה עָשָׂר רְשׁוּת; לְפִיכָּךְ אֵין אָדָם יוֹצֶא בָּהּ יְדֵי חוֹבַת חֲגִיגָה, אֲבָל יוֹצֶא בָּהּ יְדֵי חוֹבַת שִׂמְחָה.</p>

<p><b>ב,יד</b>&nbsp;&nbsp;[יא] מִי שֶׁהָיוּ לוֹ שְׁלָמִים נֶדֶר אוֹ נְדָבָה, וּשְׁחָטָן מֵעֶרֶב יוֹם טוֹב--אַף עַל פִּי שֶׁאֲכָלָן בְּיוֹם טוֹב--אֵינוּ יוֹצֶא בָּהֶן יְדֵי חוֹבַת חֲגִיגָה, שְׁאֵינָהּ בָּאָה אֵלָא מִן הַחֻלִּין; אֲבָל יוֹצֶא בָּהֶן, יְדֵי חוֹבַת שִׂמְחָה.&nbsp; [יב] אַף עַל פִּי שֶׁשְּׁחָטָן קֹדֶם הָרֶגֶל, הוֹאִיל וְאָכַל מֵהֶן בָּרֶגֶל, יָצָא יְדֵי חוֹבָתוֹ, שְׁאֵינוּ צָרִיךְ לִשְׁחֹט שַׁלְמֵי שִׂמְחָה בְּשָׁעַת שִׂמְחָה.</p>

<p><b>ב,טו</b>&nbsp;&nbsp;[יג] לֹא יָבִיא אָדָם תּוֹדָה בְּיוֹם אַרְבָּעָה עָשָׂר, מִפְּנֵי הֶחָמֵץ שֶׁבָּהּ, שְׁאֵין מְבִיאִין קֳדָשִׁים, לְבֵית הַפְּסוּל; וְאִם הֵבִיא, יוֹצֶא בָּהּ יְדֵי חוֹבַת שִׂמְחָה כְּמוֹ שֶׁבֵּאַרְנוּ.&nbsp; [יד] הָאוֹמֵר הֲרֵי עָלַי תּוֹדָה שֶׁאֵצֵא בָּהּ יְדֵי חוֹבָתִי לְשֵׁם חֲגִיגָה--חַיָּב לְהָבִיא תּוֹדָה, וְאֵינוּ יוֹצֶא בָּהּ יְדֵי חֲגִיגָה:&nbsp; שְׁאֵין חֲגִיגָה בָּאָה אֵלָא מִן הַחֻלִּין.</p>

<p><b>ב,טז</b>&nbsp;&nbsp;כְּשֶׁיִּזְבַּח אָדָם שַׁלְמֵי חֲגִיגָה וְשַׁלְמֵי שִׂמְחָה--לֹא יִהְיֶה אוֹכֵל הוּא וּבָנָיו וְאִשְׁתּוֹ בִּלְבָד, וִידַמֶּה שֶׁעָשָׂה מִצְוָה גְּמוּרָה, אֵלָא חַיָּב לְשַׂמַּח הָעֲנִיִּים וְהָאֲמֵלָלִים:&nbsp; שֶׁנֶּאֱמָר "וְהַלֵּוִי וְהַגֵּר וְהַיָּתוֹם וְהָאַלְמָנָה" (דברים טז,יד)--מַאֲכִיל הַכֹּל, וּמַשְׁקָן כְּפִי עָשְׁרוֹ.&nbsp; וּמִי שֶׁאָכַל זְבָחָיו, וְלֹא שִׂמַּח אֵלּוּ עִמּוֹ--עָלָיו נֶאֱמָר "זִבְחֵיהֶם כְּלֶחֶם אוֹנִים לָהֶם, כָּל-אֹכְלָיו יִטַּמָּאוּ:&nbsp; כִּי-לַחְמָם לְנַפְשָׁם" (הושע ט,ד).</p>

<p><b>ב,יז</b>&nbsp;&nbsp;מִצְוָה בַּלֵּוִי יָתֵר מִן הַכֹּל--לְפִי שְׁאֵין לוֹ לֹא חֵלֶק, וְלֹא נַחֲלָה, וְאֵין לוֹ מַתָּנוֹת בַּבָּשָׂר; לְפִיכָּךְ צָרִיךְ לְזָמַן לְוִיִּים עַל שֻׁלְחָנוֹ לְשַׂמְּחָם, אוֹ יִתֵּן לָהֶם מַתְּנוֹת בָּשָׂר עִם מַעֲשֵׂר שֶׁלָּהֶם, כְּדֵי שֶׁיִּמְצְאוּ בּוֹ צָרְכֵּיהֶם.&nbsp; וְכָל הָעוֹזֵב אֶת הַלֵּוִי מִלְּשַׂמְּחוֹ, וְשִׁהָה מִמֶּנּוּ מַעְשְׂרוֹתָיו בָּרְגָלִים--עוֹבֵר בְּלֹא תַעֲשֶׂה, שֶׁנֶּאֱמָר "הִשָּׁמֶר לְךָ, פֶּן-תַּעֲזֹב אֶת-הַלֵּוִי" (דברים יב,יט).
<br>&nbsp;</p>

<h2>הִלְכּוֹת חֲגִיגָה פֵּרֶק ג</h2>

<p><b>ג,א</b>&nbsp;&nbsp;מִצְוַת עֲשֵׂה לְהַקְהִיל אֶת כָּל יִשְׂרָאֵל, אֲנָשִׁים וְנָשִׁים וְטַף, בְּכָל מוֹצָאֵי שְׁמִטָּה כְּשֶׁיַּעֲלוּ לָרֶגֶל, וְלִקְרוֹת בְּאָזְנֵיהֶם מִן הַתּוֹרָה פָּרָשִׁיּוֹת שְׁהֶן מְזָרְזוֹת אוֹתָן בַּמִּצְווֹת וּמְחַזְּקוֹת יְדֵיהֶם בְּדַת הָאֱמֶת--שֶׁנֶּאֱמָר "מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה--בְּחַג הַסֻּכּוֹת.&nbsp; בְּבוֹא כָל-יִשְׂרָאֵל .&nbsp;.&nbsp;. הַקְהֵל אֶת-הָעָם, הָאֲנָשִׁים וְהַנָּשִׁים וְהַטַּף, וְגֵרְךָ, אֲשֶׁר בִּשְׁעָרֶיךָ .&nbsp;.&nbsp;." (דברים לא,י-יב).</p>

<p><b>ג,ב</b>&nbsp;&nbsp;כָּל הַפָּטוּר מִן הָרְאִיָּה, פָּטוּר מִמִּצְוַת הַקְהֵל--חוּץ מִן הַנָּשִׁים וְהַטַּף וְהֶעָרֵל; אֲבָל הַטָּמֵא פָּטוּר מִמִּצְוַת הַקְהֵל--שֶׁנֶּאֱמָר "בְּבוֹא כָל-יִשְׂרָאֵל" (דברים לא,יא), וְזֶה אֵינוּ רָאוּי לְבִיאָה.&nbsp; וְהַדָּבָר בָּרוּר שֶׁהַטֻּמְטוֹם וְהָאַנְדְּרֻגִּינוֹס חַיָּבִין, שֶׁהֲרֵי הַנָּשִׁים חַיָּבוֹת.</p>

<p><b>ג,ג</b>&nbsp;&nbsp;אֵימָתַי הָיוּ קוֹרְאִין--בְּמוֹצָאֵי יוֹם טוֹב הָרִאשׁוֹן שֶׁלְּחַג הַסֻּכּוֹת, שְׁהוּא תְּחִלַּת יְמֵי חֻלּוֹ שֶׁלַּמּוֹעֵד שֶׁלְּשָׁנָה שְׁמִינִית.&nbsp; וְהַמֶּלֶךְ הוּא שֶׁיִּקְרָא בְּאָזְנֵיהֶם, וּבַעֲזֶרֶת הַנָּשִׁים הָיוּ קוֹרְאִין.&nbsp; וְקוֹרֶא כִּשְׁהוּא יוֹשֵׁב; וְאִם קָרָא מֵעוֹמֵד, הֲרֵי זֶה מְשֻׁבָּח.</p>

<p><b>ג,ד</b>&nbsp;&nbsp;מֵאֵיכָן הָיָה קוֹרֶא:&nbsp; מִתְּחִלַּת חֹמֶשׁ אֵלֶּה הַדְּבָרִים עַד סוֹף פָּרָשַׁת שְׁמַע; וּמְדַלֵּג לִ"וְהָיָה, אִם-שָׁמֹעַ" (דברים יא,יג), וְגוֹמֵר אוֹתָהּ; וּמְדַלֵּג לְ"עַשֵּׂר תְּעַשֵּׂר" (דברים יד,כב), וְקוֹרֶא מֵ"עַשֵּׂר תְּעַשֵּׂר" עַל הַסֵּדֶר עַד סוֹף בְּרָכוֹת וּקְלָלוֹת, עַד "מִלְּבַד הַבְּרִית, אֲשֶׁר-כָּרַת אִתָּם בְּחֹרֵב" (דברים כח,סט), וּפוֹסֵק.</p>

<p><b>ג,ה</b>&nbsp;&nbsp;[ד] כֵּיצַד הוּא קוֹרֶא:&nbsp; תּוֹקְעִין בַּחֲצוֹצְרוֹת בְּכָל יְרוּשָׁלַיִם, כְּדֵי לְהַקְהִיל אֶת הָעָם; וּמְבִיאִין בִּימָה גְּדוֹלָה, וְשֶׁלְּעֵץ הָיְתָה, וּמַעְמִידִין אוֹתָהּ בְּאֶמְצַע עֲזֶרֶת נָשִׁים.&nbsp; וְהַמֶּלֶךְ עוֹלֶה וְיוֹשֵׁב עָלֶיהָ, כְּדֵי שֶׁיִּשְׁמְעוּ קְרִיאָתוֹ; וְכָל יִשְׂרָאֵל הָעוֹלִים לֶחָג, מִתְקַבְּצִין סְבִיבָיו.&nbsp; וְחַזָּן הַכְּנֶסֶת נוֹטֵל סֵפֶר תּוֹרָה, וְנוֹתְנוֹ לְרֹאשׁ הַכְּנֶסֶת, וְרֹאשׁ הַכְּנֶסֶת נוֹתְנוֹ לַסְּגַן, וְהַסְּגַן נוֹתְנוֹ לְכוֹהֵן גָּדוֹל, וְכוֹהֵן גָּדוֹל נוֹתְנוֹ לַמֶּלֶךְ--כְּדֵי לְהַדְּרוֹ בְּרֹב בְּנֵי אָדָם.&nbsp; וְהַמֶּלֶךְ מְקַבְּלוֹ כִּשְׁהוּא עוֹמֵד; וְאִם רָצָה, יוֹשֵׁב.&nbsp; וּפוֹתֵחַ וּמְבָרֵךְ כְּדֶרֶךְ שֶׁמְּבָרֵךְ כָּל קוֹרֶא בַּתּוֹרָה בְּבֵית הַכְּנֶסֶת, וְקוֹרֶא הַפָּרָשִׁיּוֹת שֶׁאָמַרְנוּ עַד שְׁהוּא גּוֹמֵר, וְגוֹלֵל וּמְבָרֵךְ לְאַחָרֶיהָ כְּדֶרֶךְ שֶׁמְּבָרְכִין בְּבָתֵּי כְּנָסִיּוֹת.&nbsp; וּמוֹסִיף שֶׁבַע בְּרָכוֹת, וְאֵלּוּ הֶן.</p>

<p><b>ג,ו</b>&nbsp;&nbsp;רְצֵה ה' אֱלֹהֵינוּ בְּעַמְּךָ יִשְׂרָאֵל .&nbsp;.&nbsp;., מוֹדִים אֲנַחְנוּ לָךְ .&nbsp;.&nbsp;., אַתָּה בְחַרְתָּנוּ מִכָּל הָעַמִּים .&nbsp;.&nbsp;. עַד מְקַדֵּשׁ יִשְׂרָאֵל וְהַזְּמַנִּים, כְּדֶרֶךְ שֶׁמְּבָרְכִין בַּתְּפִלָּה; הֲרֵי שָׁלוֹשׁ בְּרָכוֹת כְּמַטְבֵּעָן.</p>

<p><b>ג,ז</b>&nbsp;&nbsp;רְבִיעִית מִתְפַּלֵּל עַל הַמִּקְדָּשׁ שֶׁיַּעֲמֹד, וְחוֹתֵם בָּהּ הַשּׁוֹכֵן בְּצִיּוּן; חֲמִישִׁית מִתְפַּלֵּל עַל יִשְׂרָאֵל שֶׁתַּעֲמֹד מַלְכוּתָם, וְחוֹתֵם בָּהּ הַבּוֹחֵר בְּיִשְׂרָאֵל.</p>

<p><b>ג,ח</b>&nbsp;&nbsp;שִׁשִּׁית מִתְפַּלֵּל עַל הַכּוֹהֲנִים שֶׁיִּרְצֶה הָאֵל עֲבוֹדָתָם, וְחוֹתֵם בָּהּ מְקַדֵּשׁ הַכּוֹהֲנִים; שְׁבִיעִית מִתְחַנֵּן וּמִתְפַּלֵּל בָּהּ כְּפִי מַה שְׁהוּא יָכוֹל, וְחוֹתֵם בָּהּ הוֹשַׁע ה' עַמְּךָ יִשְׂרָאֵל, שֶׁעַמְּךָ צְרִיכִין לְהִוָּשֵׁעַ, בָּרוּךְ אַתָּה ה' שׁוֹמֵעַ תְּפִלָּה.</p>

<p><b>ג,ט</b>&nbsp;&nbsp;[ה] הַקְּרִיאָה וְהַבְּרָכוֹת בִּלְשׁוֹן הַקֹּדֶשׁ, שֶׁנֶּאֱמָר "תִּקְרָא אֶת-הַתּוֹרָה הַזֹּאת" (דברים לא,יא)--בִּלְשׁוֹנָהּ, אַף עַל פִּי שֶׁיֵּשׁ שָׁם לָעוֹזוֹת.&nbsp; [ו] וְגֵרִים שְׁאֵינָן מַכִּירִין, חַיָּבִין לְהָכִין לִבָּם, וּלְהַקְשִׁיב אָזְנָם לִשְׁמֹעַ בְּאֵימָה וְיִרְאָה וְגִילָה וּרְעָדָה, כְּיוֹם שֶׁנִּתְּנָה בּוֹ בְּסִינַי.</p>

<p><b>ג,י</b>&nbsp;&nbsp;אַפִלּוּ חֲכָמִים גְּדוֹלִים שֶׁיּוֹדְעִים כָּל הַתּוֹרָה כֻּלָּהּ, חַיָּבִין לִשְׁמֹעַ בְּכַוָּנָה גְּדוֹלָה יְתֵרָה.&nbsp; וּמִי שְׁאֵינוּ יָכוֹל לִשְׁמֹעַ--מְכַוֵּן לִבּוֹ לִקְרִיאָה זוֹ, שֶׁלֹּא קְבָעָהּ הַכָּתוּב אֵלָא לְחַזַּק דַּת הָאֱמֶת; וְיִרְאֶה עַצְמוֹ כְּאִלּוּ עַתָּה נִצְטַוָּה בָּהּ, וּמִפִּי הַגְּבוּרָה שׁוֹמְעָהּ--שֶׁהַמֶּלֶךְ שָׁלִיחַ הוּא, לְהַשְׁמִיעַ דִּבְרֵי הָאֵל.</p>

<p><b>ג,יא</b>&nbsp;&nbsp;[ז] יוֹם הַקְהֵל שֶׁחָל לִהְיוֹת בַּשַּׁבָּת, מְאַחֲרִין לְאַחַר הַשַּׁבָּת, מִפְּנֵי תְּקִיעַת הַחֲצוֹצְרוֹת וְהַתְּחִנּוֹת, שְׁאֵינָן דּוֹחִין אֶת הַשַּׁבָּת.
<br>&nbsp;</p>
</div>
</body></html>
