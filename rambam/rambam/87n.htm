<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2020 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר עבודה - הלכות פסולי המוקדשין</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת פְּסוּלֵי הַמֻּקְדָּשִׁין</h1>

<p>יֵשׁ בִּכְלָלָן שְׁמוֹנֶה מִצְווֹת--שְׁתֵּי מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) שֶׁלֹּא לֶאֱכֹל קֳדָשִׁים שֶׁנִּפְסְלוּ אוֹ שֶׁהֻטָּל בָּהֶם מוּם; (ב) שֶׁלֹּא לֶאֱכֹל פִּגּוּל; (ג) שֶׁלֹּא יוֹתִיר קֳדָשִׁים לְאַחַר זְמַנָּם; (ד) שֶׁלֹּא יֹאכַל נוֹתָר; (ה) שֶׁלֹּא יֹאכַל קֳדָשִׁים שֶׁנִּטְמְאוּ; (ו) שֶׁלֹּא יֹאכַל אָדָם שֶׁנִּטְמָא אֶת הַקֳּדָשִׁים; (ז) לִשְׂרֹף הַנּוֹתָר; (ח) לִשְׂרֹף הַטָּמֵא.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק א</h2>

<p><b>א,א</b>&nbsp;&nbsp;כָּל הַפְּסוּלִין לָעֲבוֹדָה מֻתָּרִין לִשְׁחֹט קֳדָשִׁים לְכַתְּחִלָּה, וְאַפִלּוּ קָדְשֵׁי קֳדָשִׁים:&nbsp; חוּץ מִן הַטָּמֵא, שְׁאֵינוּ שׁוֹחֵט לְכַתְּחִלָּה, וְאַף עַל פִּי שְׁהוּא חוּץ לָעֲזָרָה, וּפָשַׁט יָדוֹ וְשָׁחַט בָּעֲזָרָה--גְּזֵרָה, שֶׁמֶּא יִגַּע בַּבָּשָׂר; [ב] וְאִם עָבַר וְשָׁחַט, הַזֶּבַח כָּשֵׁר.</p>

<p><b>א,ב</b>&nbsp;&nbsp;וְכֵן פַּר כּוֹהֵן גָּדוֹל שֶׁלְּיוֹם הַכִּפּוּרִים--אַף עַל פִּי שֶׁנֶּאֱמָר בּוֹ "וְשָׁחַט אַהֲרֹן" (ראה ויקרא טז,יא)--אִם שְׁחָטוֹ זָר, כָּשֵׁר; אַף פָּרָה אֲדֻמָּה שֶׁשְּׁחָטָהּ זָר--כְּשֵׁרָה, שְׁאֵין לָךְ שְׁחִיטָה שֶׁפְּסוּלָה בְּזָר.</p>

<p><b>א,ג</b>&nbsp;&nbsp;הַשּׁוֹחֵט אֶת הַקֳּדָשִׁים, וְלֹא נִתְכַּוַּן לִשְׁחִיטָה אֵלָא כְּמִתְעַסֵּק--הֲרֵי אֵלּוּ פְּסוּלִין:&nbsp; עַד שֶׁיִּתְכַּוַּן לִשְׁחִיטָה.&nbsp; [ד] וְלֹא יִשְׁחֹט שְׁנֵי רָאשִׁים כְּאֶחָד, בַּקֳּדָשִׁים; וְאִם שָׁחַט, הֲרֵי אֵלּוּ כְּשֵׁרִים.&nbsp; [ה] אֲבָל שְׁנַיִם שׁוֹחֲטִין בְּהֵמָה אַחַת בַּקֳּדָשִׁים, כַּחֻלִּין.</p>

<p><b>א,ד</b>&nbsp;&nbsp;[ו] הַקָּטָן אֵינוּ שׁוֹחֵט קֳדָשִׁים, אַף עַל פִּי שֶׁהַגָּדוֹל עוֹמֵד עַל גַּבָּיו--שֶׁהַקֳּדָשִׁים צְרִיכִין מַחְשָׁבָה, וְקָטָן אֵין לוֹ מַחְשָׁבָה; אַפִלּוּ הָיְתָה מַחְשַׁבְתּוֹ נִכֶּרֶת מִתּוֹךְ מַעֲשָׂיו, אֵינָהּ מַחְשָׁבָה לְהָקֶל אֵלָא לְהַחְמִיר.&nbsp; כֵּיצַד:&nbsp; הָיְתָה עוֹלָה עוֹמֶדֶת בַּדָּרוֹם, וּמְשָׁכָהּ הַקָּטָן וְהֵבִיאָהּ לַצָּפוֹן, וּשְׁחָטָהּ--שֶׁהֲרֵי מִמַּעֲשָׂיו נִכָּר, שֶׁמַּחְשַׁבְתּוֹ לִשְׁחִיטַת קֳדָשִׁים--הֲרֵי זוֹ פְּסוּלָה.</p>

<p><b>א,ה</b>&nbsp;&nbsp;[ז] קָדְשֵׁי קֳדָשִׁים שֶׁנִּשְׁחֲטוּ בַּדָּרוֹם, אוֹ שֶׁנִּתְקַבַּל דָּמָם בַּדָּרוֹם--פְּסוּלִין.&nbsp; [ח] הָיָה עוֹמֵד בַּדָּרוֹם, וְהוֹשִׁיט יָדוֹ לַצָּפוֹן וְשָׁחַט--שְׁחִיטָתוֹ כְּשֵׁרָה; [ט] הָיָה עוֹמֵד בַּדָּרוֹם, וְהוֹשִׁיט יָדוֹ וְקִבַּל הַדָּם בַּצָּפוֹן--קַבָּלָתוֹ פְּסוּלָה.&nbsp; [י] הִכְנִיס רֹאשׁוֹ וְרֻבּוֹ לַצָּפוֹן, הֲרֵי הוּא כְּעוֹמֵד בַּצָּפוֹן.</p>

<p><b>א,ו</b>&nbsp;&nbsp;[יא] שְׁחָטָהּ בַּצָּפוֹן, וּפִרְכְּסָה וְיָצַאת לַדָּרוֹם, אַפִלּוּ הוֹצִיאָהּ לַדָּרוֹם--כְּשֵׁרָה; פִּרְכְּסָה וְיָצַאת לַדָּרוֹם, וְחָזְרָה לַצָּפוֹן, וְאַחַר כָּךְ קִבַּל דָּמָהּ בַּצָּפוֹן--כְּשֵׁרָה.</p>

<p><b>א,ז</b>&nbsp;&nbsp;וְכֵן קֳדָשִׁים קַלִּים שֶׁהָיוּ בִּפְנִים, וְעָמַד חוּץ לָעֲזָרָה, וְהִכְנִיס יָדוֹ לִפְנִים וְשָׁחַט--שְׁחִיטָתוֹ כְּשֵׁרָה.&nbsp; [יב] הִכְנִיס יָדוֹ וְקִבַּל--קַבָּלָתוֹ פְּסוּלָה, אַפִלּוּ הִכְנִיס רֹאשׁוֹ וְרֻבּוֹ.&nbsp; וְאַפִלּוּ הָיָה הָעוֹבֵד כֻּלּוֹ בִּפְנִים, וְצִיצִיתוֹ בַּחוּץ--עֲבוֹדָתוֹ פְּסוּלָה:&nbsp; שֶׁנֶּאֱמָר "בְּבֹאָם אֶל-אֹהֶל מוֹעֵד" (שמות כחַ,מג), עַד שֶׁיָּבוֹאוּ כֻּלָּן.</p>

<p><b>א,ח</b>&nbsp;&nbsp;[יג] פִּרְכְּסָה הַבְּהֵמָה וְיָצַאת לַחוּץ, אַחַר קַבָּלַת דָּמָהּ--כְּשֵׁרָה:&nbsp; שֶׁאַפִלּוּ יָצְאוּ הָאֵמוּרִין וְהַבָּשָׂר קֹדֶם זְרִיקָה בִּקְדָשִׁים קַלִּים--הַזֶּבַח כָּשֵׁר, כְּמוֹ שֶׁיִּתְבָּאַר.</p>

<p><b>א,ט</b>&nbsp;&nbsp;[יד] הָיְתָה הַבְּהֵמָה כֻּלָּהּ בִּפְנִים, וְרַגְלָהּ בַּחוּץ, וְשָׁחַט--הַזֶּבַח פָּסוּל:&nbsp; שֶׁנֶּאֱמָר "וֶהֱבִיאֻם לַה'" (ויקרא יז,ה), עַד שֶׁתִּהְיֶה כֻּלָּהּ בִּפְנִים.&nbsp; [טו] שְׁחָטָהּ, וְהִיא כֻּלָּהּ בִּפְנִים, וְאַחַר כָּךְ הוֹצִיאָה רַגְלָהּ לַחוּץ--חוֹתֵךְ הַבָּשָׂר עַד שֶׁמַּגִּיעַ לָעֶצֶם, וְאַחַר כָּךְ מְקַבֵּל הַדָּם; וְאִם קִבַּל, וְאַחַר כָּךְ חָתַךְ--פָּסוּל, מִפְּנֵי שַׁמְנוּנִית הַבָּשָׂר שֶׁבַּחוּץ.&nbsp; וּבִקְדָשִׁים קַלִּים--אֵינוּ צָרִיךְ לַחְתֹּךְ, אֵלָא מַחְזִיר רַגְלָהּ לִפְנִים וּמְקַבֵּל:&nbsp; שֶׁבְּשַׂר קֳדָשִׁים קַלִּים שֶׁיָּצָא קֹדֶם זְרִיקָה, כָּשֵׁר.</p>

<p><b>א,י</b>&nbsp;&nbsp;[טז] תָּלָה הַבְּהֵמָה, וּשְׁחָטָהּ בְּאַוֵּיר הָעֲזָרָה--פְּסוּלָה:&nbsp; שֶׁנֶּאֱמָר "עַל יֶרֶךְ הַמִּזְבֵּחַ" (ויקרא א,יא), עַד שֶׁיִּשְׁחֹט בָּאָרֶץ.&nbsp; [יז] הָיְתָה הַבְּהֵמָה בָּאָרֶץ, וְנִתְלָה וְשָׁחַט וְהוּא תָּלוּי בָּאַוֵּיר--בְּקָדְשֵׁי קֳדָשִׁים, פָּסוּל; וּבִקְדָשִׁים קַלִּים, כָּשֵׁר.&nbsp; [יח] שָׁחַט מֵעוּט סִימָנִים בַּחוּץ, וּגְמָרָן בִּפְנִים, אוֹ שֶׁשָּׁחַט מֵעוּטָן בַּדָּרוֹם, וּגְמָרָן בַּצָּפוֹן--פְּסוּלִין:&nbsp; שֶׁהַשְּׁחִיטָה, יֶשְׁנָהּ מִתְּחִלָּה וְעַד סוֹף.</p>

<p><b>א,יא</b>&nbsp;&nbsp;[יט] נִתְלָה, וְקִבַּל הַדָּם מִצַּוַּאר בְּהֵמָה הַמֻּנַּחַת בַּקַּרְקָע--פָּסוּל, שְׁאֵין דֶּרֶךְ שֵׁרוּת בְּכָּךְ.&nbsp; [כ] הָיָה עוֹמֵד בָּעֲזָרָה, וְתָלָה הַמִּזְרָק בְּיָדוֹ וְקִבַּל הַדָּם בָּאַוֵּיר, אוֹ שֶׁהִגְבִּיהַּ הַבְּהֵמָה, וְקִבַּל הַדָּם בָּאַוֵּיר--כָּשֵׁר, שֶׁאַוֵּיר הַמָּקוֹם כַּמָּקוֹם.</p>

<p><b>א,יב</b>&nbsp;&nbsp;[כא] נָתַן מִזְרָק לְתוֹךְ מִזְרָק, וְקִבַּל--כָּשֵׁר:&nbsp; מִין בְּמִינוֹ, אֵינוּ חוֹצֵץ.&nbsp; הִנִּיחַ סִיב בְּתוֹךְ הַמִּזְרָק, וְקִבַּל--כָּשֵׁר:&nbsp; מִפְּנֵי שֶׁהַסִּיב חָלוּל, וַהֲרֵי הַדָּם יוֹרֵד לְתוֹךְ הַמִּזְרָק; וְאֵין כָּאן חֲצִיצָה.&nbsp; אֲבָל אִם עָשָׂה כֵּן בִּקְמִיצַת הַמִּנְחָה, וְקָמַץ מִתּוֹךְ הַסִּיב--פְּסוּלָה.</p>

<p><b>א,יג</b>&nbsp;&nbsp;[כב] קַבָּלַת הַדָּם, וְהוֹלָכָתוֹ לַמִּזְבֵּחַ, וּזְרִיקָתוֹ, וְכֵן הוֹלָכַת אֵבָרִים לַכֶּבֶשׁ--כָּל אַחַת מֵאֵלּוּ, אֵינָהּ כְּשֵׁרָה אֵלָא בְּכוֹהֵן הַכָּשֵׁר לָעֲבוֹדָה, כְּמוֹ שֶׁבֵּאַרְנוּ בִּקְמִיצַת הַמִּנְחָה, וּבִמְלִיקַת הָעוֹף.&nbsp; [כג] וְהוֹלָכָה שֶׁלֹּא בָּרֶגֶל, אֵינָהּ הוֹלָכָה; לְפִיכָּךְ כּוֹהֵן שֶׁקִּבַּל אֶת הַדָּם, וְעָמַד בִּמְקוֹמוֹ וּזְרָקוֹ לַמִּזְבֵּחַ--נִפְסַל הַזֶּבַח.</p>

<p><b>א,יד</b>&nbsp;&nbsp;[כד] קִבַּל בִּימִינוֹ, וְנָתַן לִשְׂמֹאלוֹ--יַחְזִיר לִימִינוֹ.&nbsp; קִבַּל בִּכְלִי חֹל, נִפְסַל הַזֶּבַח; קִבַּל בִּכְלִי קֹדֶשׁ, וְנָתַן לִכְלִי חֹל--יַחְזִיר לִכְלִי קֹדֶשׁ.&nbsp; [כה] נִשְׁפַּךְ מִן הַכְּלִי עַל הָרִצְפָּה, וַאֲסָפוֹ--כָּשֵׁר; אֲבָל אִם נִשְׁפַּךְ מִצַּוַּאר בְּהֵמָה עַל הָרִצְפָּה, וַאֲסָפוֹ וּנְתָנוֹ לִכְלִי הַשָּׁרֵת--נִפְסַל הַזֶּבַח.</p>

<p><b>א,טו</b>&nbsp;&nbsp;[כו] נִשְׁפַּךְ מִקְצַת הַדָּם מִצַּוַּאר בְּהֵמָה עַל הָאָרֶץ וְלֹא אֲסָפוֹ, וְקִבַּל מִקְצָתוֹ מִצַּוַּאר בְּהֵמָה--הֲרֵי זֶה כָּשֵׁר:&nbsp; וּבִלְבָד שֶׁיִּהְיֶה זֶה הַדָּם שֶׁנִּתְקַבַּל, דַּם הַנֶּפֶשׁ--לֹא דַּם הַתַּמְצִית, וְלֹא דַּם הָעוֹר.</p>

<p><b>א,טז</b>&nbsp;&nbsp;[כז] כָּל הַזְּבָחִים שֶׁקִּבַּל דָּמָם אֶחָד מִן הַפְּסוּלִין לָעֲבוֹדָה, אוֹ שֶׁהוֹלִיךְ אֶת הַדָּם לַמִּזְבֵּחַ, אוֹ שֶׁזְּרָקוֹ בַּמִּזְבֵּחַ כְּהִלְכָּתוֹ--נִפְסַל הַזֶּבַח; קִבַּל הַכָּשֵׁר, וְנָתַן לַפָּסוֹל, וְלֹא הָלַךְ בּוֹ הַפָּסוּל, אֵלָא עָמַד בִּמְקוֹמוֹ--יַחְזִיר לַכָּשֵׁר.</p>

<p><b>א,יז</b>&nbsp;&nbsp;אֲבָל דָּם שֶׁהוֹלִיכוֹ הַפָּסוּל לָעֲבוֹדָה, וְהִחְזִירוֹ לַכָּשֵׁר וְהוֹלִיכוֹ, אוֹ שֶׁהוֹלִיכוֹ הַכּוֹהֵן תְּחִלָּה, וְהִחְזִירוֹ וּנְתָנוֹ לַפָּסוּל וְהוֹלִיכוֹ--הוֹאִיל וְהוֹלִיכוֹ הַפָּסוּל, בֵּין בַּתְּחִלָּה בֵּין בַּסּוֹף--נִפְסַל הַזֶּבַח, שֶׁהֲרֵי אֵי אִפְשָׁר לְתַקַּן דָּבָר זֶה.</p>

<p><b>א,יח</b>&nbsp;&nbsp;[כח] קִבַּל הַפָּסוּל--אִם נִשְׁאָר דַּם הַנֶּפֶשׁ, חוֹזֵר הַכָּשֵׁר וּמְקַבֵּל וּמוֹלִיךְ וְזוֹרֵק, שְׁאֵין הַפְּסוּלִין לָעֲבוֹדָה, עוֹשִׂין הַדָּם הַנִּשְׁאָר שְׁיָרַיִם:&nbsp; חוּץ מִן הַטָּמֵא--הוֹאִיל וְהוּא רָאוּי לָעֲבוֹדָה בְּקָרְבָּן הַבָּא בְּטֻמְאָה כְּמוֹ שֶׁבֵּאַרְנוּ, עוֹשֶׂה שְׁיָרַיִם.&nbsp; כֵּיצַד:&nbsp; קִבַּל הַטָּמֵא--אַף עַל פִּי שֶׁקִּבַּל אַחֲרָיו הַכָּשֵׁר דַּם הַנֶּפֶשׁ, וּזְרָקוֹ--נִפְסַל הַזֶּבַח:&nbsp; שֶׁזֶּה שֶׁקִּבַּל הַכָּשֵׁר בָּאַחֲרוֹנָה--שְׁיָרַיִם הוּא, וְאֵינוּ כְּלוּם.</p>

<p><b>א,יט</b>&nbsp;&nbsp;[כט] בְּהֵמָה שֶׁחָסַר מֵאֵבָרֶיהָ כָּל שְׁהוּא, אַחַר שְׁחִיטָה קֹדֶם קַבָּלַת הַדָּם--נִפְסְלָה:&nbsp; אַפִלּוּ צָרַם בְּאָזְנָהּ קֹדֶם קַבָּלָה, הֲרֵי זֶה לֹא יְקַבַּל--שֶׁנֶּאֱמָר "וְלָקַח מִדַּם הַפָּר" (ויקרא טז,יד; ויקרא טז,יח), שֶׁיִּהְיֶה שָׁלֵם כֻּלּוֹ בְּשָׁעַת קַבָּלָה.&nbsp; וְאִם קִבַּל מִן הַחֲסֵרָה, וְזָרַק--הֲרֵי זֶה פָּסוּל.</p>

<p><b>א,כ</b>&nbsp;&nbsp;[ל] אֲבָל אִם חָסְרָה, אַחַר קַבָּלָה קֹדֶם זְרִיקָה--אַפִלּוּ אָבַד הַבָּשָׂר קֹדֶם זְרִיקַת הַדָּם, אוֹ נִשְׂרַף--אִם נִשְׁתַּיַּר כַּזַּיִת מִן הַבָּשָׂר אוֹ כַּזַּיִת מִן הָאֵמוּרִין, זוֹרֵק אֶת הַדָּם; וְאִם לָאו, אֵינוּ זוֹרֵק:&nbsp; וּבָעוֹלָה, אַפִלּוּ כַּחֲצִי זַיִת מִן הַבָּשָׂר וְכַחֲצִי זַיִת מִן הָאֵמוּרִין--מִפְּנֵי שֶׁכֻּלָּהּ לָאִשִּׁים.&nbsp; [לא] נִשְׁאַר פָּחוּת מִכַּזַּיִת, לֹא יִזְרֹק; וְאִם זָרַק, לֹא הֻרְצָה.</p>

<p><b>א,כא</b>&nbsp;&nbsp;נִפְסַל הַבָּשָׂר קֹדֶם זְרִיקָה, אוֹ שֶׁיָּצָא חוּץ לָעֲזָרָה--לֹא יִזְרֹק הַדָּם; וְאִם זָרַק, הֻרְצָה.&nbsp; [לב] בְּשַׂר קֳדָשִׁים קַלִּים שֶׁיָּצָא חוּץ לָעֲזָרָה, קֹדֶם זְרִיקַת דָּמִים--אַף עַל פִּי שֶׁנִּזְרַק הַדָּם, וְהַבָּשָׂר בַּחוּץ--הַזֶּבַח כָּשֵׁר, מִפְּנֵי שֶׁסּוֹף הַבָּשָׂר לָצֵאת.&nbsp; וּזְרִיקָה מוֹעֶלֶת לַיּוֹצֶא לְשָׂרְפוֹ, אֲבָל לֹא לְאָכְלוֹ.</p>

<p><b>א,כב</b>&nbsp;&nbsp;[לג] וְכֵן אֵמוּרֵי קֳדָשִׁים קַלִּים שֶׁיָּצְאוּ לִפְנֵי זְרִיקַת דָּמִים, וְנִזְרַק הַדָּם וְהֶם בַּחוּץ--לֹא נִפְסַל הַזֶּבַח; וְאִם הִחְזִירָן, מַקְטִירִין אוֹתָן.&nbsp; וְאַף עַל פִּי שֶׁלֹּא הִחְזִירָן, חַיָּבִין עֲלֵיהֶן מִשּׁוֹם פִּגּוּל וְנוֹתָר וְטָמֵא.</p>

<p><b>א,כג</b>&nbsp;&nbsp;[לד] כָּל הַזְּבָחִים שֶׁלַּיָּחִיד--בֵּין שֶׁנִּטְמָא בָּשָׂר וְהַחֵלֶב קַיָּם, בֵּין שֶׁנִּטְמָא חֵלֶב וְהַבָּשָׂר קַיָּם--זוֹרֵק אֶת הַדָּם.&nbsp; נִטְמְאוּ שְׁנֵיהֶן, לֹא יִזְרֹק; וְאִם זָרַק--הֻרְצָה, שֶׁהַצִּיץ מְרַצֶּה עַל הַטָּמֵא.&nbsp; וְכֵן אֵמוּרִין אוֹ אֵבַרֵי עוֹלָה, שֶׁנִּטְמְאוּ וְהִקְטִירָן--הַצִּיץ מְרַצֶּה, כְּמוֹ שֶׁבֵּאַרְנוּ.&nbsp; וְכָל קָרְבְּנוֹת הַצִּבּוּר שֶׁנִּטְמָא הַבָּשָׂר וְהַחֵלֶב כֻּלּוֹ, הֲרֵי זֶה זוֹרֵק אֶת הַדָּם.</p>

<p><b>א,כד</b>&nbsp;&nbsp;[לה] דַּם קֳדָשִׁים שֶׁיָּצָא חוּץ לָעֲזָרָה, נִפְסַל הַזֶּבַח; וְאַף עַל פִּי שֶׁחָזַר וְהִכְנִיסוֹ, וּזְרָקוֹ עַל הַמִּזְבֵּחַ--לֹא נִרְצָה.&nbsp; [לו] וְכָל דַּם הַקֳּדָשִׁים אֵינוּ מְקַבֵּל טֻמְאָה כְּלָל, שֶׁנֶּאֱמָר בַּדָּם "עַל-הָאָרֶץ תִּשְׁפְּכֶנּוּ, כַּמָּיִם" (דברים יב,טז; דברים יב,כד; דברים טו,כג):&nbsp; דָּם שֶׁנִּשְׁפָּךְ כַּמַּיִם הוּא הַנֶּחְשָׁב כַּמַּיִם, וִיקַבַּל טֻמְאָה; אֲבָל דַּם קֳדָשִׁים שְׁאֵינוּ נִשְׁפָּךְ כַּמַּיִם, אֵינוּ מְקַבֵּל טֻמְאָה.&nbsp; [לז] וְדָם שֶׁשָּׁקְעָה עָלָיו חַמָּה, וְלֹא נִזְרַק--נִפְסַל הַזֶּבַח; וְאִם זְרָקוֹ, לֹא הֻרְצָה.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ב</h2>

<p><b>ב,א</b>&nbsp;&nbsp;כָּל הַדָּמִים הַנִּתָּנִין עַל מִזְבֵּחַ הַחִיצוֹן--אִם נָתַן מַתָּנָה אַחַת בִּלְבָד, כִּפַּר.&nbsp; וְאַפִלּוּ בַּחַטָּאת--מַתָּנָה אַחַת הִיא הָעִיקָר, וּשְׁאָר הָאַרְבַּע מַתָּנוֹת לְמִצְוָה:&nbsp; שֶׁנֶּאֱמָר "וְדַם-זְבָחֶיךָ, יִשָּׁפֵךְ עַל-מִזְבַּח ה' אֱלֹהֶיךָ" (דברים יב,כז)--שְׁפִיכַת הַדָּם עַל הַמִּזְבֵּחַ, הִיא הָעִיקָר.&nbsp; [ב] וְכָל הַנִּתָּנִין בִּזְרִיקָה, שֶׁנְּתָנָן בִּשְׁפִיכָה--יָצָא, שֶׁנֶּאֱמָר "וְדַם-זְבָחֶיךָ, יִשָּׁפֵךְ .&nbsp;.&nbsp;.".</p>

<p><b>ב,ב</b>&nbsp;&nbsp;[ג] כָּל הַדָּמִים הַנִּתָּנִין עַל מִזְבֵּחַ הַפְּנִימִי--אִם חָסַר אַחַת מֵהֶן, לֹא כִפַּר:&nbsp; אֵלָא כֻּלָּן, הֶן עִיקַר הַכַּפָּרָה--שֶׁהֲרֵי הַכָּתוּב הִקְפִּיד עַל מִנְיָנָן, שֶׁנֶּאֱמָר "שֶׁבַע פְּעָמִים" (ויקרא ד,ו; ויקרא ד,יז).</p>

<p><b>ב,ג</b>&nbsp;&nbsp;[ד] חַטָּאת שֶׁנָּתַן מִמֶּנָּה מַתָּנָה אַחַת, וּמֵתוּ הַבְּעָלִים--יַשְׁלִים אַרְבַּע הַמַּתָּנוֹת לְאַחַר הַמִּיתָה.&nbsp; [ה] אֲבָל אִם נָתַן הָאַחַת בַּיּוֹם, לֹא יִתֵּן הַשָּׁלוֹשׁ בַּלַּיְלָה.&nbsp; [ו] וְאִם נָתַן אַחַת בִּפְנִים, וְהִשְׁלִימָן בַּחוּץ--חַיָּב מִשּׁוֹם מַעֲלֶה בַּחוּץ.&nbsp; [ז] הָיָה מַזֶּה, וְנִקְטְעָה יָדוֹ שֶׁלַּמַּזֶּה קֹדֶם שֶׁיַּגִּיעַ דָּם לְאַוֵּיר הַמִּזְבֵּחַ--לֹא עָלְתָה לוֹ הַזָּיָה.</p>

<p><b>ב,ד</b>&nbsp;&nbsp;[ח] שִׁנָּה מַתַּן קְרָנוֹת בְּחַטָּאת--בֵּין בְּחַטָּאת הַנַּעֲשֵׂית בִּפְנִים, בֵּין בְּחַטָּאת הַנַּעֲשֵׂית בַּחוּץ--פָּסַל; אֲבָל בִּשְׁאָר הַקֳּדָשִׁים, כְּשֵׁרִים.&nbsp; [ט] נָתַן הַדָּם מִן הַקֶּרֶן וְלִפְנִים--בֵּין בְּחַטָּאת בֵּין בִּשְׁאָר קֳדָשִׁים, בֵּין בְּמִזְבֵּחַ הַפְּנִימִי בֵּין בְּמִזְבֵּחַ הַחִיצוֹן--פָּסַל.</p>

<p><b>ב,ה</b>&nbsp;&nbsp;[י] דָּם שֶׁמִּצְוָתוֹ לִתֵּן אוֹתוֹ לְמַעְלָה מֵחֲצִי הַמִּזְבֵּחַ, שֶׁנְּתָנוֹ לְמַטָּה, אוֹ שֶׁמִּצְוָתוֹ לְמַטָּה, שֶׁנְּתָנוֹ לְמַעְלָה, אוֹ שֶׁמִּצְוָתוֹ לִתְּנוֹ בִּפְנִים בַּהֵיכָל, שֶׁנְּתָנוֹ עַל הַמִּזְבֵּחַ הַחִיצוֹן, אוֹ הַנִּתָּנִין עַל מִזְבֵּחַ הַחִיצוֹן, שֶׁנְּתָנָן לִפְנִים בַּהֵיכָל, אוֹ שֶׁנָּתַן דַּם הַנִּתָּנִין בַּחוּץ עַל הַכֶּבֶשׁ, שֶׁלֹּא כְּנֶגֶד הַיְּסוֹד--הֲרֵי בְּשַׂר הַזֶּבַח פָּסוּל; וְאַף עַל פִּי כֵן נִתְכַּפְּרוּ הַבְּעָלִים בּוֹ, כֵּיוָן שֶׁהִגִּיעַ דָּם לַמִּזְבֵּחַ--אַף עַל פִּי שֶׁהִגִּיעַ שֶׁלֹּא לִמְקוֹמוֹ, הֲרֵי הוּא כְּמוֹ שֶׁהִגִּיעַ לִמְקוֹמוֹ לְכַפַּר.</p>

<p><b>ב,ו</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה זֶה הַזּוֹרֵק כָּשֵׁר לָעֲבוֹדָה; אֲבָל אִם קִבַּל הַכָּשֵׁר וְנָתַן לַפָּסוּל, וְנָתַן הַפָּסוּל אֶת הַנִּתָּנִין לְמַעֲלָן לְמַטָּן, וְאֶת הַנִּתָּנִין בִּפְנִים בַּחוּץ, וְאֶת הַנִּתָּנִין בַּחוּץ בִּפְנִים, אוֹ שֶׁנָּתַן עַל הַכֶּבֶשׁ שֶׁלֹּא כְּנֶגֶד הַיְּסוֹד--לֹא נִפְסַל בְּשַׂר הַזֶּבַח, אִם נִשְׁאַר דַּם הַנֶּפֶשׁ; אֵלָא יַחְזֹר הַכָּשֵׁר וִיקַבַּל שְׁאָר דַּם הַנֶּפֶשׁ, וְיִזְרֹק הַדָּם בִּמְקוֹמוֹ.</p>

<p><b>ב,ז</b>&nbsp;&nbsp;[יא] דְּמֵי קֳדָשִׁים שֶׁנִּתְעָרְבוּ--בֵּין דָּם בְּדָם, בֵּין כּוֹס בְּכוֹסוֹת--אִם נִתְעָרְבוּ הַנִּתָּנִין מַתָּנָה אַחַת בַּנִּתָּנִין מַתָּנָה אַחַת, יִתֵּן הַכֹּל מַתָּנָה אַחַת; וְכֵן הַנִּתָּנִין מַתַּן אַרְבַּע בַּנִּתָּנִין מַתַּן אַרְבַּע, יִתֵּן הַכֹּל מַתַּן אַרְבַּע; נִתְעָרְבוּ הַנִּתָּנִין מַתָּנָה אַחַת בַּנִּתָּנִין שְׁתַּיִם שְׁהֶן כְּאַרְבַּע, יִתֵּן הַכֹּל מַתָּנָה אַחַת.</p>

<p><b>ב,ח</b>&nbsp;&nbsp;נִתְעָרְבוּ הַנִּתָּנִין לְמַעְלָה בַּנִּתָּנִין לְמַטָּה--יִשָּׁפֵךְ הַכֹּל לָאַמָּה, וְהַזְּבָחִים פְּסוּלִין; אַפִלּוּ נִתְעָרְבוּ שְׁיַרֵי הַחַטָּאת, עִם דַּם הָעוֹלָה שֶׁמְּקוֹם הַכֹּל לְמַטָּה--יִשָּׁפֵךְ הַכֹּל לָאַמָּה.&nbsp; [יב] וְאִם לֹא שָׁאַל, אֵלָא נָתַן מִן הַתַּעֲרֹבֶת לְמַעְלָה וּלְמַטָּה--הֲרֵי זֶה כָּשֵׁר; נָתַן לְמַעְלָה, וְשָׁאַל--יִתֵּן לְמַטָּה:&nbsp; וְאֵלּוּ וְאֵלּוּ עָלוּ לוֹ.</p>

<p><b>ב,ט</b>&nbsp;&nbsp;[יג] נִתְעָרְבוּ הַנִּתָּנִין בִּפְנִים בַּנִּתָּנִין בַּחוּץ, יִשְׁפְּכוּ הַכֹּל לָאַמָּה; וְאִם לֹא שָׁאַל, וְלָקַח דַּם הַתַּעֲרֹבֶת וְנָתַן מִמֶּנּוּ בִּפְנִים וּבַחוּץ--בֵּין שֶׁנָּתַן בִּפְנִים וְחָזַר וְנָתַן בַּחוּץ, אוֹ בַּחוּץ וְחָזַר וְנָתַן בִּפְנִים--הַכֹּל כָּשֵׁר.</p>

<p><b>ב,י</b>&nbsp;&nbsp;בַּמֶּה דְּבָרִים אֲמוּרִים, בִּשְׁאָר דָּמִים הַנִּתָּנִין בַּחוּץ--חוּץ מִן הַחַטָּאת.&nbsp; אֲבָל דַּם חַטָּאת הַנַּעֲשֵׂית בַּחוּץ שֶׁנִּתְעָרַב בְּדַם חַטָּאת הַנַּעֲשֵׂית בִּפְנִים--אִם נָתַן בַּחוּץ וְחָזַר וְנָתַן בִּפְנִים, כָּשֵׁר; נָתַן בִּפְנִים וְחָזַר וְנָתַן בַּחוּץ, פְּסוּלָה:&nbsp; שֶׁדַּם חַטָּאת שֶׁנִּכְנָס לַהֵיכָל, אַפִלּוּ חַטַּאת יָחִיד הַנֶּאֱכֶלֶת--אֲסוּרָה, שֶׁנֶּאֱמָר "וְכָל-חַטָּאת אֲשֶׁר יוּבָא מִדָּמָהּ .&nbsp;.&nbsp;." (ויקרא ו,כג).&nbsp; וְהוּא שֶׁיָּבוֹא דֶּרֶךְ שַׁעַר הַהֵיכָל, שֶׁנֶּאֱמָר "יוּבָא", דֶּרֶךְ בִּיאָה; אֲבָל אִם הִכְנִיסוֹ בִּפְשֵׁפָשׁ, אוֹ דֶּרֶךְ חַלּוֹן, אוֹ גָּג--אֵינוּ נִפְסָל.</p>

<p><b>ב,יא</b>&nbsp;&nbsp;[יד] פַּר הֶעְלֵם וּשְׂעִירֵי עֲבוֹדָה זָרָה, שֶׁדָּמָם נִכְנָס לַהֵיכָל--אִם הִכְנִיסוֹ לְקֹדֶשׁ הַקֳּדָשִׁים, נִפְסַל:&nbsp; שֶׁמָּקוֹם זֶה, פְּנִימָה שֶׁלִּמְקוֹמָן הוּא.&nbsp; וְכֵן פָּר וְשָׂעִיר שֶׁלְּיוֹם הַכִּפּוּרִים, שֶׁדָּמָם נִכְנָס לְקֹדֶשׁ הַקֳּדָשִׁים--אִם הִכְנִיס דָּמָם לְקֹדֶשׁ הַקֳּדָשִׁים, וְהִזָּה מִמֶּנּוּ, וְהוֹצִיאוֹ לַהֵיכָל, וְחָזַר וְהִכְנִיסוֹ לְקֹדֶשׁ הַקֳּדָשִׁים--נִפְסַל, וְאֵינוּ גּוֹמֵר מִמֶּנּוּ הַזָּיוֹת שֶׁבְּקֹדֶשׁ הַקֳּדָשִׁים:&nbsp; שֶׁכֵּיוָן שֶׁיָּצָא, יָצָא.</p>

<p><b>ב,יב</b>&nbsp;&nbsp;וְכֵן אִם גָּמַר הַזָּיוֹת שֶׁבְּקֹדֶשׁ הַקֳּדָשִׁים, וְהוֹצִיאָן לַהֵיכָל וְהִזָּה מִקְצַת הַזָּיוֹת, וְהוֹצִיאָן חוּץ לַהֵיכָל, וְחָזַר וְהִכְנִיסָן לַהֵיכָל--אֵינוּ גּוֹמֵר הַזָּיוֹת שֶׁבַּהֵיכָל:&nbsp; שֶׁכֵּיוָן שֶׁיָּצָא הַדָּם חוּץ לִמְקוֹמוֹ, נִפְסַל.</p>

<p><b>ב,יג</b>&nbsp;&nbsp;[טו] חַטָּאת שֶׁקִּבַּל דָּמָהּ בִּשְׁתֵּי כּוֹסוֹת, וְיָצַאת אַחַת מֵהֶם לַחוּץ--הַפְּנִימִית כְּשֵׁרָה, וְיַזֶּה מִמֶּנָּה; נִכְנְסָה אַחַת מֵהֶם לַהֵיכָל, וְהִזָּה מִמֶּנָּה שָׁם--אַף הַחִיצוֹנָה פְּסוּלָה:&nbsp; שֶׁנֶּאֱמָר "אֲשֶׁר יוּבָא מִדָּמָהּ" (ויקרא ו,כג)--אַפִלּוּ מִקְצַת דָּמָהּ אִם נִכְנַס לְכַפַּר בַּקֹּדֶשׁ, נִפְסְלָה.</p>

<p><b>ב,יד</b>&nbsp;&nbsp;[טז] דַּם הַחַטָּאת שֶׁהִכְנִיסוֹ לְכַפַּר בּוֹ בִּפְנִים וְלֹא כִפַּר, אֵלָא הוֹצִיאוֹ וְלֹא הִזָּה מִמֶּנּוּ בִּפְנִים כְּלוּם--אִם הִכְנִיסוֹ בְּשׁוֹגֵג, הֲרֵי זֶה כָּשֵׁר, וּמַזֶּה מִמֶּנּוּ בַּחוּץ, שֶׁהֲרֵי לֹא כִפַּר בַּקֹּדֶשׁ; וְאִם הִכְנִיסוֹ בְּמֵזִיד, פָּסוּל.</p>

<p><b>ב,טו</b>&nbsp;&nbsp;[יז] הִכְנִיס הַחַטָּאת עַצְמָהּ לַהֵיכָל, כְּשֵׁרָה--שֶׁנֶּאֱמָר "אֲשֶׁר יוּבָא מִדָּמָהּ" (ויקרא ו,כג), וְלֹא בְּשָׂרָהּ.&nbsp; [יח] חַטַּאת הָעוֹף שֶׁפִּרְכְּסָה וְנִכְנְסָה לַהֵיכָל, כְּשֵׁרָה.&nbsp; [יט] הִכְנִיס דַּם חַטַּאת הָעוֹף לַהֵיכָל בְּצַוָּארָהּ, הֲרֵי זֶה סְפֵק אִם הַצַּוָּאר חָשׁוּב כִּכְלִי.&nbsp; [כ] נִשְׁפַּךְ דַּם חַטַּאת הָעוֹף, וַאֲסָפוֹ--הֲרֵי זֶה סְפֵק אִם הַכְּלִי פּוֹסֵל בְּדָּמָהּ, אוֹ אֵינוּ פּוֹסֵל.&nbsp; לְפִיכָּךְ תִּשָּׂרֵף, כְּכָל חַטַּאת הָעוֹף שְׁהִיא סָפֵק.</p>

<p><b>ב,טז</b>&nbsp;&nbsp;[כא] חַטָּאת שֶׁקִּבַּל דָּמָהּ בְּאַרְבָּעָה כּוֹסוֹת, וְנָתַן מַתָּנָה אַחַת מִכָּל כּוֹס--שְׁיַרֵי אַרְבַּעְתָּן נִשְׁפָּךְ עַל הַיְּסוֹד, שֶׁנֶּאֱמָר "וְאֶת-כָּל-דָּמָהּ יִשְׁפֹּךְ .&nbsp;.&nbsp;." (ויקרא ד,ל; ויקרא ד,לד).&nbsp; נָתַן אַרְבַּע הַמַּתָּנוֹת מִכּוֹס אֶחָד--שְׁיַרֵי אוֹתוֹ הַכּוֹס נִשְׁפָּךְ עַל הַיְּסוֹד, וּשְׁאָר הַכּוֹסוֹת נִשְׁפָּכִין לָאַמָּה.</p>

<p><b>ב,יז</b>&nbsp;&nbsp;[כב] דָּם שֶׁנָּפַל לְתוֹךְ הַמַּיִם, אוֹ לְתוֹךְ דְּמֵי חֻלִּין--לֹא יַזֶּה מִמֶּנּוּ; וְאִם הִזָּה, פָּסוּל.&nbsp; נָפַל מַיִם לְתוֹךְ הַדָּם שֶׁבַּמִּזְרָק--אִם יֵשׁ בּוֹ מַרְאֵה דָּם, כָּשֵׁר.&nbsp; נָפַל לְתוֹכוֹ יַיִן אוֹ דַּם חֻלִּין--אוֹמְדִין אוֹתוֹ, אִלּוּ הָיָה מַיִם:&nbsp; אִם רְאוּיִין לְבַטַּל דָּם שֶׁבַּמִּזְרָק עַד שֶׁלֹּא יִהְיוּ מַרְאָיו מַרְאֵה דָּם, הֲרֵי זֶה לֹא יַזֶּה מִמֶּנּוּ; וְאִם אֵינָם רְאוּיִין לְבַטַּל מַרְאָיו, יַזֶּה מִמֶּנּוּ.</p>

<p><b>ב,יח</b>&nbsp;&nbsp;[כג] דַּם הַקֳּדָשִׁים שֶׁנִּתְעָרַב בְּדַם פְּסוּלֵי הַמִּזְבֵּחַ, אוֹ בְּדַם קֳדָשִׁים שֶׁנִּפְסְלוּ בִּשְׁחִיטָתָן--יִשָּׁפֵךְ הַכֹּל לָאַמָּה; וְאַפִלּוּ קָרְבוּ כָּל הַכּוֹסוֹת חוּץ מֵאֶחָד--יִשָּׁפֵךְ לָאַמָּה, וְכָל אוֹתָן הַזְּבָחִים פְּסוּלִין.&nbsp; נִתְעָרַב בְּדַם הַתַּמְצִית, יִשָּׁפֵךְ לָאַמָּה; וְאִם לֹא שָׁאַל, וְנָתַן--כָּשֵׁר.</p>

<p><b>ב,יט</b>&nbsp;&nbsp;[כד] הָאֵמוּרִין, וְאֵבַרֵי הָעוֹלוֹת, וְהַקְּמָצִים, וְהַלְּבוֹנָה, וּמְנָחוֹת הַנִּשְׂרָפוֹת, אַחַר שֶׁנִּתְקַדְּשׁוּ בִּכְלִי שָׁרֵת--אִם זָרַק אֶחָד מִכָּל אֵלּוּ עַל גַּבֵּי הָאִשִּׁים, בֵּין בַּיָּד בֵּין בִּכְלִי, בֵּין בַּיָּמִין בֵּין בַּשְּׂמֹאל--הֲרֵי אֵלּוּ כְּשֵׁרִים.&nbsp; [כה] הַמַּיִם וְהַיַּיִן שֶׁנִּסְּכָן--בֵּין בַּקְּעָרָה, בֵּין בַּהִין, בֵּין בִּשְׁאָר כְּלֵי הַשָּׁרֵת--כְּשֵׁרִים; נִסְּכָן בִּכְלִי חֹל, אוֹ בְּידוֹ--פְּסוּלִין.</p>

<p><b>ב,כ</b>&nbsp;&nbsp;[כו] אֵבָרִים שֶׁסִּדְּרָן, וְכֵן קֹמֶץ שֶׁסִּדְּרוֹ, וְסִדַּר הָעֵצִים שֶׁלַּמַּעֲרָכָה לְמַעְלָה מֵהֶם, אוֹ שֶׁסִּדְּרָן מִצִּדֵּי הָעֵצִים--הֲרֵי זֶה סְפֵק אִם דֶּרֶךְ הַקְטָרָה בְּכָּךְ, אוֹ אֵין דֶּרֶךְ הַקְטָרָה בְּכָּךְ.&nbsp; לְפִיכָּךְ לְכַתְּחִלָּה לֹא יַעֲשֶׂה כֵּן; וְאִם עָשָׂה, הֻרְצָה.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ג</h2>

<p><b>ג,א</b>&nbsp;&nbsp;קָדְשֵׁי קֳדָשִׁים שֶׁשְּׁחָטָן בְּרֹאשׁ הַמִּזְבֵּחַ, כְּאִלּוּ שְׁחָטָן בַּצָּפוֹן:&nbsp; שֶׁנֶּאֱמָר "וְזָבַחְתָּ עָלָיו אֶת-עֹלֹתֶיךָ וְאֶת-שְׁלָמֶיךָ" (שמות כ,כ)--מְלַמֵּד שֶׁכָּל הַמִּזְבֵּחַ רָאוּי לִשְׁחִיטַת הָעוֹלָה, וּשְׁחיִטַת הַשְּׁלָמִים.</p>

<p><b>ג,ב</b>&nbsp;&nbsp;עוֹלָה שֶׁשְּׁחָטָהּ בְּרֹאשׁ הַמִּזְבֵּחַ, אוֹ שֶׁשְּׁחָטָהּ לְמַטָּה וְהֶעֱלָה אוֹתָהּ לְרֹאשׁ הַמִּזְבֵּחַ--יַפְשִׁיט אוֹתָהּ וִינַתַּח אוֹתָהּ בִּמְקוֹמָהּ, וּמוֹרִיד הַקְּרָבַיִם, וּמְדִיחָן לְמַטָּה, וְחוֹזֵר וּמַעֲלֶה אוֹתָן; וּמוֹרִיד הָעוֹר, וְנוֹתְנוֹ לַכּוֹהֲנִים.</p>

<p><b>ג,ג</b>&nbsp;&nbsp;וְכֵן זְבָחִים שְׁחוּטִים שֶׁעָלוּ לְגַבֵּי הַמִּזְבֵּחַ--מַפְשִׁיט וּמְנַתֵּחַ בִּמְקוֹמָן, וּמוֹרִיד הַקְּרָבַיִם, וּמְדִיחָן בַּמַּיִם, וְחוֹזֵר וּמַעֲלֶה אוֹתָן; וּמוֹרִיד אֶת הָעוֹר וְאֶת הַבָּשָׂר, וְנוֹתְנוֹ לַבְּעָלִים; וְחוֹזֵר וּמַקְטִיר אֶת הַשְּׁאָר.</p>

<p><b>ג,ד</b>&nbsp;&nbsp;וּמִפְּנֵי מַה לֹא יוֹרִיד הַכֹּל, אֵלָא יַפְשִׁיט וִינַתַּח בְּרֹאשׁ הַמִּזְבֵּחַ:&nbsp; שֶׁכָּל הָרָאוּי לָאִשִּׁים--אִם עָלָה לְרֹאשׁ הַמִּזְבֵּחַ--לֹא יֵרֵד, שֶׁנֶּאֱמָר "כָּל-הַנֹּגֵעַ בַּמִּזְבֵּחַ יִקְדָּשׁ" (שמות כט,לז).&nbsp; יָכוֹל, אַף עַל פִּי שְׁאֵינוּ רָאוּי--תִּלְמֹד לוֹמַר "הִיא הָעֹלָה עַל מוֹקְדָה" (ויקרא ו,ב):&nbsp; מַה עוֹלָה שְׁהִיא רְאוּיָה לָאִשִּׁים--אִם עָלָת, לֹא תֵרֵד; אַף כָּל הָרָאוּי לָאִשִּׁים--אִם עָלָה, לֹא יֵרֵד.</p>

<p><b>ג,ה</b>&nbsp;&nbsp;[ד] עוֹלָה שֶׁהֶעֱלָהּ חַיָּה לְרֹאשׁ הַמִּזְבֵּחַ--תֵּרֵד, שֶׁעֲדַיִן אֵינָהּ רְאוּיָה.&nbsp; [ה] וְכֵן קֹמֶץ הַמִּנְחָה שֶׁלֹּא נִתְקַדַּשׁ בִּכְלִי שָׁרֵת, וְכָל אִסּוּרֵי הַמִּזְבֵּחַ שֶׁעָלוּ--יֵרְדוּ, לְפִי שְׁאֵינָן רְאוּיִין מִתְּחִלָּתָן.&nbsp; [ו] וְכֵן בֶּהֱמַת קֳדָשִׁים שֶׁנִּשְׁחֲטָה בַּלַּיְלָה, אוֹ שֶׁנִּשְׁפַּךְ דָּמָהּ, אוֹ שֶׁיָּצָא חוּץ לָעֲזָרָה--אִם עָלָת, תֵּרֵד.</p>

<p><b>ג,ו</b>&nbsp;&nbsp;[ז] אֲבָל קֳדָשִׁים שֶׁלָּנוּ, בֵּין שֶׁלָּן הַדָּם אוֹ הַבָּשָׂר אוֹ הָאֵמוּרִים, וְזֶבַח שֶׁיָּצָא חוּץ לָעֲזָרָה, אוֹ שֶׁנִּטְמָא, אוֹ שֶׁנִּפְסַל בְּמַחְשֶׁבֶת הַזְּמָן אוֹ בְּמַחְשֶׁבֶת מָקוֹם אוֹ בְּמַחְשֶׁבֶת שִׁנּוּי, אוֹ שֶׁקִּבְּלוּ הַטְּמֵאִים וְזָרְקוּ אֶת דָּמוֹ, הוֹאִיל וּרְאוּיִין בַּעֲבוֹדַת קָרְבָּן הַבָּא בְּטֻמְאָה, וְשֶׁנִּתַּן דָּמוֹ חוּץ לִמְקוֹמוֹ, אוֹ קָדְשֵׁי קֳדָשִׁים שֶׁנִּשְׁחֲטוּ בַּדָּרוֹם אוֹ שֶׁנִּתְקַבַּל דָּמָם בַּדָּרוֹם--אַף עַל פִּי שֶׁכָּל אֵלּוּ פְּסוּלִין--אִם עָלוּ לְרֹאשׁ הַמִּזְבֵּחַ, לֹא יֵרְדוּ:&nbsp; [ח] כָּל שֶׁפְּסוּלוֹ בַּקֹּדֶשׁ, הַקֹּדֶשׁ מְקַבְּלוֹ.</p>

<p><b>ג,ז</b>&nbsp;&nbsp;וּכְשֵׁם שְׁאִם עָלוּ, לֹא יֵרְדוּ--כָּךְ אִם יָרְדוּ, לֹא יַעֲלוּ שְׁנִיָּה:&nbsp; שֶׁהֲרֵי פְּסוּלִין הֶם.&nbsp; [ט] וְאִם מָשְׁלָה בָּהֶם הָאוּר--אַף עַל פִּי שֶׁיָּרְדוּ, יַעֲלוּ שְׁנִיָּה וְיַשְׁלִים הַקְטָרָתָן.&nbsp; [י] קֹמֶץ שֶׁנִּתְפַּגַּל, וּמִקְצָתוֹ בָּאָרֶץ וּמִקְצָתוֹ מָשְׁלָה בּוֹ הָאוּר--יַעֲלֶה כֻּלּוֹ.</p>

<p><b>ג,ח</b>&nbsp;&nbsp;[יא] אֵבָרִים וַחֲלָבִים וּקְמָצִים שֶׁלָּנוּ בְּרֹאשׁוֹ שֶׁלַּמִּזְבֵּחַ, כְּאִלּוּ לָנוּ בָּעֲזָרָה; וְאִם יָרְדוּ, לֹא יַעֲלוּ.&nbsp; אֲבָל אִם לֹא יָרְדוּ, מַקְטִירִין אוֹתָן לְעוֹלָם.&nbsp; [יב] וְאַוֵּיר מִזְבֵּחַ, כַּמִּזְבֵּחַ.&nbsp; וְאֵמוּרֵי קֳדָשִׁים קַלִּים שֶׁהֶעֱלָן קֹדֶם זְרִיקַת דָּמִים--לֹא יֵרְדוּ, שֶׁהֲרֵי נַעֲשׂוּ לַחְמוֹ שֶׁלַּמִּזְבֵּחַ.&nbsp; [יג] הִפְרִישׁ שְׁנֵי אֲשָׁמוֹת לְאַחְרָיוּת, וְשָׁחַט אֶת שְׁנֵיהֶם, וְקָדַם וְהֶעֱלָה אֵמוּרים שֶׁלְּאֶחָד מֵהֶם קֹדֶם זְרִיקָה--הֲרֵי אֵלּוּ יֵרְדוּ.</p>

<p><b>ג,ט</b>&nbsp;&nbsp;[יד] הַזֶּבַח הַפָּסוּל וְהַנְּסָכִים הַפְּסוּלִין שֶׁעָלוּ לַמִּזְבֵּחַ--הַזֶּבַח לֹא יֵרֵד כְּמוֹ שֶׁבֵּאַרְנוּ, מִפְּנֵי שְׁהוּא רָאוּי לָאִשִּׁים; וְהַנְּסָכִים, יֵרְדוּ.&nbsp; וְכֵן נְסָכִים הַבָּאִים בִּפְנֵי עַצְמָן, שֶׁנִּפְסְלוּ וְעָלוּ--יֵרְדוּ.&nbsp; [טו] עוֹף שֶׁמְּלָקוֹ זָר, וְעָלָה--לֹא יֵרֵד.&nbsp; וְקֹמֶץ הַמִּנְחָה שֶׁקְּמָצוֹ זָר, וְעָלָה--יֵרֵד:&nbsp; אַף עַל פִּי שֶׁזֶּה פָּסוּל וְזֶה פָּסוּל, זֶה כְּאִלּוּ לֹא נִתְקַדַּשׁ כְּלָל.&nbsp; וְאֶחָד הַזָּר, וְאֶחָד שְׁאָר הַפְּסוּלִין.</p>

<p><b>ג,י</b>&nbsp;&nbsp;[טז] וְאֵלּוּ--אִם עָלוּ, יֵרְדוּ:&nbsp; כָּל שְׁאֵינוּ רָאוּי לָאִשִּׁים, בְּשַׂר קָדְשֵׁי קֳדָשִׁים, בְּשַׂר קֳדָשִׁים קַלִּים, מוֹתַר הָעֹמֶר, וּשְׁיַרֵי מְנָחוֹת, וּשְׁתֵּי הַלֶּחֶם, וְלֶחֶם הַפָּנִים, וְהַקְּטֹרֶת, וְצֶמֶר שֶׁבְּרָאשֵׁי כְּבָשִׂים, וְשֵׂעַר שֶׁבִּזְקַן הַתְּיָשִׁים, וְהָעֲצָמוֹת, וְהַגִּידִים, וְהַקְּרָנַיִם וְהַטְּלַפַּיִם בִּזְמָן שְׁאֵינָן מְחֻבָּרִים--אִם עָלוּ, יֵרְדוּ.&nbsp; [יז] קֹמֶץ שֶׁמִּצָּה שַׁמְנוֹ עַל הָעֶצֶם, וְיָרַד הָעֶצֶם--יַחְזִירוֹ:&nbsp; שֶׁהַדָּבָר סָפֵק שֶׁמֶּא חִבּוּרֵי עוֹלִין, כְּעוֹלִין הֶם חֲשׁוּבִין.</p>

<p><b>ג,יא</b>&nbsp;&nbsp;[יח] מִזְבֵּחַ הַפְּנִימִי מְקַדֵּשׁ פְּסוּלִין, בֵּין רְאוּיִין לוֹ בֵּין שְׁאֵינָן רְאוּיִין לוֹ; אֲבָל מִזְבֵּחַ הַחִיצוֹן אֵינוּ מְקַדֵּשׁ אֵלָא פְּסוּלִין הָרְאוּיִין לוֹ, כְּמוֹ שֶׁבֵּאַרְנוּ.&nbsp; כֵּיצַד:&nbsp; מִזְבֵּחַ הַחִיצוֹן שֶׁעָלוּ לוֹ זְבָחִים שֶׁנִּפְסְלוּ, לֹא יֵרְדוּ; עָלָת לוֹ קְטֹרֶת זָרָה--תֵּרֵד, שְׁאֵין הַקְּטֹרֶת רְאוּיָה לְמִזְבֵּחַ הַחִיצוֹן.&nbsp; אֲבָל מִזְבֵּחַ הַפְּנִימִי שֶׁעָלָה לוֹ קֹמֶץ מִנְחָה, בֵּין כָּשֵׁר בֵּין פָּסוּל--לֹא יֵרֵד.&nbsp; וְכֵן כָּל כַּיּוֹצֶא בְּזֶה.</p>

<p><b>ג,יב</b>&nbsp;&nbsp;כְּשֵׁם שֶׁהַמִּזְבֵּחַ מְקַדֵּשׁ אֶת הָרָאוּי לוֹ--כָּךְ הַכֶּבֶשׁ וּשְׁאָר כְּלֵי הַשָּׁרֵת מְקַדְּשִׁין אֶת הָרָאוּי לָהֶם, שֶׁהֲרֵי נֶאֱמָר בַּכֵּלִים "כָּל-הַנֹּגֵעַ בָּהֶם, יִקְדָּשׁ" (שמות ל,כט); וּמִשֶּׁיַּגִּיעַ לַכֶּבֶשׁ דָּבָר הָרָאוּי לוֹ--לֹא יֵרֵד, וְאַף עַל פִּי שֶׁנִּפְסַל.&nbsp; וְכֵן מִשֶּׁיַּגִּיעַ לַכְּלִי, דָּבָר הָרָאוּי לוֹ--נִתְקַדַּשׁ; וְלֹא יִפָּדֶה לְעוֹלָם, וְאַף עַל פִּי שֶׁנִּפְסַל, כְּמוֹ שֶׁבֵּאַרְנוּ בְּאִסּוּרֵי הַמִּזְבֵּחַ.</p>

<p><b>ג,יג</b>&nbsp;&nbsp;[יט] אֵין כְּלֵי הַלַּח מְקַדְּשׁוֹת אֶת הַיָּבֵשׁ, וְלֹא כְּלֵי הַיָּבֵשׁ מְקַדְּשׁוֹת אֶת הַלַּח.&nbsp; בַּמֶּה דְּבָרִים אֲמוּרִים, בְּמִדּוֹת הַלַּח וְהַיָּבֵשׁ שֶׁהָיוּ בַּמִּקְדָּשׁ, כְּמוֹ שֶׁבֵּאַרְנוּ בְּהִלְכּוֹת כְּלֵי הַמִּקְדָּשׁ; אֲבָל הַמִּזְרָקוֹת מְקַדְּשׁוֹת הַלַּח וְהַיָּבֵשׁ, וּכְלֵי שָׁרֵת מְקַדְּשִׁין דַּם הַפָּסוּל לִקָּרֵב.</p>

<p><b>ג,יד</b>&nbsp;&nbsp;[כ] כָּל כְּלֵי הַשָּׁרֵת--אֵין מְקַדְּשִׁין אֵלָא בַּמִּקְדָּשׁ, וְאֵין מְקַדְּשִׁין אֵלָא מִדַּעַת, וְאֵין מְקַדְּשִׁין אֵלָא מִתּוֹכָן, וְאֵין מְקַדְּשִׁין אֵלָא שְׁלֵמִים.&nbsp; נִקְּבוּ--אִם עוֹשִׂין הֶן מֵעֵין מְלַאכְתָּן שֶׁהָיוּ עוֹשִׂין וְהֶן שְׁלֵמִים, מְקַדְּשִׁין; וְאִם לָאו, אֵין מְקַדְּשִׁין.&nbsp; וְאֵין מְקַדְּשִׁין אֵלָא מְלֵאִים.&nbsp; אֲבָל הַמִּדּוֹת, אֵין מְקַדְּשִׁין חֲסֵרִים, אֵלָא אִם דַּעְתּוֹ לְמַלֹּאותָן; וְאִם אֵין דַּעְתּוֹ לְמַלֹּאותָן, מְקַדְּשִׁין לְהִפָּסֵל אֲבָל לֹא לִקָּרֵב.</p>

<p><b>ג,טו</b>&nbsp;&nbsp;[כא] כְּלֵי שָׁרֵת--מְקַדְּשִׁין שֶׁלֹּא בִּזְמַנָּן לְהִפָּסֵל, אֲבָל לֹא לִקַּרֵב.&nbsp; כֵּיצַד:&nbsp; דָּבָר שֶׁמִּצְוָתוֹ בַּיּוֹם, שֶׁנִּתְקַדַּשׁ בִּכְלִי שָׁרֵת בַּלַּיְלָה--נִפְסַל וְיִשָּׂרֵף, אֲבָל אֵינוּ קָרֵב:&nbsp; כְּגוֹן שֶׁקָּמַץ מִנְחָה בַּלַּיְלָה, וְנָתַן קֻמְצָהּ לִכְלִי שָׁרֵת--הֲרֵי זוֹ נִשְׂרֶפֶת.</p>

<p><b>ג,טז</b>&nbsp;&nbsp;[כב] מִזְבֵּחַ שֶׁנִּפְגַם--נִפְסְלוּ כָּל הַקֳּדָשִׁים שֶׁהָיוּ שָׁם שְׁחוּטִין בַּמִּקְדָּשׁ, שֶׁעֲדַיִן לֹא נִזְרַק דָּמָם:&nbsp; שֶׁהֲרֵי אֵין שָׁם מִזְבֵּחַ לִזְרֹק עָלָיו, וְנֶאֱמָר "וְזָבַחְתָּ עָלָיו אֶת-עֹלֹתֶיךָ וְאֶת-שְׁלָמֶיךָ" (שמות כ,כ)--כְּלוֹמַר תִּזְבַּח, וְהוּא עוֹמֵד כְּתִקְנוֹ לֹא פָּגוּם.&nbsp; [כג] אֲבָל קֳדָשִׁים חַיִּים שֶׁהָיוּ שָׁם בָּעֲזָרָה כְּשֶׁנִּפְגַם, לֹא נִפְסְלוּ; אֵלָא כְּשֶׁיִּבָּנֶה הַמִּזְבֵּחַ, יִקָּרְבוּ--שְׁאֵין בַּעֲלֵי חַיִּים נִדְחִין.&nbsp; [כד] הִקְדִּישׁ בְּהֵמוֹת עַד שֶׁלֹּא נִבְנָה הַמִּזְבֵּחַ--כְּשֶׁיִּבָּנֶה, מַקְרִיבִין אוֹתָן:&nbsp; שֶׁהַדָּחוּי מֵעִיקָרוֹ, אֵינוּ דָּחוּי.</p>

<p><b>ג,יז</b>&nbsp;&nbsp;[כה] וְכֵן אֵין אוֹכְלִין קֳדָשִׁים וְהַמִּזְבֵּחַ פָּגוּם, שֶׁנֶּאֱמָר "וְאִכְלוּהָ מַצּוֹת אֵצֶל הַמִּזְבֵּחַ" (ויקרא י,יב); וְהוּא הַדִּין לִקְדָשִׁים קַלִּים--שְׁאֵין אוֹכְלִין אוֹתָן בִּירוּשָׁלַיִם וְהַמִּזְבֵּחַ פָּגוּם, עַד שֶׁיִּבָּנֶה.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ד</h2>

<p><b>ד,א</b>&nbsp;&nbsp;וֶלֶד חַטָּאת, וּתְמוּרַת חַטָּאת, וְחַטָּאת שֶׁמֵּתוּ בְּעָלֶיהָ, וְחַטָּאת שֶׁאָבְדָה וְנִמְצֵאת אַחַר שֶׁכִּפְּרוּ הַבְּעָלִים--הֲרֵי אֵלּוּ יָמוּתוּ.&nbsp; נִמְצֵאת אַחַר שֶׁנִּשְׁחֲטָה הַחַטָּאת הַשְּׁנִיָּה שֶׁהִפְרִישׁ, קֹדֶם שֶׁיִּזָּרֵק דָּמָהּ--הֲרֵי זוֹ סְפֵק אִם תָּמוּת, אוֹ תִּרְעֶה עַד שֶׁיִּפֹּל בָּהּ מוּם; לְפִיכָּךְ תָּמוּת.&nbsp; וְכֵיצַד הֶן מֵתוֹת:&nbsp; לֹא שֶׁיַּהְרֹג אוֹתָן בִּכְלִי אוֹ בְּיָדוֹ; אֵלָא יַכְנִיס אוֹתָן לַבַּיִת, וְנוֹעֵל עֲלֵיהֶם עַד שֶׁיָּמוּתוּ.&nbsp; וּדְבָרִים אֵלּוּ, כֻּלָּם מִפִּי מֹשֶׁה רַבֵּנוּ נִשְׁמְעוּ.</p>

<p><b>ד,ב</b>&nbsp;&nbsp;אֵין כָּל הַדְּבָרִים אֲמוּרִים, אֵלָא בְּחַטַּאת יָחִיד בִּלְבָד; אֲבָל חַטַּאת צִבּוּר שֶׁאָבְדָה וְנִמְצֵאת אַחַר כַּפָּרָה, בֵּין רְאוּיָה בֵּין אֵינָהּ רְאוּיָה--תִּרְעֶה עַד שֶׁיִּפֹּל בָּהּ מוּם, וְתִמָּכֵר וְיִפְּלוּ דָּמֶיהָ לִנְדָבָה.&nbsp; וְאֵי אַתָּה יָכוֹל לוֹמַר בְּחַטַּאת צִבּוּר, וֶלֶד אוֹ תְּמוּרָה אוֹ שֶׁמֵּתוּ בְּעָלֶיהָ--שֶׁכָּל קָרְבְּנוֹת הַצִּבּוּר זְכָרִים, וְאֵין הַצִּבּוּר עוֹשִׂין תְּמוּרָה כְּמוֹ שֶׁיִּתְבָּאַר.</p>

<p><b>ד,ג</b>&nbsp;&nbsp;[ב] פָּר וְשָׂעִיר שֶׁלְּיוֹם הַכִּפּוּרִים שֶׁאָבְדוּ וְהִפְרִישׁ אֲחֵרִים תַּחְתֵּיהֶן, וְכֵן שְׂעִירֵי עֲבוֹדָה זָרָה שֶׁאָבְדוּ וְהִפְרִישׁ אֲחֵרִים תַּחְתֵּיהֶן--יִרְעוּ עַד שֶׁיִּפֹּל בָּהֶן מוּם, וְיִפְּלוּ דְּמֵיהֶן לִנְדָבָה:&nbsp; שְׁאֵין חַטַּאת הַצִּבּוּר מֵתָה.&nbsp; וְלָמָּה לֹא יִקָּרְבוּ עַצְמָן נְדָבָה, שֶׁהֲרֵי זְכָרִים הֶם--גְּזֵרָה לְאַחַר כַּפָּרָה, מִשּׁוֹם לִפְנֵי כַּפָּרָה.</p>

<p><b>ד,ד</b>&nbsp;&nbsp;[ג] הַמַּפְרִישׁ חַטָּאתוֹ וְאָבְדָה, וְהִפְרִישׁ אַחֶרֶת תַּחְתֶּיהָ, וְנִמְצֵאת הָרִאשׁוֹנָה, וַהֲרֵי שְׁתֵּיהֶן עוֹמְדוֹת--מָשַׁךְ אַחַת מִשְּׁתֵּיהֶן, וְנִתְכַּפַּר בָּהּ--הָאַחֶרֶת תָּמוּת.&nbsp; בָּא לְהִמָּלֵךְ, אוֹמְרִין לוֹ שֶׁיִּתְכַּפַּר בְּזוֹ שֶׁהִפְרִישׁ בָּרִאשׁוֹנָה; וְהַשְּׁנִיָּה תִּרְעֶה עַד שֶׁיִּפֹּל בָּהּ מוּם, וְיִפְּלוּ דָּמֶיהָ לִנְדָבָה.</p>

<p><b>ד,ה</b>&nbsp;&nbsp;הָיְתָה אַחַת מֵהֶן תְּמִימָה, וְאַחַת בַּעֲלַת מוּם--תְּמִימָה תִּקָּרֵב, וּבַעֲלַת מוּם תִּפָּדֶה; נִשְׁחֲטָה בַּעֲלַת מוּם קֹדֶם שֶׁיִּזָּרֵק דַּם הַתְּמִימָה, הֲרֵי זוֹ אֲסוּרָה בַּהֲנָיָה.&nbsp; הָיוּ שְׁתֵּיהֶן בַּעֲלֵי מוּמִין--יִמָּכְרוּ שְׁתֵּיהֶן, וְיָבִיא מִדְּמֵיהֶם חַטָּאת; וְהַשְּׁאָר יִפֹּל לִנְדָבָה.</p>

<p><b>ד,ו</b>&nbsp;&nbsp;[ד] הִפְרִישׁ חַטָּאתוֹ וְאָבְדָה, וְהִפְרִישׁ אַחֶרֶת תַּחְתֶּיהָ וְאָבְדָה, וְהִפְרִישׁ אַחֶרֶת, וְנִמְצְאוּ הָאוֹבְדוֹת, וַהֲרֵי שְׁלָשְׁתָּן עוֹמְדוֹת--נִתְכַּפַּר בָּרִאשׁוֹנָה, שְׁנִיָּה מֵתָה וּשְׁלִישִׁית רוֹעָה; נִתְכַּפַּר בַּשְּׁלִישִׁית, שְׁנִיָּה מֵתָה וְרִאשׁוֹנָה רוֹעָה; נִתְכַּפַּר בָּאֶמְצָעִית, שְׁתֵּיהֶן מֵתוֹת.</p>

<p><b>ד,ז</b>&nbsp;&nbsp;[ה] הַמַּפְרִישׁ שְׁתֵּי חַטָּאוֹת לְאַחְרָיוּת, מִתְכַּפֵּר בְּאֵיזוֹ שֶׁיִּרְצֶה; וְהַשְּׁנִיָּה תִּרְעֶה עַד שֶׁיִּפֹּל בָּהּ מוּם, וְיִפְּלוּ דָּמֶיהָ לִנְדָבָה.&nbsp; [ו] הִפְרִישׁ חַטָּאת מְעֻבֶּרֶת, וְיָלְדָה--הֲרֵי הִיא וּוַלְדָהּ כִּשְׁתֵּי חַטָּאוֹת שֶׁנִּתְפָּרְשׁוּ לְאַחְרָיוּת.</p>

<p><b>ד,ח</b>&nbsp;&nbsp;[ז] הַמַּפְרִישׁ חַטָּאתוֹ, וְעָבְרָה שְׁנָתָהּ--תִּרְעֶה עַד שֶׁיִּפֹּל בָּהּ מוּם, וְתִמָּכֵר וְיָבִיא בְּדָמֶיהָ אַחֶרֶת; וְכֵן אִם הִפְרִישׁ חַטָּאתוֹ, וְנָפַל בָּהּ מוּם--יָבִיא בְּדָמֶיהָ אַחֶרֶת.</p>

<p><b>ד,ט</b>&nbsp;&nbsp;[ח] כָּל חַטָּאת שֶׁאָבְדָה, וְנִמְצֵאת קֹדֶם כַּפָּרָה--אַף עַל פִּי שֶׁנִּמְצֵאת בַּעֲלַת מוּם, אוֹ שֶׁנִּמְצֵאת אַחַר שֶׁעָבְרָה שְׁנָתָהּ--אֵינָהּ מֵתָה אֵלָא תִּרְעֶה עַד שֶׁיִּפֹּל בָּהּ מוּם, וְיִפְּלוּ דָּמֶיהָ לִנְדָבָה; נִמְצֵאת אַחַר כַּפָּרָה--אַף עַל פִּי שֶׁנִּמְצֵאת בַּעֲלַת מוּם, אוֹ עָבְרָה שְׁנָתָהּ--הוֹאִיל וְהָיְתָה אֲבוּדָה בְּשָׁעַת כַּפָּרָה, הֲרֵי זוֹ תָּמוּת.</p>

<p><b>ד,י</b>&nbsp;&nbsp;[ט] הָיְתָה גְּנוּבָה אוֹ גְּזוּלָה בְּשָׁעַת כַּפָּרָה, וְאַחַר כָּךְ חָזְרָה--אֵינָהּ מֵתָה אֵלָא תִּרְעֶה:&nbsp; לֹא שָׁמְעוּ מִמֹּשֶׁה רַבֵּנוּ, אֵלָא אֲבוּדָה.&nbsp; הָיָה עִיקַר אֲבֵדָתָהּ בַּלַּיְלָה--אַף עַל פִּי שֶׁהָיְתָה אֲבוּדָה בְּשָׁעַת כַּפָּרָה, אֵינָהּ מֵתָה אֵלָא תִּרְעֶה.&nbsp; [י] אָבְדָה מִמֶּנּוּ לֹא מִן הָרוֹעֶה, אוֹ שֶׁאָבְדָה מִן הָרוֹעֶה וְאֵינָהּ אֲבוּדָה מִבַּעְלָהּ--אֵינָהּ מֵתָה אֵלָא רוֹעָה.&nbsp; [יא] וְכָל אֵלּוּ שֶׁרוֹעוֹת--רוֹעוֹת עַד שֶׁיִּפֹּל בָּהֶן מוּם, וְיִפְּלוּ דְּמֵיהֶן לִנְדָבָה.</p>

<p><b>ד,יא</b>&nbsp;&nbsp;[יב] הָיְתָה אֲבוּדָה מִמֶּנּוּ וּמִן הָרוֹעֶה, וְאַחֵר מַכִּירָהּ אַפִלּוּ בְּסוֹף הָעוֹלָם--הֲרֵי זוֹ סָפֵק, לְפִיכָּךְ תָּמוּת.&nbsp; [יג] הָיְתָה נֶחְבֵּאת אֲחוֹרֵי הַדֶּלֶת, אוֹ בְּסֵתֶר הַמַּדְרֵגָה--הֲרֵי זוֹ אֲבוּדָה, שֶׁהֲרֵי אֵין אָדָם רוֹאֶה אוֹתָהּ בְּשָׁעַת כַּפָּרָה.&nbsp; הָיְתָה בַּשָּׂדֶה, אוֹ בָּאֲגַם--הֲרֵי זוֹ סְפֵק אֲבֵדָה, שֶׁמֶּא יֵשׁ שָׁם אָדָם רוֹאֶה אוֹתָהּ בְּשָׁעַת כַּפָּרָה; לְפִיכָּךְ תָּמוּת מִסָּפֵק.</p>

<p><b>ד,יב</b>&nbsp;&nbsp;[יד] הַשּׁוֹלֵחַ חַטָּאתוֹ מִמְּדִינַת הַיָּם, מַקְרִיבִין אוֹתָהּ בְּחֶזְקַת שְׁהוּא קַיָּם.&nbsp; בַּמֶּה דְּבָרִים אֲמוּרִים, בְּחַטַּאת הָעוֹף, אוֹ בְּחַטַּאת בְּהֵמָה שֶׁלְּאִשָּׁה, שְׁאֵינָהּ בַּת סְמִיכָה כְּמוֹ שֶׁבֵּאַרְנוּ.</p>

<p><b>ד,יג</b>&nbsp;&nbsp;אָשָׁם וַדַּאי שֶׁמֵּתוּ בְּעָלָיו, וְשֶׁכִּפְּרוּ בְּעָלָיו--יִרְעֶה עַד שֶׁיִּפֹּל בּוֹ מוּם, וְיִמָּכֵר וְיִפְּלוּ דָּמָיו לִנְדָבָה:&nbsp; שֶׁכָּל שֶׁבַּחַטָּאת תָּמוּת--בָּאָשָׁם יִרְעֶה עַד שֶׁיִּפֹּל בּוֹ מוּם, וְיִפְּלוּ דָּמָיו לִנְדָבָה.&nbsp; [טו] וְכָל אָשָׁם שֶׁנִּתַּק לִרְעִיָּה--אִם הִקְרִיבוֹ עוֹלָה, כָּשֵׁר.&nbsp; וְלָמָּה לֹא יִקָּרֵב הוּא עַצְמוֹ עוֹלָה לְכַתְּחִלָּה--גְּזֵרָה לְאַחַר כַּפָּרָה, מִשּׁוֹם לִפְנֵי כַּפָּרָה.</p>

<p><b>ד,יד</b>&nbsp;&nbsp;[טז] הַמַּפְרִישׁ נְקֵבָה לַאֲשָׁמוֹ--תִּרְעֶה עַד שֶׁיִּפֹּל בָּהּ מוּם, וְתִמָּכֵר וְיָבִיא בְּדָמֶיהָ אָשָׁם.&nbsp; וְאִם הִקְרִיב אֲשָׁמוֹ, יִפְּלוּ דָּמֶיהָ לִנְדָבָה; וְכֵן וַלְדָהּ.&nbsp; [יז] הִפְרִישׁ נְקֵבָה לְעוֹלָתוֹ, וְיָלְדָה זָכַר--יִרְעֶה עַד שֶׁיִּפֹּל בּוֹ מוּם, וְיָבִיא בְּדָמָיו עוֹלָה.</p>

<p><b>ד,טו</b>&nbsp;&nbsp;[יח] אֲבָל הִדְיוֹט שֶׁהִפְרִישׁ זָכָר לְחַטָּאתוֹ, וְנָשִׂיא שֶׁהִפְרִישׁ שְׂעִירָה לְחַטָּאתוֹ, וְכוֹהֵן מָשִׁיחַ שֶׁהִפְרִישׁ פָּרָה לְחַטָּאתוֹ--הֲרֵי אֵלּוּ אֵין מִתְקַדְּשִׁין, לֹא קְדֻשַּׁת הַגּוּף וְלֹא קְדֻשַּׁת דָּמִים; לְפִיכָּךְ יִמָּכְרוּ שֶׁלֹּא בְּמוּם.</p>

<p><b>ד,טז</b>&nbsp;&nbsp;[יט] הַמֵּבִיא אָשָׁם תָּלוּי, וְנוֹדַע לוֹ שֶׁלֹּא חָטָא, אוֹ שֶׁחָטָא וַדַּאי--אִם עַד שֶׁלֹּא נִשְׁחַט--יִרְעֶה עַד שֶׁיִּפֹּל בּוֹ מוּם, וְיִפְּלוּ דָּמָיו לִנְדָבָה:&nbsp; מִפְּנֵי שֶׁלִּבּוֹ שֶׁלָּאָדָם דָּווּי עַל עֲווֹנוֹתָיו, וְהוֹאִיל וְעַל סָפֵק הִפְרִישׁוֹ, גָּמַר בְּלִבּוֹ לְהַקְדִּישׁוֹ.&nbsp; אַפִלּוּ הִפְרִישׁוֹ עַל פִּי עֵדִים וְהוּזָמוּ, יִפְּלוּ דָּמָיו לִנְדָבָה.&nbsp; וְאִם אַחַר שֶׁנִּשְׁחַט נוֹדַע לוֹ--הַדָּם יִשָּׁפֵךְ וְהַבָּשָׂר יִשָּׂרֵף, כִּשְׁאָר פְּסוּלֵי הַמֻּקְדָּשִׁין.&nbsp; נוֹדַע לוֹ אַחַר שֶׁנִּזְרַק הַדָּם--הַבָּשָׂר יֵאָכֵל לַכּוֹהֲנִים, כְּכָל הָאֲשָׁמוֹת.</p>

<p><b>ד,יז</b>&nbsp;&nbsp;[כ] אָשָׁם וַדַּאי, אֵינוּ כֵּן:&nbsp; אִם עַד שֶׁלֹּא נִשְׁחַט נוֹדַע לוֹ שֶׁלֹּא חָטָא--יֵצֵא וְיִרְעֶה בָּעֵדֶר כִּשְׁאָר הַחֻלִּין, וְאֵין בּוֹ קְדֻשָּׁה כְּלָל; וְאִם מִשֶּׁנִּשְׁחַט, הֲרֵי זֶה יִקָּבֵר; וְאִם מִשֶּׁנִּזְרַק הַדָּם--הַבָּשָׂר יֵצֵא לְבֵית הַשְּׂרֵפָה, כִּשְׁאָר פְּסוּלֵי הַמֻּקְדָּשִׁין.</p>

<p><b>ד,יח</b>&nbsp;&nbsp;[כא] מִי שֶׁנִּתְחַיַּב בְּאָשָׁם תָּלוּי, וְהִפְרִישׁ שְׁנַיִם לְאַחְרָיוּת--מִתְכַּפֵּר בְּאֶחָד; וְהַשֵּׁנִי יִרְעֶה עַד שֶׁיִּפֹּל בּוֹ מוּם, וְיִפְּלוּ דָּמָיו לִנְדָבָה.&nbsp; וְאֵין צָרִיךְ לוֹמַר בַּוַּדַּאי שְׁהוּא כֵּן.</p>

<p><b>ד,יט</b>&nbsp;&nbsp;[כב] כָּל הָאֲשָׁמוֹת שֶׁבַּתּוֹרָה--בָּאִין בְּנֵי שְׁתַּיִם, וּבָאִין בְּכֶסֶף שְׁקָלִים:&nbsp; חוּץ מֵאֲשַׁם מְצֹרָע וַאֲשַׁם נָזִיר--שְׁהֶם בְּנֵי שָׁנָה, וְאֵין לִדְמֵיהֶם קִצְבָּה.&nbsp; אָשָׁם תָּלוּי, בַּפֵּרוּשׁ שְׁהוּא מִן הַגְּדוֹלִים; וּמִפִּי הַשְּׁמוּעָה לָמְדוּ, שְׁאֵינוּ בָּא אֵלָא בְּכֶסֶף שְׁקָלִים.&nbsp; [כג] הוּזְלוּ אֵילִים, וְלֹא יִמָּצֵא אַיִל בִּשְׁתֵּי סְלָעִים--אֵין לוֹ תַּקָּנָה, אֵלָא יִשְׁהֶה עַד שֶׁיּוּקְרוּ וְיָבִיא בִּשְׁתֵּי סְלָעִים, שֶׁהֲרֵי הִקְפִידָה תּוֹרָה עַל דָּמָיו, וְנָתְנָה לוֹ קִצְבָּה.</p>

<p><b>ד,כ</b>&nbsp;&nbsp;[כד] הִפְרִישׁ אֲשָׁמוֹ, וְהָיָה בְּשָׁעַת הַפְרָשָׁה יָפֶה סֶלַע, וּבְשָׁעַת כַּפָּרָה יָפֶה שְׁתַּיִם--כָּשֵׁר:&nbsp; שֶׁהַדָּחוּי מֵעִיקָרוֹ אֵינוּ דָּחוּי, וַעֲדַיִן לֹא נִרְאָה עַד שֶׁנַּעֲשָׂה שׁוֹוֶה שְׁתַּיִם; וְאַף עַל פִּי שֶׁהִשְׁבִּיחַ מֵאֵלָיו, אָדָם מִתְכַּפֵּר בִּשְׁבָח הֶקְדֵּשׁ.</p>

<p><b>ד,כא</b>&nbsp;&nbsp;הָיָה בְּשָׁעַת הַפְרָשָׁה יָפֶה שְׁתַּיִם, וּבְשָׁעַת כַּפָּרָה יָפֶה סֶלַע--הֲרֵי זֶה פָּסוּל.&nbsp; חָזַר וְנַעֲשָׂה יָפֶה שְׁתַּיִם, יַחְזֹר לְכַשְׁרוּתוֹ--שְׁאֵין בַּעֲלֵי חַיִּים נִדְחִין, כְּמוֹ שֶׁבֵּאַרְנוּ:&nbsp; לְמָה הַדָּבָר דּוֹמֶה, לְמוּם שֶׁנָּפַל וְעָבַר.</p>

<p><b>ד,כב</b>&nbsp;&nbsp;[כה] הִפְרִישׁ שְׁתֵּי סְלָעִים לְאָשָׁם, וְלָקַח בָּהֶם שְׁנֵי אֵילִים לְאָשָׁם--אִם הָיָה אֶחָד מֵהֶן יָפֶה שְׁתֵּי סְלָעִים, יִקָּרֵב לַאֲשָׁמוֹ; וְהַשֵּׁנִי יִרְעֶה עַד שֶׁיִּפֹּל בּוֹ מוּם, וְיִפְּלוּ דָּמָיו לִנְדָבָה.</p>

<p><b>ד,כג</b>&nbsp;&nbsp;[כו] הָיָה חַיָּב בְּאָשָׁם בֶּן שָׁנָה וְהֵבִיא בֶּן שְׁתַּיִם, אוֹ בְּבֶן שְׁתַּיִם וְהֵבִיא בֶּן שָׁנָה, אוֹ שֶׁשְּׁחָטוֹ מְחֻסַּר זְמָן בַּבְּעָלִים--פָּסוּל; וְתַעֲבֹר צוּרָתוֹ, וְיֵצֵא לְבֵית הַשְּׂרֵפָה.&nbsp; זֶה הַכְּלָל, כָּל הַפָּסוּל בְּחַטָּאת פָּסוּל בְּאָשָׁם:&nbsp; חוּץ מִן הָאָשָׁם שֶׁשְּׁחָטוֹ שֶׁלֹּא לִשְׁמוֹ--שְׁהוּא כָּשֵׁר, כְּמוֹ שֶׁיִּתְבָּאַר.</p>

<p><b>ד,כד</b>&nbsp;&nbsp;[כז] עוֹלַת נָזִיר, עוֹלַת יוֹלֶדֶת, עוֹלַת מְצֹרָע, שֶׁשְּׁחָטָן בְּנֵי שְׁנֵים עָשָׂר חֹדֶשׁ וְיוֹם אֶחָד, אוֹ מְחֻסְּרֵי זְמָן בַּבְּעָלִים--כְּשֵׁרִים, וּטְעוּנִין נְסָכִים.&nbsp; זֶה הַכְּלָל:&nbsp; כָּל שְׁאֵינוּ פּוֹסֵל בְּעוֹלַת נְדָבָה, אֵינוּ פּוֹסֵל בְּעוֹלַת חוֹבָה--בֵּין עָלָת לַבְּעָלִים, בֵּין שֶׁלֹּא עָלָת לָהֶם.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ה</h2>

<p><b>ה,א</b>&nbsp;&nbsp;הַמַּפְרִישׁ מָעוֹת לְחַטָּאתוֹ, וּמֵת--יֵלְכוּ הַמָּעוֹת לְיָם הַמֶּלַח; וְכֵן הַמַּפְרִישׁ מָעוֹת לְחַטָּאתוֹ, וְאָבְדוּ, וְהִקְרִיב חַטָּאת תַּחְתֵּיהֶן, וְנִמְצְאוּ הַמָּעוֹת אַחַר כַּפָּרָה--יֵלְכוּ לְיָם הַמֶּלַח.</p>

<p><b>ה,ב</b>&nbsp;&nbsp;הִפְרִישׁ מָעוֹת לְחַטָּאתוֹ וְאָבְדוּ, וְהִפְרִישׁ מָעוֹת אֲחֵרוֹת תַּחְתֵּיהֶן--לֹא הִסְפִּיק לִקַּח בָּהֶן חַטָּאת, עַד שֶׁנִּמְצְאוּ מָעוֹת הָרִאשׁוֹנוֹת--יָבִיא מֵאֵלּוּ וְאֵלּוּ חַטָּאת, וְהַשְּׁאָר יִפְּלוּ לִנְדָבָה.</p>

<p><b>ה,ג</b>&nbsp;&nbsp;הִפְרִישׁ מָעוֹת לְחַטָּאתוֹ וְאָבְדוּ, וְהִפְרִישׁ חַטָּאת תַּחְתֵּיהֶן--לֹא הִסְפִּיק לְהַקְרִיבָהּ עַד שֶׁנִּמְצְאוּ הַמָּעוֹת, וַהֲרֵי הַחַטָּאת בַּעֲלַת מוּם--תִּמָּכֵר, וְיָבִיא מֵאֵלּוּ וְאֵלּוּ חַטָּאת; וְהַשְּׁאָר יִפְּלוּ לִנְדָבָה.</p>

<p><b>ה,ד</b>&nbsp;&nbsp;הִפְרִישׁ חַטָּאתוֹ וְאָבְדָה, וְהִפְרִישׁ מָעוֹת תַּחְתֶּיהָ--לֹא הִסְפִּיק לִקַּח בָּהֶם עַד שֶׁנִּמְצֵאת חַטָּאתוֹ, וַהֲרֵי הִיא בַּעֲלַת מוּם--תִּמָּכֵר, וְיָבִיא מֵאֵלּוּ וְאֵלּוּ חַטָּאת; וְהַשְּׁאָר יִפְּלוּ לִנְדָבָה.&nbsp; [ה] הִפְרִישׁ שְׁנֵי צִבּוּרֵי מָעוֹת לְאַחְרָיוּת--מִתְכַּפֵּר בְּאֶחָד מֵהֶם, וְהַשֵּׁנִי יִפֹּל לִנְדָבָה.</p>

<p><b>ה,ה</b>&nbsp;&nbsp;[ו] הַמַּפְרִישׁ חַטָּאתוֹ, אוֹ דְּמֵי חַטָּאתוֹ, וּכְסָבוּר שְׁהוּא חַיָּב, וְנִמְצָא שְׁאֵינוּ חַיָּב--הֲרֵי אֵלּוּ חֻלִּין, וְלֹא נִתְקַדְּשׁוּ; הִפְרִישׁ שְׁתַּיִם, אוֹ דְּמֵי שְׁתַּיִם, וּכְסָבוּר שְׁהוּא חַיָּב שְׁתַּיִם, וְנִמְצָא שְׁאֵינוּ חַיָּב אֵלָא אַחַת--יָבִיא אַחַת, וְהַשְּׁאָר יִפְּלוּ לִנְדָבָה.</p>

<p><b>ה,ו</b>&nbsp;&nbsp;[ז] הַלּוֹקֵחַ מָעוֹת בְּיָדוֹ אוֹ שֶׁהָיָה מְלַקֵּט, וְאָמַר אֵלּוּ אָבִיא מֵהֶם חַטָּאתִי--הַמּוֹתָר חֻלִּין; וְכֵן יֵרָאֶה לִי שֶׁהַדָּבָר קַל וְחֹמֶר בִּשְׁאָר הַקָּרְבָּנוֹת, שֶׁהַמּוֹתָר חֻלִּין.</p>

<p><b>ה,ז</b>&nbsp;&nbsp;[ח] הַמַּפְרִישׁ מָעוֹת לְמִנְחַת חוֹטֶא, וְהֵבִיא מֵהֶם מִנְחָתוֹ, אוֹ שֶׁהִפְרִישׁ מִנְחַת חוֹטֶא, וְהוֹתִירָה--הַמּוֹתָר יָבוֹא מִנְחָה נְדָבָה.&nbsp; אֲבָל מוֹתַר עֲשִׂירִית הָאֵיפָה שֶׁלְּכוֹהֵן גָּדוֹל, שְׁהִיא הַחֲבִתִּין--יִרְקַב.&nbsp; וְכֵן מוֹתַר לַחְמֵי תּוֹדָה, וּמוֹתַר לַחְמוֹ שֶׁלְּנָזִיר--יִרְקְבוּ; וּמוֹתַר דְּמֵי נְסָכָיו, יִפְּלוּ לִנְדָבָה.</p>

<p><b>ה,ח</b>&nbsp;&nbsp;כְּבָר בֵּאַרְנוּ בִּשְׁקָלִים, שֶׁמּוֹתַר הַשְּׁקָלִים חֻלִּין.&nbsp; [ט] מוֹתַר קִנֵּי זָבִים, קִנֵּי זָבוֹת, קִנֵּי יוֹלְדוֹת, חַטָּאוֹת וַאֲשֵׁמוֹת--מוֹתְרֵיהֶם יִפְּלוּ לִנְדָבָה, וְיִקָּרְבוּ עוֹלוֹת כְּמוֹ שֶׁבֵּאַרְנוּ.&nbsp; מוֹתַר עוֹלָה, לְעוֹלָה; מוֹתַר שְׁלָמִים, לִשְׁלָמִים; מוֹתַר מִנְחָה, לְמִנְחָה; מוֹתַר פֶּסַח, לִשְׁלָמִים.&nbsp; מוֹתַר נְזִירִים, לִנְזִירִים; מוֹתַר נָזִיר, לְאוֹתוֹ נָזִיר.</p>

<p><b>ה,ט</b>&nbsp;&nbsp;בַּמֶּה דְּבָרִים אֲמוּרִים שֶׁמּוֹתַר חַטָּאת לִנְדָבָה, בְּחַטָּאת קְבוּעָה.&nbsp; אֲבָל מִי שְׁהוּא חַיָּב בְּקָרְבַּן עוֹלֶה וְיוֹרֵד, שֶׁהִפְרִישׁ מָעוֹת לְחַטַּאת בְּהֵמָה, וְהִעְנִי--מֵבִיא תַּחְתֵּיהֶם עוֹף; וּמְחַלְּלָן עַל הָעוֹף, וְיֵהָנֶה בָּהֶן.</p>

<p><b>ה,י</b>&nbsp;&nbsp;וְכֵן אִם הִפְרִישׁ דְּמֵי עוֹף, וְהִעְנִי--מֵבִיא תַּחְתֵּיהֶם עֲשִׂירִית הָאֵיפָה; וִיחַלַּל הַמָּעוֹת עָלֶיהָ, וְיֵהָנֶה בָּהֶן.&nbsp; [י] הִפְרִישׁ בְּהֵמָה, וְנָפַל בָּהּ מוּם--תִּמָּכֵר, וְיָבִיא בְּדָמֶיהָ עוֹף.&nbsp; אֲבָל אִם הִפְרִישׁ עוֹף, וְנִפְסַל--לֹא יָבִיא בְּדָמָיו עֲשִׂירִית הָאֵיפָה:&nbsp; שְׁאֵין לָעוֹף פִּדְיוֹן, כְּמוֹ שֶׁבֵּאַרְנוּ בְּאִסּוּרֵי מִזְבֵּחַ.</p>

<p><b>ה,יא</b>&nbsp;&nbsp;כָּל חַיָּבֵי קִנִּין שֶׁבַּתּוֹרָה שֶׁהִפְרִישׁוּ מָעוֹת לְקִנֵּיהֶן--רָצָה לְהָבִיא בְּכָל הַמָּעוֹת חַטַּאת הָעוֹף לְבַדָּהּ, יָבִיא; רָצָה לְהָבִיא בָּהֶן עוֹלַת הָעוֹף לְבַדָּהּ, יָבִיא.&nbsp; אַפִלּוּ אָמַר אֵלּוּ דְּמֵי חַטָּאתִי, וְאֵלּוּ דְּמֵי עוֹלָתִי--יֵשׁ לוֹ לְעָרַב הַמָּעוֹת וְלִקַּח בָּהֶן כְּאֶחָד חַטָּאתוֹ וְעוֹלָתוֹ, אוֹ לִקַּח בַּכֹּל חַטָּאת אוֹ עוֹלָה:&nbsp; שְׁאֵין הַקִּנִּין מִתְפָּרְשׁוֹת אֵלָא בִּלְקִיחַת הַבְּעָלִים, אוֹ בַּעֲשִׂיַּת כּוֹהֵן.&nbsp; [יב] לְפִיכָּךְ אִם הִפְרִישׁ מָעוֹת לְקִנִּין סְתָם, וּמֵת--יִפְּלוּ כָּל אוֹתָן הַמָּעוֹת הַסְּתוּמִין לִנְדָבָה, שֶׁהֲרֵי כֻּלָּן רְאוּיִין לָבוֹא עוֹלָה.</p>

<p><b>ה,יב</b>&nbsp;&nbsp;[יג] מִי שֶׁהָיָה מְחֻיָּב חַטָּאת, וְאָמַר הֲרֵי עָלַי עוֹלָה, וְהִפְרִישׁ מָעוֹת, וְאָמַר אֵלּוּ לְחוֹבָתִי--רָצָה לְהָבִיא בָּהֶן חַטַּאת בְּהֵמָה, יָבִיא; עוֹלַת בְּהֵמָה, יָבִיא.&nbsp; מֵת, וְהִנִּיחַ הַמָּעוֹת--יֵלְכוּ לְיָם הַמֶּלַח.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ו</h2>

<p><b>ו,א</b>&nbsp;&nbsp;כָּל הַזְּבָחִים שֶׁנִּתְעָרַב בָּהֶן אַחַת מֵחַטָּאוֹת הַמֵּתוֹת, אוֹ שׁוֹר הַנִּסְקָל--אַפִלּוּ אֶחָד בְּרִבּוֹא--כֻּלָּן יָמוּתוּ:&nbsp; לְפִי שֶׁבַּעֲלֵי חַיִּים חֲשׁוּבִין הֶן, וְאֵינָן בְּטֵלִין.&nbsp; וְאִם הִקְרִיב, הֻרְצָה--שְׁאֵין בַּעֲלֵי חַיִּים נִדְחִין.</p>

<p><b>ו,ב</b>&nbsp;&nbsp;נִתְעָרַב בָּהֶן אֶחָד מֵאִסּוּרֵי הַמִּזְבֵּחַ--יִרְעוּ כֻּלָּם עַד שֶׁיִּפֹּל בָּהֶן מוּם, וְיִמָּכְרוּ; וְיָבִיא בִּדְמֵי הַיָּפֶה שֶׁבָּהֶן, מֵאוֹתוֹ הַמִּין שֶׁלַּקֳּדָשִׁים שֶׁנִּתְעָרַב.</p>

<p><b>ו,ג</b>&nbsp;&nbsp;נִתְעָרְבוּ קֳדָשִׁים בְּחֻלִּין תְּמִימִים--יִמָּכְרוּ הַחֻלִּין שֶׁבַּתַּעֲרֹבֶת לִצְרִיכֵי אוֹתוֹ הַמִּין, וְיִקָּרְבוּ כֻּלָּם.&nbsp; כֵּיצַד:&nbsp; אַרְבַּע בְּהֵמוֹת שְׁלָמִים שֶׁנִּתְעָרְבוּ בְּאַרְבַּע בְּהֵמוֹת חֻלִּין תְּמִימִים--יִמָּכְרוּ הָאַרְבַּע שֶׁלְּחֻלִּין לְמִי שְׁהוּא צָרִיךְ לְהָבִיא שְׁלָמִים, וְיִקָּרְבוּ הַכֹּל שְׁלָמִים; וְכֵן בָּעוֹלָה, אוֹ בָּאָשָׁם.&nbsp; וְהַדָּמִים חֻלִּין לְכָל דָּבָר, שֶׁהֲרֵי דְּמֵי חֻלִּין הֶן.&nbsp; [ד] נִתְעָרַב שׁוֹר הֶקְדֵּשׁ בִּשְׁוָרִים חֹל--גָּדוֹל שֶׁבְּכֻלָּם הֶקְדֵּשׁ, וְיִמָּכְרוּ הַשְּׁאָר לִצְרִיכֵי אוֹתוֹ הַמִּין.</p>

<p><b>ו,ד</b>&nbsp;&nbsp;נִתְעָרְבוּ קֳדָשִׁים בִּקְדָשִׁים, מִין בְּמִינוֹ--זֶה יִקָּרֵב לְשֵׁם בְּעָלָיו, וְזֶה יִקָּרֵב לְשֵׁם בְּעָלָיו:&nbsp; אַף עַל פִּי שְׁאֵין כָּל אֶחָד מֵהֶן מַכִּיר קָרְבָּנוֹ.&nbsp; בַּמֶּה דְּבָרִים אֲמוּרִים, בְּקָרְבְּנוֹת נָשִׁים--שְׁאֵין בָּהֶם סְמִיכָה.&nbsp; אֲבָל קָרְבְּנוֹת אֲנָשִׁים--הוֹאִיל וְכָל אֶחָד צָרִיךְ לִסְמֹךְ עַל רֹאשׁ קָרְבָּנוֹ--הֲרֵי אֵלּוּ לֹא יִקָּרְבוּ, עַד שֶׁיִּתֵּן הָאֶחָד חֶלְקוֹ לַחֲבֵרוֹ; אוֹ עַד שֶׁיִּפֹּל מוּם בַּכֹּל וְיִמָּכְרוּ, וְיָבִיא כָּל אֶחָד בִּדְמֵי הַיָּפֶה שֶׁבָּהֶן מֵאוֹתוֹ הַמִּין.</p>

<p><b>ו,ה</b>&nbsp;&nbsp;נִתְעָרַב מִין בִּשְׁאֵינוּ מִינוֹ, כְּגוֹן עוֹלָה בִּשְׁלָמִים--לֹא יִקָּרְבוּ אַפִלּוּ כַּחָמוּר שֶׁבָּהֶן:&nbsp; שְׁאֵין מְבִיאִין קֳדָשִׁים לְבֵית הַפְּסוּל; [ו] וּכְשֵׁם שְׁאֵין מְמַעֲטִין בִּזְמָן אֲכִילָתָן--כָּךְ אֵין מְמַעֲטִין בְּאוֹכְלֵיהֶן, וְלֹא בִּמְקוֹם אֲכִילָתָן.&nbsp; אֵלָא כֵּיצַד יַעֲשֶׂה:&nbsp; יִרְעוּ הַכֹּל עַד שֶׁיִּפֹּל בָּהֶן מוּם, וְיִמָּכֵר כָּל אֶחָד מֵהֶן לְבַדּוֹ, וְיָבִיא בִּדְמֵי הַיָּפֶה שֶׁבָּהֶן מִמִּין זֶה, וּבִדְמֵי הַיָּפֶה שֶׁבָּהֶן מִמִּין הָאַחֵר; וְיַפְסִיד הַמּוֹתָר מִבֵּיתוֹ.</p>

<p><b>ו,ו</b>&nbsp;&nbsp;[ז] אַף עַל פִּי שֶׁכְּבָר הִקְרִיב עוֹלָה שֶׁחַיָּב בָּהּ, אוֹ שְׁלָמִים שֶׁהָיָה חַיָּב לְהַקְרִיב--הֲרֵי זֶה מַקְרִיב מִדְּמֵי הַתַּעֲרֹבֶת עוֹלָה אַחֶרֶת, וּשְׁלָמִים אֲחֵרִים.</p>

<p><b>ו,ז</b>&nbsp;&nbsp;[ח] חַטָּאת שֶׁנִּתְעָרְבָה בִּשְׁלָמִים--יִרְעוּ הַכֹּל עַד שֶׁיִּפֹּל בָּהֶן מוּם, וְיָבִיא בִּדְמֵי הַיָּפֶה שֶׁבָּהֶן שְׁלָמִים, וּבִדְמֵי הַיָּפֶה שֶׁבָּהֶן חַטָּאת; וְאִם קָדַם וְהִקְרִיב חַטָּאת אַחֶרֶת עַל חֵטְא שֶׁהִפְרִישָׁהּ לוֹ, כֻּלָּן יָמוּתוּ.</p>

<p><b>ו,ח</b>&nbsp;&nbsp;[ט] וְכֵן אִם נִתְעָרְבוּ מְעוֹת חַטָּאת בִּמְעוֹת אָשָׁם--לוֹקֵחַ שְׁתֵּי בְּהֵמוֹת, וּמְחַלֵּל דְּמֵי חַטָּאת בְּכָל מָקוֹם שְׁהוּא עַל חַטָּאת, וּדְמֵי אָשָׁם עַל אָשָׁם.&nbsp; וְאִם כְּבָר קָרְבָה חַטָּאתוֹ, יוֹלִיךְ כָּל הַמָּעוֹת לְיָם הַמֶּלַח; וְאִם כְּבָר קָרַב אֲשָׁמוֹ, יִפְּלוּ הַכֹּל לִנְדָבָה.</p>

<p><b>ו,ט</b>&nbsp;&nbsp;[י] תּוֹדָה שֶׁנִּתְעָרְבָה בִּתְמוּרָתָהּ--שְׁנֵיהֶם יִקָּרְבוּ, וְיָנִיף הַלֶּחֶם עִמָּהֶן.&nbsp; וְכֵן אִם נִתְעָרְבָה תּוֹדָה בִּשְׁאָר זְבָחִים--אַף עַל פִּי שֶׁקָּרְבָה תּוֹדָתוֹ, יִרְעוּ הַכֹּל עַד שֶׁיִּפֹּל בָּהֶן מוּם; וְיָבִיא בִּדְמֵי הַיָּפֶה תּוֹדָה אַחֶרֶת, וּבִדְמֵי הַיָּפֶה זֶבַח אַחֵר.&nbsp; [יא] תּוֹדָה שֶׁנִּתְעָרְבָה בְּאֵיל נָזִיר--שְׁנֵיהֶם יִקָּרְבוּ, וְיָנִיף הַלֶּחֶם עִמָּהֶן.</p>

<p><b>ו,י</b>&nbsp;&nbsp;[יב] בְּכוֹר שֶׁנִּתְעָרַב בְּפֶסַח--שְׁנֵיהֶם יִרְעוּ עַד שֶׁיִּפֹּל בָּהֶן מוּם, וְיֵאָכְלוּ כַּבְּכוֹר.&nbsp; וְלָמָּה לֹא יִקָּרְבוּ:&nbsp; לְפִי שֶׁהַפֶּסַח נֶאֱכָל לְכָל אָדָם, עַד חֲצוֹת; וְהַבְּכוֹר לִשְׁנֵי יָמִים, וְאֵינוּ נֶאֱכָל אֵלָא לַכּוֹהֲנִים; וְאֵין מְבִיאִין קֳדָשִׁים לְבֵית הַפְּסוּל, וְאֵין מְמַעֲטִין בַּאֲכִילָתָן.</p>

<p><b>ו,יא</b>&nbsp;&nbsp;[יג] וְכֵן מַעֲשֵׂר שֶׁנִּתְעָרַב בְּפֶסַח--כְּשֶׁיִּפֹּל בָּהֶן מוּם, יֵאָכְלוּ כַּמַּעֲשֵׂר; הַבְּכוֹר וְהַמַּעֲשֵׂר שֶׁנִּתְעָרְבוּ, יֵאָכְלוּ בְּמוּמָן.&nbsp; [יד] וְכֵן שְׁאָר קֳדָשִׁים שֶׁנִּתְעָרְבוּ בַּבְּכוֹר וּבַמַּעֲשֵׂר--יִרְעוּ עַד שֶׁיִּפֹּל בָּהֶן מוּם, וְיֵאָכְלוּ כַּבְּכוֹר שֶׁנָּפַל בּוֹ מוּם, אוֹ כַּמַּעֲשֵׂר שֶׁנָּפַל בּוֹ מוּם.</p>

<p><b>ו,יב</b>&nbsp;&nbsp;[טו] אָשָׁם שֶׁנִּתְעָרַב בִּשְׁלָמִים--אַף עַל פִּי שְׁאֵין מַקְרִיבִין מִשְּׁנֵיהֶם אֵלָא הָאֵמוּרִין, אֲבָל הַבָּשָׂר נֶאֱכָל--לֹא יִקָּרְבוּ, אֵלָא יִרְעוּ עַד שֶׁיִּפֹּל בָּהֶן מוּם, וְיָבִיא בִּדְמֵי הַיָּפֶה אָשָׁם, וּבִדְמֵי הַיָּפֶה שְׁלָמִים; וְיַפְסִיד הַמּוֹתָר מִבֵּיתוֹ.&nbsp; וְאִם קָדַם וְהִקְרִיב אֲשָׁמוֹ, שְׁנֵיהֶם יִפְּלוּ לִנְדָבָה.</p>

<p><b>ו,יג</b>&nbsp;&nbsp;[טז] כָּל הַקֳּדָשִׁים--אִפְשָׁר שֶׁיִּתְעָרְבוּ מִין בְּמִין, חוּץ מִן הַחַטָּאת עִם הָאָשָׁם, שְׁאֵין אָשָׁם אֵלָא מִזִּכְרֵי הַכְּבָשִׂים, וְאֵין לָךְ חַטָּאת מִן הַכְּבָשִׂים אֵלָא נְקֵבָה.&nbsp; [יז] וְכָל אֵלּוּ הַמִּתְעָרְבִין בַּחַיִּים--אִם הִקְרִיב, הֻרְצָה:&nbsp; שְׁאֵין בַּעֲלֵי חַיִּים נִדְחִין.</p>

<p><b>ו,יד</b>&nbsp;&nbsp;[יח] בְּהֵמָה שֶׁנִּמְצֵאת מִירוּשָׁלַיִם וְעַד מִגְדַּל עֵדֶר, וּכְמִדָּתָהּ לְכָל רוּחַ--אִם נְקֵבָה בַּת שְׁנָתָהּ הִיא, כּוֹנְסָהּ לַכִּיפָה עַד שֶׁתָּמוּת:&nbsp; שֶׁמֶּא חַטָּאת הִיא.&nbsp; הָיְתָה בַּת שְׁתַּיִם, יָבִיא אוֹתָהּ שְׁלָמִים; וְיָבִיא עִמָּהּ לֶחֶם, שֶׁמֶּא תּוֹדָה הִיא.</p>

<p><b>ו,טו</b>&nbsp;&nbsp;מָצָא זָכָר בֶּן שְׁתֵּי שָׁנִים, אֵין לוֹ תַּקָּנָה--שֶׁמֶּא אָשָׁם הוּא, וַעֲדַיִן לֹא כִפְּרוּ בְּעָלָיו.&nbsp; מָצָא זָכָר בֶּן שָׁנָה--מַנִּיחַ אוֹתוֹ עַד שֶׁיִּפֹּל בּוֹ מוּם, וּמֵבִיא שְׁתֵּי בְּהֵמוֹת תַּחְתָּיו; וּמַתְנֶה וְאוֹמֵר אִם עוֹלָה הָיָה, זֶה עוֹלָה תַּחְתָּיו, וְאִם שְׁלָמִים הָיָה, זֶה שְׁלָמִים תַּחְתָּיו; וּמַקְרִיב הָאֶחָד עוֹלָה, וּנְסָכָיו מִשֶּׁלַּצִּבּוּר, וְהָאַחֵר שְׁלָמִים עִם הַלֶּחֶם, שֶׁמֶּא תּוֹדָה הָיָה.</p>

<p><b>ו,טז</b>&nbsp;&nbsp;וּמַה יַעֲשֶׂה בְּזֶה הַנִּמְצָא, יֵאָכֵל בְּמוּמוֹ--שֶׁאַפִלּוּ הָיָה בְּכוֹר אוֹ מַעֲשֵׂר, בְּמוּמוֹ הוּא נֶאֱכָל; וְאִם פֶּסַח אַחַר זְמַנּוֹ הוּא, הֲרֵי זֶה שְׁלָמִים; וּבִזְמַנּוֹ, הַכֹּל נִזְהָרִין בּוֹ.&nbsp; וְאִם תֹּאמַר שֶׁמֶּא אֲשַׁם נָזִיר, אוֹ מְצֹרָע הוּא--אֵינָן מְצוּיִין תָּמִיד; לְפִיכָּךְ לֹא חָשׁוּ לָהֶן.</p>

<p><b>ו,יז</b>&nbsp;&nbsp;[יט] נִתְעָרְבוּ קֳדָשִׁים בִּקְדָשִׁים, אַחַר שֶׁנִּשְׁחֲטוּ--יֵאָכְלוּ כֶּחָמוּר שֶׁבָּהֶן; נִתְעָרְבוּ בִּפְסוּלֵי הַמֻּקְדָּשִׁין, אוֹ בְּחֻלִּין שֶׁנִּשְׁחֲטוּ בָּעֲזָרָה--תַּעֲבֹר צוּרָתָן, וְיֵצְאוּ לְבֵית הַשְּׂרֵפָה.</p>

<p><b>ו,יח</b>&nbsp;&nbsp;[כ] אֵבַרֵי חַטָּאת שֶׁנִּתְעָרְבוּ בְּאֵבַרֵי עוֹלָה--מַנִּיחִין הַכֹּל, עַד שֶׁיִּפָּסְדוּ וְתַעֲבֹר צוּרָתָן; וְשׂוֹרְפִין אוֹתָן בָּעֲזָרָה, בִּמְקוֹם שֶׁשּׂוֹרְפִין פְּסוּלֵי הַמֻּקְדָּשִׁין.</p>

<p><b>ו,יט</b>&nbsp;&nbsp;[כא] אֵבֶר שֶׁלְּבַעֲלֵי מוּמִין שֶׁנִּתְעָרַב בְּאֵבַרֵי קֳדָשִׁים, אַפִלּוּ אֵבֶר בְּאֶלֶף אֵבָרִים--יֵצְאוּ הַכֹּל לְבֵית הַשְּׂרֵפָה; וְאַפִלּוּ קָרְבוּ כֻּלָּן חוּץ מֵאֶחַד מִן הַתַּעֲרֹבֶת--הֲרֵי זֶה יִשָּׂרֵף בָּעֲזָרָה, בִּמְקוֹם שֶׁשּׂוֹרְפִין פְּסוּלֵי הַמֻּקְדָּשִׁין.</p>

<p><b>ו,כ</b>&nbsp;&nbsp;[כב] חֲתִכּוֹת קָדְשֵׁי קֳדָשִׁים שֶׁנִּתְעָרְבוּ בַּחֲתִכּוֹת קֳדָשִׁים קַלִּים, אוֹ הַנֶּאֱכָלִין לְיוֹם אֶחָד בַּנֶּאֱכָלִין לִשְׁנֵי יָמִים--יֵאָכְלוּ כֶּחָמוּר שֶׁבָּהֶן.</p>

<p><b>ו,כא</b>&nbsp;&nbsp;[כג] חֲתִכָּה שֶׁלְּחַטָּאת טְמֵאָה, שֶׁנִּתְעָרְבָה בְּמֵאָה חֲתִכּוֹת שֶׁלְּחַטָּאת טְהוֹרָה, וְכֵן פְּרוּסָה שֶׁלְּלֶחֶם הַפָּנִים שֶׁנִּטְמָא, שֶׁנִּתְעָרְבָה בְּמֵאָה פְּרוּסוֹת שֶׁלְּלֶחֶם הַפְּנִים הַטָּהוֹר--הֲרֵי זוֹ תַּעֲלֶה, כְּמוֹ שֶׁבֵּאַרְנוּ.</p>

<p><b>ו,כב</b>&nbsp;&nbsp;[כד] אֲבָל חֲתִכָּה שֶׁלְּחַטָּאת טְהוֹרָה, שֶׁנִּתְעָרְבָה בְּמֵאָה חֲתִכּוֹת שֶׁלְּחֻלִּין, וְכֵן פְּרוּסָה שֶׁלְּלֶחֶם הַפָּנִים הַטָּהוֹר, שֶׁנִּתְעָרְבָה בְּמֵאָה פְּרוּסוֹת שֶׁלְּחֻלִּין--הֲרֵי אֵלּוּ לֹא יַעֲלוּ, אֵלָא יֵאָכֵל הַכֹּל לַכּוֹהֲנִים כְּכָל הַמְּדֻמָּעוֹת.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ז</h2>

<p><b>ז,א</b>&nbsp;&nbsp;כָּל הַפְּסוּלִין לָעֲבוֹדָה שֶׁמָּלְקוּ, מְלִיקָתָן פְּסוּלָה; וְאַף עַל פִּי שֶׁאוֹתוֹ הָעוֹף פָּסוּל, אֵינוּ כְּנִבְלַת הָעוֹף הַטָּהוֹר לַטֻּמְאָה.&nbsp; וְכֵן אִם מָלַק בַּלַּיְלָה, אוֹ שֶׁשָּׁחַט חֻלִּין בִּפְנִים, וּקְדָשִׁים בַּחוּץ--אֵינָם כִּנְבֵלָה.&nbsp; [ב] מָלַק תּוֹרִים שֶׁלֹּא הִגִּיעַ זְמַנָּן, וּבְנֵי יוֹנָה שֶׁעָבַר זְמַנָּן, וְשֶׁיָּבַשׁ גַּפָּהּ, וְשֶׁנִּסְמֵית עֵינָהּ, וְשֶׁנִּקְטְעָה רַגְלָהּ--הֲרֵי זוֹ נְבֵלָה לְכָל דָּבָר.&nbsp; זֶה הַכְּלָל:&nbsp; כָּל שְׁהָיָה פְּסוּלָהּ בַּקֹּדֶשׁ--פְּסוּלָה, וְאֵינָהּ נְבֵלָה; לֹא הָיָה פְּסוּלָהּ בַּקֹּדֶשׁ, הֲרֵי זוֹ נְבֵלָה לְכָל דָּבָר.</p>

<p><b>ז,ב</b>&nbsp;&nbsp;[ג] לְפִיכָּךְ הַמּוֹלֵק וְנִמְצֵאת טְרֵפָה, אוֹ שֶׁמָּלַק בְּסַכִּין, אוֹ שֶׁמָּלַק חֻלִּין בִּפְנִים, וּקְדָשִׁים בַּחוּץ--הֲרֵי זוֹ נְבֵלָה לְכָל דָּבָר:&nbsp; שְׁאֵין הַמְּלִיקָה מַתֶּרֶת וּמְטַהֶרֶת, אֵלָא דָּבָר שְׁהוּא כָּשֵׁר לַמִּזְבֵּחַ.</p>

<p><b>ז,ג</b>&nbsp;&nbsp;[ד] אֲבָל הַנִּרְבָּע, וְהַמֻּקְצֶה, וְהַנֶּעְבָּד, וְהָאֶתְנָן, וְהַמְּחִיר, וְהַטֻּמְטוֹם, וְהָאַנְדְּרֻגִּינוֹס, שֶׁנִּמְלְקוּ--הֲרֵי אֵלּוּ נְבֵלָה לְכָל דָּבָר, וּמְטַמְּאִין בְּגָדִים בְּבֵית הַבְּלִיעָה:&nbsp; שְׁאֵין הַקְּדֻשָּׁה חָלָה עֲלֵיהֶן, וַהֲרֵי אֵין פְּסוּלָן בַּקֹּדֶשׁ.</p>

<p><b>ז,ד</b>&nbsp;&nbsp;[ה] כְּבָר בֵּאַרְנוּ בְּמַעֲשֵׂה הַקָּרְבָּנוֹת, שֶׁחַטַּאת הָעוֹף נַעֲשֵׂית לְמַטָּה, וְעוֹלַת הָעוֹף לְמַעְלָה.&nbsp; חַטַּאת הָעוֹף שֶׁעֲשָׂיָהּ לְמַעְלָה--פְּסוּלָה, בֵּין שֶׁעָשָׂה הַזָּיָתָהּ כְּמַעֲשֵׂה חַטָּאת, בֵּין שֶׁעֲשָׂיָהּ כְּמַעֲשֵׂה עוֹלָה, בֵּין שֶׁעֲשָׂיָהּ לְשֵׁם עוֹלָה, בֵּין שֶׁעֲשָׂיָהּ לְשֵׁם חַטָּאת.</p>

<p><b>ז,ה</b>&nbsp;&nbsp;[ו] וְכֵן עוֹלַת הָעוֹף שֶׁעֲשָׂיָהּ לְמַטָּה--אַפִלּוּ מָלַק סִימָן אֶחָד לְמַטָּה, וְסִימָן אֶחָד לְמַעְלָה--פְּסוּלָה, בֵּין שֶׁמְּלָקָהּ כִּמְלִיקַת עוֹלָה, בֵּין שֶׁעֲשָׂיָהּ כְּמַעֲשֵׂה חַטָּאת, בֵּין שֶׁעֲשָׂיָהּ לְשֵׁם עוֹלָה, בֵּין שֶׁעֲשָׂיָהּ לְשֵׁם חַטָּאת.</p>

<p><b>ז,ו</b>&nbsp;&nbsp;[ז] חַטַּאת הָעוֹף שֶׁמְּלָקָהּ לְמַטָּן כִּמְלִיקַת עוֹלָה לְשֵׁם חַטָּאת, אוֹ כְּמַעֲשֵׂה חַטָּאת לְשֵׁם עוֹלָה, אוֹ כְּמַעֲשֵׂה עוֹלָה לְשֵׁם עוֹלָה--פְּסוּלָה.&nbsp; [ח] וְכֵן עוֹלַת הָעוֹף שֶׁעֲשָׂיָהּ לְמַעְלָה כְּמַעֲשֵׂה חַטָּאת לְשֵׁם עוֹלָה, אוֹ כְּמַעֲשֵׂה חַטָּאת לְשֵׁם חַטָּאת--פְּסוּלָה; כְּמַעֲשֵׂה עוֹלָה לְשֵׁם חַטָּאת--כְּשֵׁרָה, וּבִלְבָד שֶׁלֹּא עָלָת לַבְּעָלִים מִשּׁוֹם חוֹבָה.</p>

<p><b>ז,ז</b>&nbsp;&nbsp;[ט] כָּל אֵלּוּ הָעוֹפוֹת שֶׁנִּפְסְלוּ מִפְּנֵי מְקוֹם עֲשִׂיָּתָן, אוֹ מִפְּנֵי שִׁנּוּי מַעֲשֵׂיהֶן, אוֹ שִׁנּוּי שְׁמָם--אֵינָן כְּנִבְלַת הָעוֹף לַטֻּמְאָה.&nbsp; וְכֵן חַטַּאת הָעוֹף אוֹ עוֹלַת הָעוֹף שֶׁנִּתְפַּגְּלָה, אוֹ נִטְמֵאת, אוֹ נַעֲשָׂת נוֹתָר--אֵינָהּ מְטַמְּאָה בְּבֵית הַבְּלִיעָה כְּנִבְלַת הָעוֹף:&nbsp; שֶׁכָּל אֵלּוּ, פְּסוּלָן בַּקֹּדֶשׁ.</p>

<p><b>ז,ח</b>&nbsp;&nbsp;[י] חַטַּאת הָעוֹף הַבָּאָה עַל הַסָּפֵק--נַעֲשֵׂית כְּמִצְוָתָהּ, וְאֵינָהּ נֶאֱכֶלֶת, אֵלָא תִּשָּׂרֵף, כְּכָל פְּסוּלֵי הַמֻּקְדָּשִׁין.&nbsp; וְכֵיצַד תָּבוֹא עַל הַסָּפֵק--כְּגוֹן שֶׁהָיְתָה הָאִשָּׁה סְפֵק זָבָה, אוֹ סְפֵק יוֹלֶדֶת, וְכָל כַּיּוֹצֶא בָּהּ.&nbsp; וְאֵין לָנוּ חַטַּאת בְּהֵמָה עַל סָפֵק--שְׁאִם נִסְתַּפַּק לוֹ אִם חָטָא אוֹ לֹא חָטָא, יָבִיא אָשָׁם תָּלוּי כְּמוֹ שֶׁיִּתְבָּאַר בְּהִלְכּוֹת שְׁגָגוֹת.</p>

<p><b>ז,ט</b>&nbsp;&nbsp;[יא] חַטַּאת הָעוֹף הַבָּאָה עַל הַסָּפֵק, וְנוֹדַע לָהּ שְׁהִיא חַיֶּבֶת בָּהּ וַדַּאי--אִם עַד שֶׁלֹּא נִמְלְקָה נוֹדַע לָהּ--תֵּעָשֶׂה וַדָּאִית, וְתֵאָכֵל; וְאִם אַחַר שֶׁנִּמְלְקָה נוֹדַע לָהּ--הֲרֵי זֶה גּוֹמֵר הַזָּיַת דָּמָהּ וְתַמְצִיתוֹ, וְתִשָּׂרֵף, כְּדֵי שֶׁלֹּא יֹאמְרוּ חַטַּאת הָעוֹף הַבָּאָה עַל הַסָּפֵק תֵּאָכֵל, שֶׁהֲרֵי בַּתְּחִלָּה עַל סָפֵק בָּאָה.&nbsp; [יב] נוֹדַע לָהּ שְׁאֵינָהּ חַיֶּבֶת בָּהּ מֵאַחַר שֶׁנִּמְלְקָה, הֲרֵי זוֹ תִּקָּבֵר.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ח</h2>

<p><b>ח,א</b>&nbsp;&nbsp;חַטַּאת הָעוֹף שֶׁנִּתְעָרְבָה בְּעוֹלַת הָעוֹף, אוֹ עוֹלַת הָעוֹף שֶׁנִּתְעָרְבָה בְּחַטַּאת הָעוֹף--אַפִלּוּ אֶחָד בְּרִבּוֹא--כֻּלָּן יָמוּתוּ.&nbsp; בַּמֶּה דְּבָרִים אֲמוּרִים, בְּשֶׁהָיוּ מְפֹרָשׁוֹת בְּשָׁעַת לְקִיחַת הַבְּעָלִים, זוֹ חַטָּאת וְזוֹ עוֹלָה; אֲבָל אִם הֵבִיא עוֹפוֹת לְחוֹבָתוֹ, מֵהֶן חַטָּאת וּמֵהֶן עוֹלָה, וְלֹא פֵרַשׁ אֵלָא כֻּלָּן סְתוּמוֹת, וְנִתְעָרְבָה חַטָּאת אוֹ עוֹלָה בְּחוֹבָה זוֹ הַסְּתוּמָה--יֵשׁ לָהֶן דִּינִים אֲחֵרִים.</p>

<p><b>ח,ב</b>&nbsp;&nbsp;וְכֵיצַד דִּינֵיהֶן:&nbsp; אִם נִתְעָרְבָה חַטָּאת בְּחוֹבָה זוֹ הַסְּתוּמָה, אֵין כָּשֵׁר אֵלָא מִנְיַן חַטָּאוֹת שֶׁבַּחוֹבָה בִּלְבָד; אֲבָל מִנְיַן הָעוֹלוֹת שֶׁבַּחוֹבָה, עִם הַחַטָּאת שֶׁנִּתְעָרְבָה בָּהֶן--פְּסוּלִין, שֶׁהֲרֵי נִתְעָרְבָה חַטָּאת בְּעוֹלוֹת.&nbsp; [ג] לְפִיכָּךְ אִם הָיְתָה הַחוֹבָה שְׁתַּיִם בַּחַטָּאת--חֲצִי הַחוֹבָה כָּשֵׁר, וְחֶצְיָהּ פָּסוּל; וְיֵרָאֶה לִי שְׁהוּא עוֹשֶׂה כֻּלָּן לְמַטָּה, כְּמַעֲשֵׂה חַטָּאת.</p>

<p><b>ח,ג</b>&nbsp;&nbsp;[ד] וְכֵן אִם נִתְעָרְבָה עוֹלָה בְּחוֹבָה זוֹ הַסְּתוּמָה, אֵין כָּשֵׁר אֵלָא מִנְיַן עוֹלוֹת שֶׁבַּחוֹבָה; אֲבָל מִנְיַן הַחַטָּאוֹת שֶׁבַּחוֹבָה, עִם הָעוֹלָה שֶׁנִּתְעָרְבָה בָּהֶן--פְּסוּלִין, שֶׁהֲרֵי נִתְעָרְבָה עוֹלָה בַּחַטָּאוֹת:&nbsp; בֵּין שֶׁהָיְתָה הַחוֹבָה הַסְּתוּמָה מְרֻבָּה עַל הָעוֹלוֹת שֶׁנִּתְעָרְבוּ בָּהּ, בֵּין שֶׁהָיוּ הָעוֹלוֹת מְרֻבִּין עַל הַחוֹבָה הַסְּתוּמָה, בֵּין שֶׁהָיוּ שְׁתֵּיהֶן שֹׁווֹת--אֵין כָּשֵׁר אֵלָא מִנְיַן עוֹלוֹת שֶׁבַּחוֹבָה.&nbsp; לְפִיכָּךְ אִם הָיְתָה הַחוֹבָה שְׁתַּיִם בָּעוֹלָה--חֲצִי הַחוֹבָה כָּשֵׁר, וְחֶצְיָהּ פָּסוּל; וְיֵרָאֶה לִי שְׁהוּא עוֹשֶׂה כֻּלָּן לְמַעְלָה, כְּמַעֲשֵׂה עוֹלָה.</p>

<p><b>ח,ד</b>&nbsp;&nbsp;[ה] חוֹבָה סְתוּמָה וְחוֹבָה אַחֶרֶת סְתוּמָה שֶׁנִּתְעָרְבוּ, בֵּין שֶׁהָיוּ שְׁתֵּיהֶן מִשֵּׁם אֶחָד, כְּגוֹן קִנֵּי זָבִים עִם קִנֵּי זָבִים, אוֹ מִשְּׁנֵי שֵׁמוֹת, כְּגוֹן קִנֵּי זָבִים עִם קִנֵּי יוֹלְדוֹת, בֵּין שֶׁהָיוּ שְׁתֵּיהֶן לְאָדָם אֶחָד, בֵּין שֶׁהָיוּ לִשְׁנַיִם--אִם הָיוּ שְׁנֵיהֶן שֹׁווֹת, מֶחְצָה כָּשֵׁר וּמֶחְצָה פָּסוּל:&nbsp; בֵּין שֶׁעָשָׂה הַכֹּל לְמַעְלָה, אוֹ הַכֹּל לְמַטָּה, אוֹ עָשָׂה חֶצְיָן לְמַעְלָה וְחֶצְיָן לְמַטָּה--לְעוֹלָם מֶחְצָה כָּשֵׁר, וּמֶחְצָה פָּסוּל.</p>

<p><b>ח,ה</b>&nbsp;&nbsp;מִפְּנֵי שֶׁהַכֹּל חֶצְיָן עוֹלָה וְחֶצְיָן חַטָּאת, וְהַחַטָּאת לְמַטָּה וְהָעוֹלָה לְמַעְלָה--אִם עָשָׂה הַכֹּל לְמַעְלָה, חֶצְיָן כְּשֵׁרוֹת וְהֶן הָעוֹלוֹת; וְאִם עָשָׂה כֻּלָּן לְמַטָּה, חֶצְיָן כְּשֵׁרוֹת וְהֶן הַחַטָּאוֹת.&nbsp; עָשָׂה חֶצְיָן לְמַטָּה וְחֶצְיָן לְמַעְלָה--חֲצִי הַחֵצִי שֶׁעָשָׂה לְמַעְלָה כָּשֵׁר, מִפְּנֵי הַתַּעֲרֹבֶת, וְהוּא עוֹלוֹת; וַחֲצִי הַחֵצִי שֶׁלְּמַטָּה, כָּשֵׁר וְהוּא חַטָּאוֹת.</p>

<p><b>ח,ו</b>&nbsp;&nbsp;הָיוּ שְׁתֵּי הַחוֹבוֹת הַסְּתוּמוֹת שֶׁנִּתְעָרְבוּ זוֹ גְּדוֹלָה מִזּוֹ, כְּגוֹן שֶׁהָיְתָה אַחַת אַרְבָּעָה עוֹפוֹת וְהַשְּׁנִיָּה שִׁשָּׁה--אִם עָשָׂה הַכֹּל לְמַעְלָה, אוֹ עָשָׂה הַכֹּל לְמַטָּה, מֶחְצָה פָּסוּל וּמֶחְצָה כָּשֵׁר, מִטַּעַם שֶׁבֵּאַרְנוּ.&nbsp; עָשָׂה חֶצְיָן לְמַטָּה, וְחֶצְיָן לְמַעְלָה--אִם אַחַר שֶׁשָּׁאַל עָשָׂה כֵּן, הַמּוּעָט כָּשֵׁר; וְאִם מִדַּעְתּוֹ עָשָׂה, הַמְּרֻבֶּה כָּשֵׁר.</p>

<p><b>ח,ז</b>&nbsp;&nbsp;זֶה הַכְּלָל:&nbsp; כָּל שֶׁעָשָׂה הַכּוֹהֵן מִדַּעְתּוֹ חֶצְיָן לְמַעְלָה וְחֶצְיָן לְמַטָּה, וְאֵי אִפְשָׁר שֶׁלֹּא יִהְיֶה מִשֶּׁלְּאֶחָד לְמַעְלָה וּלְמַטָּה--הֲרֵי זֶה הַמְּרֻבֶּה כָּשֵׁר; הוֹאִיל וְדָבָר יָדוּעַ שֶׁמִּקְצַת קָרְבְּנוֹתָיו לְמַעְלָה וּמִקְצָתָן לְמַטָּה, יִהְיוּ כָּל קָרְבְּנוֹתָיו כְּשֵׁרִים.</p>

<p><b>ח,ח</b>&nbsp;&nbsp;שְׁנַיִם שֶׁלָּקְחוּ קִנֵּיהֶם בְּעֵרוּב, אוֹ שֶׁנָּתְנוּ דְּמֵי קִנֵּיהֶם לַכּוֹהֵן--לְאֵיזֶה שֶׁיִּרְצֶה הַכּוֹהֵן יַקְרִיב חַטָּאת, וּלְאֵיזֶה שֶׁיִּרְצֶה יַקְרִיב עוֹלָה:&nbsp; שְׁאֵין הַקִּנִּים מִתְפָּרְשִׁין אֵלָא בִּלְקִיחַת הַבְּעָלִים אוֹ בַּעֲשִׂיַּת הַכּוֹהֵן, כְּמוֹ שֶׁבֵּאַרְנוּ.</p>

<p><b>ח,ט</b>&nbsp;&nbsp;הָיוּ לִפְנֵי הַכּוֹהֵן חַטָּאוֹת וְעוֹלוֹת--עָשָׂה שְׁתֵּיהֶן לְמַעְלָה, אוֹ שְׁתֵּיהֶן לְמַטָּה--מֶחְצָה כָּשֵׁר, וּמֶחְצָה פָּסוּל.&nbsp; עָשָׂה חֶצְיָן לְמַעְלָה, וְחֶצְיָן לְמַטָּה, וְלֹא יָדַע אִם הַחַטָּאוֹת הֶם שֶׁעָשָׂה לְמַטָּה, אוֹ הָעוֹלוֹת--הֲרֵי הַכֹּל פָּסוּל:&nbsp; שֶׁאֲנִי אוֹמֵר הָעוֹלוֹת הֶם שֶׁעָשָׂה לְמַטָּה, וְהַחַטָּאוֹת לְמַעְלָה.</p>

<p><b>ח,י</b>&nbsp;&nbsp;הָיוּ לְפָנָיו שְׁלוֹשָׁה צִבּוּרֵי עוֹפוֹת, אֶחָד חַטָּאוֹת, וְאֶחָד עוֹלוֹת, וְהָאֶחָד סָתוּם חֶצְיוֹ עוֹלוֹת וְחֶצְיוֹ חַטָּאוֹת, וְלֹא פֵרְשׁוּ--אִם עָשָׂה כֻּלָּם לְמַעְלָה אוֹ לְמַטָּה, מֶחְצָה כָּשֵׁר וּמֶחְצָה פָּסוּל.&nbsp; [יא] עָשָׂה חֶצְיָן לְמַעְלָה וְחֶצְיָן לְמַטָּה--אֵין הַכָּשֵׁר אֵלָא הַסָּתוּם בִּלְבָד, שֶׁעָשָׂה חֶצְיוֹ לְמַעְלָה וְחֶצְיוֹ לְמַטָּה, וְהוּא מִתְחַלֵּק בֵּין הַבְּעָלִים, וְעוֹלֶה לִשְׁנֵיהֶן:&nbsp; שֶׁהֲרֵי הַכּוֹהֵן אֵינוּ יוֹדֵעַ לְאֵיזֶה מֵהֶן פֵּרַשׁ, וּלְאֵיזֶה מֵהֶן הָיָה הַסָּתוּם.&nbsp; וּשְׁנֵי הַצִּבּוּרִין הַמְּפֹרָשִׁין, פְּסוּלִין--שֶׁהֲרֵי לֹא יָדַע אֵיזֶה עָשָׂה לְמַעְלָה, וְאֵיזֶה עָשָׂה לְמַטָּה, וְשֶׁמֶּא הָעוֹלָה נַעֲשֵׂית לְמַטָּה, וְהַחַטָּאת לְמַעְלָה.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק ט</h2>

<p><b>ט,א</b>&nbsp;&nbsp;קֵן סְתוּמָה שֶׁפָּרַח מִמֶּנָּה גּוֹזָל לָאַוֵּיר, אוֹ שֶׁפָּרַח לְבֵין הָעוֹפוֹת שֶׁיָּמוּתוּ כֻּלָּן, אוֹ שֶׁמֵּת גּוֹזָל אֶחָד--יִקַּח זוֹג לַשֵּׁנִי.&nbsp; [ב] פָּרַח לְבֵין הַקְּרֵבוֹת--פָּסוּל, וּפוֹסֵל אֶחָד כְּנֶגְדּוֹ:&nbsp; שֶׁהַגּוֹזָל הַפּוֹרֵחַ מִקֵּן סְתוּמָה לְבֵין הַקְּרֵבוֹת, פָּסוּל וּפוֹסֵל אֶחָד כְּנֶגְדּוֹ.</p>

<p><b>ט,ב</b>&nbsp;&nbsp;כֵּיצַד:&nbsp; פָּרַח גּוֹזָל מִן הַסָּתוּם, לַעֲשָׂרָה עוֹפוֹת סְתוּמוֹת--אִם עָשָׂה חֲמִשָּׁה לְמַטָּה, וְשִׁשָּׁה לְמַעְלָה, הֲרֵי חֲמִשָּׁה עוֹלוֹת כְּשֵׁרוֹת מֵהַשִּׁשָּׁה שֶׁלְּמַעֲלָה, וְאַרְבַּע חַטָּאוֹת כְּשֵׁרוֹת מֵהַחֲמִשָּׁה עוֹפוֹת שֶׁנַּעֲשׂוּ לְמַטָּה:&nbsp; שֶׁאֲנִי אוֹמֵר שֶׁמֶּא הַגּוֹזָל הַפּוֹרֵחַ, הוּא אֶחָד מֵהַחֲמִשָּׁה שֶׁלְּמַטָּה.</p>

<p><b>ט,ג</b>&nbsp;&nbsp;וְכֵן אִם עָשָׂה מֵהֶם שִׁשָּׁה לְמַטָּה, וַחֲמִשָּׁה לְמַעְלָה--נִמְצָא הַכָּשֵׁר חָמֵשׁ חַטָּאוֹת, וְאַרְבַּע עוֹלוֹת:&nbsp; שֶׁאֲנִי אוֹמֵר שֶׁהַגּוֹזָל מֵהַחֲמִשָּׁה שֶׁלְּמַעְלָה.&nbsp; נִמְצָא הַכָּשֵׁר מֵהָעֲשָׂרָה, תִּשְׁעָה--הֲרֵי פָּסַל אֶחָד.</p>

<p><b>ט,ד</b>&nbsp;&nbsp;[ג] אַרְבָּעָה עוֹפוֹת סְתוּמוֹת, וְאַרְבָּעָה עוֹפוֹת שְׁנִיּוֹת סְתוּמוֹת, פָּרַח אֶחָד מִן הָרִאשׁוֹנוֹת לַשְּׁנִיּוֹת--פָּסַל אֶחָד מִן הַשְּׁנִיּוֹת.&nbsp; אַחַר שֶׁנִּתְעָרְבוּ, חָזַר אֶחָד מִן הַשְּׁנִיּוֹת וּפָרַח לָרִאשׁוֹנוֹת--פָּסַל אֶחָד מִן הָרִאשׁוֹנוֹת; וְנִמְצָא הַכָּשֵׁר מִן הָרִאשׁוֹנוֹת, שְׁתַּיִם בִּלְבָד.&nbsp; [ד] חָזַר אֶחָד וּפָרַח מִן הָרִאשׁוֹנוֹת לַשְּׁנִיּוֹת, אַפִלּוּ כָּל הַיּוֹם--אֵין מוֹסִיף לְהַפְסִיד יָתֵר עַל זֶה:&nbsp; שֶׁאַפִלּוּ הֶן מְעֹרָבוֹת כֻּלָּן זוֹ בְּזוֹ--מֶחְצָה כָּשֵׁר וּמֶחְצָה פָּסוּל, כְּמוֹ שֶׁבֵּאַרְנוּ.</p>

<p><b>ט,ה</b>&nbsp;&nbsp;צִבּוּר אֶחָד יֵשׁ בּוֹ שְׁנֵי עוֹפוֹת, וּבְשֵׁנִי אַרְבָּעָה, וּבִשְׁלִישִׁי שִׁשָּׁה, וּבִרְבִיעִי שְׁמוֹנָה, וּבַחֲמִישִׁי עֲשָׂרָה, וּבְשִׁשִּׁי שְׁנֵים עָשָׂר, וּבְצִבּוּר שְׁבִיעִי אַרְבָּעָה עָשָׂר, וּפָרַח גּוֹזָל מִן הָרִאשׁוֹנָה לַשְּׁנִיָּה, וְאֶחָד מִן הַשְּׁנִיָּה לַשְּׁלִישִׁית, וּמִשְּׁלִישִׁית לִרְבִיעִית, וּמֵרְבִיעִית לַחֲמִישִׁית, וּמֵחֲמִישִׁית לְשִׁשִּׁית, וּמִשִּׁשִּׁית לִשְׁבִיעִית, וְחָזַר אֶחָד וּפָרַח מִצִּבּוּר לְצִבּוּר, עַד שֶׁחָזַר לָרִאשׁוֹנָה שֶׁפָּרַח מִמֶּנָּה הָרִאשׁוֹן--פּוֹסֵל אֶחָד בַּהֲלִיכָתוֹ, וְאֶחָד בַּחֲזִירָתוֹ:&nbsp; הָרִאשׁוֹנָה וְהַשְּׁנִיָּה, אֵין לָהֶם כְּלוּם; וְהַשְּׁלִישִׁית יֵשׁ לָהּ שְׁנֵי עוֹפוֹת, הָרְבִיעִית יֵשׁ לָהּ אַרְבָּעָה, הַחֲמִישִׁית יֵשׁ לָהּ שִׁשָּׁה, הַשִּׁשִּׁית יֵשׁ לָהּ שְׁמוֹנָה, הַשְּׁבִיעִית יֵשׁ לָהּ שְׁתֵּים עֶשְׂרֵה.</p>

<p><b>ט,ו</b>&nbsp;&nbsp;חָזַר אֶחָד וּפָרַח פַּעַם שְׁנִיָּה מִזּוֹ לְזוֹ, וְחָזַר אֶחָד וּפָרַח מִן הָאַחֲרוֹנָה לְשֶׁלְּמַעְלָה מִמֶּנָּה עַד שֶׁחָזַר לָרִאשׁוֹנָה--פּוֹסֵל אֶחָד בַּהֲלִיכָתוֹ, וְאֶחָד בַּחֲזִירָתוֹ:&nbsp; הַשְּׁלִישִׁית וְהָרְבִיעִית, אֵין לָהֶם כְּלוּם; הַחֲמִישִׁית יֵשׁ לָהּ שְׁנֵי עוֹפוֹת כְּשֵׁרִים, וְהַשִּׁשִּׁית יֵשׁ לָהּ אַרְבָּעָה, וְהַשְּׁבִיעִית יֵשׁ לָהּ עֲשָׂרָה.</p>

<p><b>ט,ז</b>&nbsp;&nbsp;פָּרַח פַּעַם שְׁלִישִׁית גּוֹזָל מִזּוֹ לְזוֹ, וְחָזַר פַּעַם רְבִיעִית מִזּוֹ לְזוֹ--פּוֹסֵל אֶחָד בַּהֲלִיכָתוֹ, וְאֶחָד בַּחֲזִירָתוֹ:&nbsp; הַחֲמִישִׁית וְהַשִּׁשִּׁית, נִפְסְלוּ כֻּלָּן; וְהַשְּׁבִיעִית, נִשְׁאֲרוּ לָהּ שְׁמוֹנָה עוֹפוֹת כְּשֵׁרִין.&nbsp; כְּשֶׁיַּעֲשֶׂה הָאַרְבָּעָה עָשָׂר, שֶׁבַע לְמַטָּן וְשֶׁבַע לְמַעְלָן--יִהְיוּ שְׁמוֹנָה מֵהֶן כְּשֵׁרִין וְהַשִּׁשָּׁה פְּסוּלִין, מִפְּנֵי תַּעֲרֹבֶת גּוֹזָלוֹת אֵלּוּ שֶׁפָּרְחוּ בַּהֲלִיכָה וּבַחֲזִירָה.</p>

<p><b>ט,ח</b>&nbsp;&nbsp;[ו] קֵן סְתוּמָה וְקֵן מְפֹרֶשֶׁת, פָּרַח מִן הַסְּתוּמָה לַמְּפֹרֶשֶׁת--יִקַּח זוֹג לַשֵּׁנִי.&nbsp; חָזַר, אוֹ שֶׁפָּרַח אֶחָד מִן הַמְּפֹרָשׁוֹת לַסְּתוּמָה, וְלֹא יָדַע זֶה שֶׁפָּרַח, אִם הָיָה עוֹלָה אוֹ חַטָּאת--יָמוּתוּ כָּל הָעוֹפוֹת שֶׁבַּסְּתוּמָה:&nbsp; שְׁאִם עוֹלָה נִתְעָרְבָה בָּהֶן, כָּל הַחַטָּאוֹת שֶׁבָּהּ פְּסוּלוֹת, וְאִם חַטָּאת נִתְעָרְבָה בָּהֶן, כָּל הָעוֹלוֹת שֶׁבָּהּ פְּסוּלוֹת; לְפִיכָּךְ יָמוּתוּ כֻּלָּן.</p>

<p><b>ט,ט</b>&nbsp;&nbsp;[ז] חַטָּאת מִכָּאן וְעוֹלָה מִכָּאן, וּסְתוּמָה בָּאֶמְצָע, פָּרַח מִן הָאֶמְצָע לַצְּדָדִין, אֶחָד הִלַּךְ וְאֶחָד הִלַּךְ--לֹא הִפְסִיד כְּלוּם, אֵלָא יֹאמַר זֶה שֶׁהָלַךְ אֵצֶל הַחַטָּאוֹת חַטָּאת, וְזֶה שֶׁהָלַךְ אֵצֶל הָעוֹלוֹת עוֹלָה.&nbsp; חָזַר אַחַר שֶׁנִּתְעָרְבוּ, וּפָרַח אֶחָד מִכָּאן וְאֶחָד מִכָּאן לָאֶמְצָע--הַשְּׁנַיִם הָאֶמְצָעִיִּים יָמוּתוּ, שֶׁהֲרֵי הֶן חַטָּאת וְעוֹלָה מְעֹרָבִין; וְהַצְּדָדִין, אֵלּוּ יִקָּרְבוּ חַטָּאת וְאֵלּוּ עוֹלָה כְּשֶׁהָיוּ.&nbsp; פָּרַח מִן הָאֶמְצָעִיִּים לַצְּדָדִין, כֻּלָּן יָמוּתוּ--שֶׁמֶּא עוֹלָה נִתְעָרְבָה בַּחַטָּאוֹת, וְחַטָּאת בָּעוֹלוֹת.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק י</h2>

<p><b>י,א</b>&nbsp;&nbsp;הָאִשָּׁה שֶׁאָמְרָה הֲרֵי עָלַי קֵן כְּשֶׁאֵלֵד זָכָר--יָלְדָה זָכָר, מְבִיאָה אַרְבָּעָה עוֹפוֹת:&nbsp; שְׁנַיִם לְנִדְרָהּ, וְהֶן עוֹלָה כְּמוֹ שֶׁבֵּאַרְנוּ; וּשְׁנַיִם לְחוֹבָתָהּ מִשּׁוֹם לִידָה, וְהֶן אֶחָד עוֹלָה וְאֶחָד חַטָּאת.&nbsp; נִמְצֵאתָ לָמֵד שֶׁהַכּוֹהֵן צָרִיךְ לַעֲשׂוֹת שָׁלוֹשׁ פְּרִידִין לְמַעֲלָן, וּפְרִידָה אַחַת לְמַטָּן.&nbsp; טָעָה וְעָשָׂה שְׁתַּיִם לְמַעֲלָן וּשְׁתַּיִם לְמַטָּן, וְלֹא נִמְלַךְ--צְרִיכָה לְהָבִיא עוֹד פְּרִידָה אַחַת, וְיַקְרִיבֶנָּה לְמַעְלָה.</p>

<p><b>י,ב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהֵבִיאָה הָאַרְבָּעָה מִמִּין אֶחָד, שֶׁהָיוּ כֻּלָּן תּוֹרִין אוֹ בְּנֵי יוֹנָה; אֲבָל אִם הָיוּ שְׁתֵּי תּוֹרִין עִם שְׁנֵי בְּנֵי יוֹנָה, וְעָשָׂה שְׁתַּיִם לְמַעְלָה וּשְׁתַּיִם לְמַטָּה--צְרִיכָה לְהָבִיא עוֹד תּוֹר וּבֶן יוֹנָה, וְיַעֲשֶׂה שְׁתֵּיהֶן לְמַעְלָה כְּדֵי לָצֵאת יְדֵי חוֹבָתָהּ.</p>

<p><b>י,ג</b>&nbsp;&nbsp;שְׁאִם עָשָׂה בַּתְּחִלָּה שְׁתֵּי הַתּוֹרִין לְמַטָּה, צְרִיכָה תּוֹר לְמַעְלָה לְהַשְׁלִים חוֹבָתָהּ; וְאִם עָשָׂה שְׁנֵי בְּנֵי הַיּוֹנָה לְמַטָּה, צְרִיכָה בֶּן יוֹנָה לְמַעְלָה לְהַשְׁלִים חוֹבָתָהּ:&nbsp; שְׁאֵין אָדָם מֵבִיא חוֹבָתוֹ גּוֹזָל אֶחָד תּוֹר וְאֶחָד בֶּן יוֹנָה, אֵלָא אוֹ שְׁנֵיהֶן תּוֹרִין אוֹ שְׁנֵיהֶן בְּנֵי יוֹנָה.</p>

<p><b>י,ד</b>&nbsp;&nbsp;[ב] פֵּרְשָׁה נִדְרָהּ, וְאָמְרָה לַכּוֹהֵן אֵלּוּ לְנִדְרִי וְאֵלּוּ לְחוֹבָתִי, וְעָשָׂה אוֹתָם הַכּוֹהֵן שְׁתַּיִם לְמַעְלָה וּשְׁתַּיִם לְמַטָּה, וְלֹא יָדַע אֵיזֶה מֵהֶן עָשָׂה לְמַעְלָה--צְרִיכָה לְהָבִיא שְׁלוֹשָׁה עוֹפוֹת, שְׁנַיִם לְנִדְרָהּ וְאֶחָד לְהַשְׁלִים חוֹבָתָהּ; וְיֵעָשׂוּ הַשְּׁלוֹשָׁה לְמַעְלָה, שֶׁהֲרֵי פֵּרְשָׁה נִדְרָהּ, וְשֶׁמֶּא שְׁנַיִם שֶׁלְּנֶדֶר נַעֲשׂוּ לְמַטָּה, שְׁהֶם פְּסוּלוֹת.</p>

<p><b>י,ה</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהֵבִיאָה הָאַרְבָּעָה שֶׁפֵּרְשָׁה נִדְרָהּ בִּשְׁנַיִם מֵהֶן מִמִּין אֶחָד; אֲבָל אִם הָיוּ שְׁנֵי מִינִין, תָּבִיא אַרְבָּעָה אֲחֵרִים--שְׁנַיִם מִמִּין שֶׁפֵּרְשָׁה בּוֹ נִדְרָהּ, יֵעָשׂוּ לְנִדְרָהּ, וּשְׁנַיִם מֵאֵיזֶה מִין שֶׁתִּרְצֶה יִהְיוּ לְחוֹבָתָהּ, וְיֵעָשׂוּ אֶחָד לְמַעְלָה וְאֶחָד לְמַטָּה.</p>

<p><b>י,ו</b>&nbsp;&nbsp;[ג] קָבְעָה נִדְרָהּ וְאָמְרָה, אִם אֵלֵד זָכָר, הֲרֵי עָלַי שְׁתֵּי תּוֹרִים, וְיָלְדָה, וְהֵבִיאָה אַרְבָּעָה עוֹפוֹת, שְׁנַיִם לְנִדְרָהּ וּשְׁנַיִם לְחוֹבָתָהּ, וְעָשָׂה שְׁתַּיִם לְמַעְלָה וּשְׁתַּיִם לְמַטָּה, וְלֹא יָדַע אֵיזֶה נַעֲשָׂה לְמַעְלָה וְלֹא אֵיזֶה נַעֲשָׂה לְמַטָּה, וְגַם הִיא שָׁכְחָה וְלֹא יָדְעָה בְּאֵיזֶה מִין קָבְעָה נִדְרָהּ, אִם בַּתּוֹרִים אוֹ בִּבְנֵי יוֹנָה--הֲרֵי זוֹ צְרִיכָה לְהָבִיא שְׁתֵּי תּוֹרִים עִם שְׁנֵי בְּנֵי יוֹנָה לְנִדְרָהּ, וְיֵעָשׂוּ אַרְבַּעְתָּן לְמַעְלָה, וְתָבִיא גּוֹזָל אֶחָד לְהַשְׁלִים חוֹבָתָהּ, וְיֵעָשֶׂה לְמַעְלָה:&nbsp; שֶׁכְּבָר עָשָׂה שְׁתַּיִם לְמַטָּה, שְׁהֶם חַטָּאת.</p>

<p><b>י,ז</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהֵבִיאָה הָאַרְבָּעָה תְּחִלָּה מִמִּין אֶחָד; אֲבָל אִם הָיוּ שְׁנֵי מִינִין, צְרִיכָה לְהָבִיא שִׁשָּׁה עוֹפוֹת--שְׁתֵּי תּוֹרִים עִם שְׁנֵי בְּנֵי יוֹנָה לְנִדְרָהּ, וְתָבִיא לְחוֹבָתָהּ שְׁתֵּי תּוֹרִים אוֹ שְׁנֵי בְּנֵי יוֹנָה לְהֵעָשׂוֹת אֶחָד לְמַעְלָה וְאֶחָד לְמַטָּה.</p>

<p><b>י,ח</b>&nbsp;&nbsp;וְכֵן אִם נְתָנַתָּם לַכּוֹהֵן, וְשָׁכְחָה מַה נָתְנָה לוֹ, וְהָלַךְ הַכּוֹהֵן וְעָשָׂה, וְאֵינוּ יוֹדֵעַ הֵיכָן עָשָׂה, אִם הַכֹּל לְמַעְלָה אִם הַכֹּל לְמַטָּה, אוֹ מֶחְצָה לְמַעְלָה וּמֶחְצָה לְמַטָּה--הֲרֵי זוֹ תָּבִיא שְׁתֵּי תּוֹרִים עִם שְׁנֵי בְּנֵי יוֹנָה לְנִדְרָהּ, וְתָבִיא שְׁתֵּי תּוֹרִים אוֹ שְׁנֵי בְּנֵי יוֹנָה לְחוֹבָתָהּ.</p>

<p><b>י,ט</b>&nbsp;&nbsp;[ד] קָבְעָה חוֹבָתָהּ וְקָבְעָה נִדְרָהּ, וְשָׁכְחָה בְּמַה קָבְעָה, וְאִפְשָׁר שֶׁחוֹבָתָהּ כֶּבֶשׂ לְעוֹלָה, וּפְרִידָה אַחַת תּוֹר אוֹ בֶּן יוֹנָה לְחַטָּאת--לְפִיכָּךְ תָּבִיא שֵׁשׁ פְּרִידִין, אַרְבַּע לְנִדְרָהּ וּשְׁתַּיִם לְחוֹבָתָהּ, וְעוֹד תָּבִיא חַטָּאת אַחַת בֶּן יוֹנָה אוֹ תּוֹר, עִם הַכֶּבֶשׂ; נִמְצֵאת שֶׁהֵבִיאָה שִׁבְעָה עוֹפוֹת.&nbsp; [ה] וְכָל הַחַטָּאוֹת הָאֵלּוּ, אֵינָן נֶאֱכָלוֹת מִפְּנֵי שְׁהֶם סָפֵק.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יא</h2>

<p><b>יא,א</b>&nbsp;&nbsp;כָּל הַמְּנָחוֹת שֶׁקְּמָצָן אֶחָד מִן הַפְּסוּלִין לָעֲבוֹדָה, הֲרֵי הֶם פְּסוּלוֹת; וְכֵן אִם לִקַּט הַלְּבוֹנָה--פָּסַל, אַף עַל פִּי שֶׁלֹּא קָמַץ.&nbsp; [ב] קָמַץ הַכָּשֵׁר וְנָתַן לַפָּסוּל, קָמַץ בִּימִינוֹ וְנָתַן לִשְׂמֹאלוֹ וְאַחַר כָּךְ נְתָנוֹ לַכְּלִי, קָמַץ מִכְּלִי קֹדֶשׁ וְנָתַן לִכְלִי חֹל--פָּסוּל.&nbsp; [ג] קָמַץ וְעָלָה בְּיָדוֹ צְרוֹר, אוֹ גַּרְגֶּר מֶלַח, אוֹ קֹרֶט לְבוֹנָה--פָּסַל.</p>

<p><b>יא,ב</b>&nbsp;&nbsp;[ד] קָמַץ עַד שְׁהוּא בַּחוּץ, וְנִכְנַס לִפְנִים--יַחְזֹר וְיִקְמֹץ בִּפְנִים, וְכָשֵׁר.&nbsp; [ה] נִתְפַּזַּר הַקֹּמֶץ עַל גַּבֵּי הָרִצְפָּה, יַחְזֹר וְיַאַסְפֶנּוּ.&nbsp; [ו] הָיְתָה הַמִּנְחָה שֶׁלֹּא בִּכְלִי שָׁרֵת, אוֹ שֶׁהָיָה קֻמְצָהּ שֶׁלֹּא בִּכְלִי שָׁרֵת, אוֹ שֶׁהֶעֱלָהוּ לַמִּזְבֵּחַ שֶׁלֹּא בִּכְלִי שָׁרֵת, אוֹ שֶׁבְּלָלָהּ בַּשֶּׁמֶן שֶׁלָּהּ חוּץ לָעֲזָרָה--פְּסוּלָה, עַד שֶׁתִּהְיֶה בְּלִילָתָהּ בִּפְנִים.</p>

<p><b>יא,ג</b>&nbsp;&nbsp;[ז] כָּל הַמְּנָחוֹת שֶׁיָּצַק הַשֶּׁמֶן עֲלֵיהֶן פָּסוּל לָעֲבוֹדָה, כְּגוֹן הַזָּר וְכַיּוֹצֶא בּוֹ, אוֹ שֶׁבְּלָלָן, אוֹ פְּתָתָן, אוֹ מְלָחָן--כְּשֵׁרוֹת.&nbsp; הִגִּישָׁן, אוֹ הֱנִיפָן--חוֹזֵר הַכּוֹהֵן וּמַגִּישׁ, אוֹ מֵנִיף; וְאִם לֹא הִגִּישׁ, וְלֹא הֵנִיף הַכּוֹהֵן--כְּשֵׁרוֹת:&nbsp; שֶׁנֶּאֱמָר "וֶהֱבִיאָהּ, אֶל-בְּנֵי אַהֲרֹן .&nbsp;.&nbsp;. וְקָמַץ" (ויקרא ב,ב)--מִקְּמִיצָה וְאִלַּךְ, מִצְוַת כְּהֻנָּה; לִמַּד עַל יְצִיקָה וּבְלִילָה, שֶׁכְּשֵׁרָה בַּזָּר.</p>

<p><b>יא,ד</b>&nbsp;&nbsp;[ח] מִנְחָה שֶׁנָּפַל לְתוֹכָהּ שֶׁמֶן מִנְחָה אַחֶרֶת, אוֹ שֶׁמֶן חֻלִּין כָּל שְׁהוּא--נִפְסְלָה; חִסַּר שַׁמְנָהּ, פְּסוּלָה.&nbsp; חִסַּר לְבוֹנָתָהּ, כְּשֵׁרָה:&nbsp; וְהוּא, שֶׁיִּהְיוּ עָלֶיהָ שְׁנֵי קָרְטֵי לְבוֹנָה; אֲבָל קֹרֶט אֶחָד, פְּסוּלָה--שֶׁנֶּאֱמָר "אֶת-כָּל-לְבֹנָתָהּ" (ראה ויקרא ב,ב; ויקרא ב,טז).&nbsp; [ט] רִבָּה שַׁמְנָהּ וּלְבוֹנָתָהּ, עַד שְׁנֵי לוֹגִין לְכָל עִשָּׂרוֹן, וּשְׁנֵי קֻמְצֵי לְבוֹנָה לְכָל מִנְחָה--כְּשֵׁרָה; שְׁנֵי לוֹגִין אוֹ שְׁנֵי קְמָצִין, אוֹ יָתֵר עַל זֶה--פְּסוּלָה.</p>

<p><b>יא,ה</b>&nbsp;&nbsp;[י] מִנְחַת חוֹטֶא שֶׁנָּתַן שֶׁמֶן עָלֶיהָ, אוֹ עַל הַקֹּמֶץ שֶׁלָּהּ--נִפְסְלָה.&nbsp; נָתַן עָלֶיהָ לְבוֹנָה, יְלַקְּטֶנָּה; הָיְתָה שְׁחוּקָה, הֲרֵי זוֹ פְּסוּלָה מִסָּפֵק--שֶׁהֲרֵי אֵי אִפְשָׁר לְלַקַּט.&nbsp; [יא] נָתַן שֶׁמֶן עַל שְׁיָרֶיהָ, אַחַר שֶׁקָּמַץ--אֵינוּ לוֹקֶה, וְלֹא פְסָלָהּ:&nbsp; שֶׁהֲרֵי הַקֹּמֶץ כָּשֵׁר.</p>

<p><b>יא,ו</b>&nbsp;&nbsp;[יב] נָתַן מַשְׁהוּ שֶׁמֶן עַל גַּבֵּי כַּזַּיִת מִן הַמִּנְחָה, פְּסָלָהּ מִסָּפֵק; אֲבָל אִם נָתַן הַשֶּׁמֶן עַל פָּחוּת מִכַּזַּיִת, לֹא פְסָלָהּ.&nbsp; וְאֵינוּ פּוֹסֵל בַּלְּבוֹנָה, עַד שֶׁיִּתֵּן כַּזַּיִת לְבוֹנָה; [יג] אַפִלּוּ נָתַן הַלְּבוֹנָה עַל כָּל שְׁהוּא מִן הַמִּנְחָה, פָּסַל עַד שֶׁיְּלַקַּט.&nbsp; [יד] גִּבְּלָהּ בַּמַּיִם, וְקָמַץ--כְּשֵׁרָה:&nbsp; לֹא נֶאֱמָר "חֲרֵבָה" (ויקרא ז,י), אֵלָא מִשֶּׁמֶן.</p>

<p><b>יא,ז</b>&nbsp;&nbsp;[טו] מִנְחָה שֶׁקְּמָצָהּ פַּעֲמַיִם, כְּשֵׁרָה--אַפִלּוּ פְּעָמִים רַבּוֹת:&nbsp; וְהוּא, שֶׁיַּקְטִיר כַּזַּיִת בְּבַת אַחַת--שְׁאֵין הַקְטָרָה פְּחוּתָה מִכַּזַּיִת.&nbsp; [טז] הִקְרִיב הַקֹּמֶץ בְּלֹא מֶלַח, פְּסוּלָה--שֶׁהַמֶּלַח מְעַכֵּב בַּמִּנְחָה, כְּמוֹ שֶׁבֵּאַרְנוּ.</p>

<p><b>יא,ח</b>&nbsp;&nbsp;מִנְחָה שֶׁחֲסֵרָה קֹדֶם קְמִיצָה, יָבִיא מִתּוֹךְ בֵּיתוֹ וִימַלְּאֶנָּה--שֶׁהַקְּמִיצָה הִיא הַקּוֹבַעַת, לֹא נְתִינָתָהּ בִּכְלִי שָׁרֵת.&nbsp; [יז] הִתְנַדַּב קֹמֶץ לְבוֹנָה בִּפְנֵי עַצְמוֹ--אִם חָסֵר כָּל שְׁהוּא, פָּסוּל.&nbsp; וְכֵן שְׁנֵי בָּזִכֵּי לְבוֹנָה שֶׁעִם הַלֶּחֶם--אִם חָסֵר אֶחָד מֵהֶן כָּל שְׁהוּא, פְּסוּלִין:&nbsp; עַד שֶׁיִּהְיוּ שְׁנֵי קְמָצִין מִתְּחִלָּה וְעַד סוּף.</p>

<p><b>יא,ט</b>&nbsp;&nbsp;[יח] הִפְרִישׁ שְׁנֵי קְמָצִין לְמִנְחָה אַחַת, וְאָבַד אֶחָד מֵהֶן--קֹדֶם קְמִיצָה, לֹא הֻקְבַּע; לְאַחַר קְמִיצָה, הֻקְבַּע, וּפְסוּלָה, מִפְּנֵי שֶׁרִבָּה לְבוֹנָתָהּ.&nbsp; וְכֵן אִם הִפְרִישׁ אַרְבָּעָה קְמָצִין לִשְׁנֵי בָּזִכֵּי לֶחֶם, וְאָבְדוּ שְׁנַיִם מֵהֶם--קֹדֶם סִלּוּק הַבָּזִכִּין, לֹא הֻקְבְּעוּ וּכְשֵׁרִים; לְאַחַר סִלּוּק הַבָּזִכִּין, הֻקְבְּעוּ, וּפְסוּלִין, מִפְּנֵי הָרִבּוּי.</p>

<p><b>יא,י</b>&nbsp;&nbsp;[יט] קֹמֶץ מִנְחָה שֶׁנִּטְמָא, וְהִקְטִירוֹ--הַצִּיץ מְרַצֶּה, שֶׁנֶּאֱמָר "וְנָשָׂא אַהֲרֹן .&nbsp;.&nbsp;." (שמות כח,לח); יָצָא הַקֹּמֶץ חוּץ לָעֲזָרָה, וְהִכְנִיסוֹ וְהִקְטִירוֹ--אֵין הַצִּיץ מְרַצֶּה:&nbsp; שֶׁהַצִּיץ מְרַצֶּה עַל הַטָּמֵא, וְאֵינוּ מְרַצֶּה עַל הַיּוֹצֶא.</p>

<p><b>יא,יא</b>&nbsp;&nbsp;[כ] קָמַץ אֶת הַמִּנְחָה, וְאַחַר כָּךְ נִטְמְאוּ שְׁיָרֶיהָ כֻּלָּן, אוֹ נִשְׂרְפוּ, אוֹ יָצְאוּ חוּץ לָעֲזָרָה, אוֹ אָבְדוּ--לֹא יַקְטִיר הַקֹּמֶץ; וְאִם הִקְטִיר, הֻרְצָה.&nbsp; נִשְׁאַר מְעַט מִן הַשְּׁיָרַיִם בְּכַשְׁרוּתָן--יַקְטִיר הַקֹּמֶץ, וְאוֹתָן הַשְּׁיָרַיִם שֶׁנִּשְׁאֲרוּ אֲסוּרִין בַּאֲכִילָה.</p>

<p><b>יא,יב</b>&nbsp;&nbsp;[כא] הָיְתָה מְחִצָּה מִלְּמַטָּה בַּכְּלִי שֶׁיֵּשׁ בּוֹ עִשָּׂרוֹן שֶׁלַּמִּנְחָה--אַף עַל פִּי שְׁהוּא מְעֹרָב מִלְמַעְלָה, לֹא יִקְמֹץ; וְאִם קָמַץ, פְּסוּלָה.&nbsp; [כב] הָיָה הַכְּלִי חֲלוּק בִּמְחִצָּה מִלְמַעְלָה, וּמְעֹרָב מִלְּמַטָּה--קוֹמֵץ מִמֶּנּוּ.</p>

<p><b>יא,יג</b>&nbsp;&nbsp;[כג] חָלַק הָעִשָּׂרוֹן בִּכְלִי אֶחָד, וְאֵין חֲלָקָיו נוֹגְעִין זֶה בְּזֶה, וְאֵין בֵּינֵיהֶן מְחִצָּה--הֲרֵי זֶה סְפֵק אִם מְצָרֵף הַכְּלִי לַקְּמִיצָה, אוֹ אֵינוּ מְצָרֵף.&nbsp; לְפִיכָּךְ לֹא יִקְמֹץ; וְאִם קָמַץ, לֹא יַקְטִיר.&nbsp; וְאִם הִקְטִיר, הֻרְצָה; וְלֹא יֵאָכְלוּ הַשְּׁיָרַיִם.</p>

<p><b>יא,יד</b>&nbsp;&nbsp;[כד] קָמַץ וְנָתַן הַקֹּמֶץ לְמַעְלָה עַל הַשֻּׁלְחָן כְּנֶגֶד גֹּבַהּ מַעֲרֶכֶת לֶחֶם הַפָּנִים--קִדְּשׁוֹ הַשֻּׁלְחָן לְהִפָּסֵל, אֲבָל אֵינוּ מְקַדְּשׁוֹ לִקָּרֵב; וְאֵינוּ קָרֵב, עַד שֶׁיִּתְקַדַּשׁ בִּכְלִי שָׁרֵת הָרָאוּי לַקֹּמֶץ.</p>

<p><b>יא,טו</b>&nbsp;&nbsp;[כה] הִדְבִּיק הַקֹּמֶץ לְדֹפֶן הַכְּלִי, וְקָמַץ, אוֹ שֶׁהָפַךְ הַכְּלִי עַל יָדוֹ, וְקָמַץ מִתּוֹכוֹ וּפִיו לְמַטָּה--לֹא יַקְטִיר; וְאִם הִקְטִיר, הֻרְצָה.</p>

<p><b>יא,טז</b>&nbsp;&nbsp;[כו] עִשָּׂרוֹן שֶׁחֲלָקוֹ וְאָבַד אֶחָד מֵחֲלָקָיו, וְהִפְרִישׁ חֵלֶק אַחֵר תַּחְתָּיו, וְנִמְצָא הָאָבוּד, וַהֲרֵי שְׁלָשְׁתָּן מֻנָּחִין בִּכְלִי אֶחָד, וְאֵין נוֹגְעִין זֶה בְּזֶה--נִטְמָא זֶה שֶׁאָבַד--הֲרֵי הוּא מִצְטָרֵף עִם חֵלֶק רִאשׁוֹן, וְנִפְסְלוּ; וְזֶה שֶׁהִפְרִישׁ אֵינוּ מִצְטָרֵף, אֵלָא יַשְׁלִים עָלָיו.</p>

<p><b>יא,יז</b>&nbsp;&nbsp;נִטְמָא הַמֻּפְרָשׁ--מֻפְרָשׁ וְרִאשׁוֹן מִצְטָרְפִין, וְנִפְסְלוּ; וְזֶה שֶׁנִּמְצָא, אֵינוּ מִצְטָרֵף עִמָּהֶן.&nbsp; נִטְמָא הַחֵלֶק הָרִאשׁוֹן, הֲרֵי הָאָבוּד וְהַמֻּפְרָשׁ תַּחְתָּיו מִצְטָרְפִין.</p>

<p><b>יא,יח</b>&nbsp;&nbsp;[כז] וְכֵן לְעִנְיַן קְמִיצָה:&nbsp; קָמַץ מִן הַנִּמְצָא--שְׁיָרָיו עִם הַחֵלֶק הָרִאשׁוֹן נֶאֱכָלִין, וְהַמֻּפְרָשׁ אֵינוּ נֶאֱכָל.&nbsp; קָמַץ מִן הַמֻּפְרָשׁ--שְׁיָרָיו וְרִאשׁוֹן נֶאֱכָלִין, וְהַנִּמְצָא אֵינוּ נֶאֱכָל.&nbsp; קָמַץ מִן הָרִאשׁוֹן, שְׁנֵיהֶן אֵין נֶאֱכָלִין:&nbsp; לְפִי שֶׁשְּׁנֵיהֶן שְׁיָרַיִם יְתֵרִים--שֶׁהֲרֵי הֶן עִשָּׂרוֹן שָׁלֵם, וְדוֹמִין לְמִנְחָה שֶׁלֹּא נִקְמְצָה שְׁהִיא אֲסוּרָה.</p>

<p><b>יא,יט</b>&nbsp;&nbsp;וְהֵיאַךְ קָרֵב הַקֹּמֶץ הַזֶּה, וַהֲרֵי לְפָנָיו עִשָּׂרוֹן וּמֶחְצָה:&nbsp; מִפְּנֵי שֶׁהַקְּמִיצָה תְּלוּיָה בְּדַעַת הַכּוֹהֵן; וּבָעֵת שֶׁקּוֹמֵץ אֵין דַּעְתּוֹ אֵלָא עַל הָעִשָּׂרוֹן בִּלְבָד, וַהֲרֵי הַחֲלָקִים אֵינָן נוֹגְעִין זֶה בְּזֶה.</p>

<p><b>יא,כ</b>&nbsp;&nbsp;[כח] קֹמֶץ מִנְחָה שֶׁנִּתְעָרַב בְּקֹמֶץ מִנְחָה אַחֶרֶת--מַקְטִיר שְׁנֵיהֶן כְּאֶחָד, וְהֶן כְּשֵׁרוֹת; וְכֵן אִם נִתְעָרַב הַקֹּמֶץ בְּמִנְחַת כּוֹהֲנִים, אוֹ בְּמִנְחַת הַנְּסָכִים, אוֹ בַּחֲבִתֵּי כּוֹהֵן גָּדוֹל--הֲרֵי אֵלּוּ כְּשֵׁרוֹת, וְיַקְטִיר הַכֹּל כְּאֶחָד:&nbsp; שֶׁהַכֹּל לָאִשִּׁים.</p>

<p><b>יא,כא</b>&nbsp;&nbsp;[כט] שְׁתֵּי מְנָחוֹת שֶׁלֹּא נִקְמְצוּ, שֶׁנִּתְעָרְבוּ זוֹ בְּזוֹ--אִם יָכוֹל לִקְמֹץ מִזּוֹ בִּפְנֵי עַצְמָהּ וּמִזּוֹ בִּפְנֵי עַצְמָהּ, כְּשֵׁרוֹת; וְאִם לָאו, פְּסוּלוֹת.</p>

<p><b>יא,כב</b>&nbsp;&nbsp;[ל] קֹמֶץ שֶׁנִּתְעָרַב בְּמִנְחָה שֶׁלֹּא נִקְמְצָה, לֹא יַקְטִיר; וְאִם הִקְטִיר הַכֹּל--זוֹ שֶׁנִּקְמְצָה, עָלָת לַבְּעָלִים, וְזוֹ שֶׁלֹּא נִקְמְצָה, לֹא עָלָת לַבְּעָלִים.&nbsp; [לא] נִתְעָרַב קֻמְצָהּ בִּשְׁיָרֶיהָ, אוֹ שֶׁנִּתְעָרְבוּ שְׁיָרֶיהָ בִּשְׁיַרֵי חֲבִרְתָּהּ--לֹא יַקְטִיר; וְאִם הִקְטִיר, עָלָת לַבְּעָלִים.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יב</h2>

<p><b>יב,א</b>&nbsp;&nbsp;שְׁתֵּי הַלֶּחֶם וְלֶחֶם הַפָּנִים וְעֹמֶר הַתְּנוּפָה, שֶׁהוֹסִיף בְּמִדָּתָן כָּל שְׁהוּא, אוֹ חִסַּר כָּל שְׁהוּא--פְּסוּלוֹת.&nbsp; [ב] חַלּוֹת תּוֹדָה וּרְקִיקֵי נָזִיר שֶׁחָסְרוּ--עַד שֶׁלֹּא נִזְרַק דַּם הַזֶּבַח, פְּסוּלִין; מִשֶּׁנִּזְרַק דַּם הַזֶּבַח, כְּשֵׁרִים.</p>

<p><b>יב,ב</b>&nbsp;&nbsp;[ג] וְכֵן שְׁתֵּי הַלֶּחֶם שֶׁחָסְרוּ--עַד שֶׁלֹּא נִזְרַק דָּמָן שֶׁלַּכְּבָשִׂים, פְּסוּלִין; מִשֶּׁנִּזְרַק דָּמָן, כְּשֵׁרִים.&nbsp; [ד] וְכֵן שְׁנֵי סְדָרִים שֶׁחָסְרוּ--עַד שֶׁלֹּא הֻקְטְרוּ הַבָּזִכִּין, פְּסוּלִין; מִשֶּׁהֻקְטְרוּ, כְּשֵׁרִים.&nbsp; [ה] אֲבָל הַנְּסָכִים שֶׁחָסְרוּ--בֵּין מִשֶּׁקָּרַב הַזֶּבַח, בֵּין עַד שֶׁלֹּא קָרַב--כְּשֵׁרִים, וְיָבִיא נְסָכִים אֲחֵרִים לְמַלֹּאותָן.</p>

<p><b>יב,ג</b>&nbsp;&nbsp;[ו] נְסָכִים שֶׁקָּדְּשׁוּ בִּכְלִי שָׁרֵת, וְנִפְסַל הַזֶּבַח--אִם נִפְסַל בַּשְּׁחִיטָה, לֹא קָדְשׁוּ הַנְּסָכִים לִקָּרֵב; נִפְסַל מִקַּבָּלָה וְאִלַּךְ, קָדְשׁוּ הַנְּסָכִים לִקָּרֵב:&nbsp; שְׁאֵין הַנְּסָכִים מִתְקַדְּשִׁים לִקָּרֵב, אֵלָא בִּשְׁחִיטַת הַזֶּבַח.&nbsp; וּמַה יֵעָשֶׂה בָּהֶן:&nbsp; אִם הָיָה שָׁם זֶבַח אַחֵר זָבוּחַ בְּאוֹתָהּ שָׁעָה, יִקָּרְבוּ עִמּוֹ; וְאִם לֹא הָיָה שָׁם זֶבַח זָבוּחַ בְּאוֹתָהּ שָׁעָה--נַעֲשׂוּ כְּמִי שֶׁנִּפְסְלוּ בַּלִּינָה, וְיִשָּׂרְפוּ.</p>

<p><b>יב,ד</b>&nbsp;&nbsp;בַּמֶּה דְּבָרִים אֲמוּרִים, בְּקָרְבַּן צִבּוּר--מִפְּנֵי שֶׁלֵּב בֵּית דִּין מַתְנֶה עֲלֵיהֶן.&nbsp; אֲבָל בְּקָרְבַּן יָחִיד--הֲרֵי אֵלּוּ לֹא יִקָּרְבוּ עִם זֶבַח אַחֵר, וְאַף עַל פִּי שְׁהוּא זָבוּחַ בְּאוֹתָהּ שָׁעָה; אֵלָא מַנִּיחָן עַד שֶׁיִּפָּסְלוּ בַּלִּינָה, וְיִשָּׂרְפוּ.&nbsp; [ז] וְכָל הַזְּבָחִים שֶׁנִּזְבְּחוּ שֶׁלֹּא לִשְׁמָן, יִקָּרְבוּ נִסְכֵּיהֶם.</p>

<p><b>יב,ה</b>&nbsp;&nbsp;[ח] וֶלֶד תּוֹדָה וּתְמוּרָתָהּ, וְהַמַּפְרִישׁ תּוֹדָתוֹ וְאָבְדָה וְהִפְרִישׁ אַחֶרֶת תַּחְתֶּיהָ--אִם הֱבִיאָן לְאַחַר שֶׁכִּפַּר בְּתוֹדָה רִאשׁוֹנָה, אֵינָן טְעוּנִין לֶחֶם; וְאִם עֲדַיִן לֹא כִפַּר בָּהּ, וַהֲרֵי הִיא וַחֲלִיפָתָהּ אוֹ הִיא וּוַלְדָהּ אוֹ הִיא וּתְמוּרָתָהּ עוֹמְדוֹת--הֲרֵי שְׁתֵּיהֶן צְרִיכוֹת לֶחֶם.</p>

<p><b>יב,ו</b>&nbsp;&nbsp;בַּמֶּה דְּבָרִים אֲמוּרִים, בְּנוֹדֵר תּוֹדָה.&nbsp; אֲבָל תּוֹדַת נְדָבָה--חֲלִיפָתָהּ וּתְמוּרָתָהּ, טְעוּנִין לֶחֶם; וּוַלְדָהּ, אֵינוּ טָעוּן לֶחֶם, בֵּין לִפְנֵי כַּפָּרָה, בֵּין לְאַחַר כַּפָּרָה.</p>

<p><b>יב,ז</b>&nbsp;&nbsp;[ט] הִפְרִישׁ תּוֹדָתוֹ וְאָבְדָה, וְהִפְרִישׁ אַחֶרֶת תַּחְתֶּיהָ וְאָבְדָה, וְהִפְרִישׁ אַחֶרֶת תַּחְתֶּיהָ, וְנִמְצְאוּ הָרִאשׁוֹנוֹת וַהֲרֵי שְׁלָשְׁתָּן עוֹמְדוֹת--נִתְכַּפַּר בָּרִאשׁוֹנָה--שְׁנִיָּה אֵין טְעוּנָה לֶחֶם, שְׁלִישִׁית טְעוּנָה לֶחֶם; נִתְכַּפַּר בַּשְּׁלִישִׁית--שְׁנִיָּה אֵין טְעוּנָה לֶחֶם, רִאשׁוֹנָה טְעוּנָה לֶחֶם; נִתְכַּפַּר בָּאֶמְצָעִית--שְׁתֵּיהֶן אֵין טְעוּנוֹת לֶחֶם.</p>

<p><b>יב,ח</b>&nbsp;&nbsp;[י] הַמַּפְרִישׁ מָעוֹת לְתוֹדָתוֹ וְאָבְדוּ, וְהִפְרִישׁ מָעוֹת תַּחְתֵּיהֶן, וְלֹא הִסְפִּיק לִקַּח בָּהֶן תּוֹדָה, עַד שֶׁנִּמְצְאוּ מָעוֹת הָרִאשׁוֹנוֹת--יָבִיא מֵאֵלּוּ וּמֵאֵלּוּ תּוֹדָה בְּלַחְמָהּ; וְהַשְּׁאָר, יָבִיא בָּהֶן תּוֹדָה, וְאֵינָהּ טְעוּנָה לֶחֶם, אֲבָל טְעוּנָה נְסָכִים.</p>

<p><b>יב,ט</b>&nbsp;&nbsp;וְכֵן הַמַּפְרִישׁ תּוֹדָתוֹ וְאָבְדָה, וְהִפְרִישׁ מָעוֹת תַּחְתֶּיהָ, וְאַחַר כָּךְ נִמְצֵאת--יָבִיא בַּמָּעוֹת תּוֹדָה בְּלֹא לֶחֶם; וְכֵן הַמַּפְרִישׁ מָעוֹת לְתוֹדָתוֹ וְאָבְדוּ, וְהִפְרִישׁ תּוֹדָה תַּחְתֵּיהֶן, וְאַחַר כָּךְ נִמְצְאוּ הַמָּעוֹת--יָבִיא מִן הַמָּעוֹת תּוֹדָה בְּלַחְמָהּ, וְזוֹ הַתּוֹדָה הָאַחֲרוֹנָה תִּקָּרֵב בְּלֹא לֶחֶם.</p>

<p><b>יב,י</b>&nbsp;&nbsp;[יא] הָאוֹמֵר הֲרֵי זוֹ תּוֹדָה, וַהֲרֵי זֶה לַחְמָהּ--אָבַד הַלֶּחֶם, מֵבִיא לֶחֶם אַחֵר; אָבְדָה הַתּוֹדָה, אֵינוּ מֵבִיא תּוֹדָה אַחֶרֶת:&nbsp; מִפְּנֵי שֶׁהַלֶּחֶם בָּא בִּגְלַל הַתּוֹדָה, וְאֵין הַתּוֹדָה בָּאָה בִּגְלַל הַלֶּחֶם.&nbsp; [יב] הִפְרִישׁ מָעוֹת לְתוֹדָתוֹ, וְנוֹתְרוּ--מֵבִיא בָּהֶן לֶחֶם; הִפְרִישׁ לַלֶּחֶם, וְהוֹתִיר--אֵינוּ מֵבִיא בָּהֶן תּוֹדָה.</p>

<p><b>יב,יא</b>&nbsp;&nbsp;[יג] הָאוֹמֵר הֲרֵי זוֹ תּוֹדָה, וְנִתְעָרְבָה בִּתְמוּרָתָהּ, וּמֵתָה אַחַת מֵהֶן, וְאֵין יָדוּעַ אֵיזוֹ הִיא--הֲרֵי זוֹ הַנִּשְׁאֶרֶת, אֵין לָהּ תַּקָּנָה:&nbsp; שְׁאִם יָבִיא עִמָּהּ לֶחֶם, שֶׁמֶּא הַתְּמוּרָה הִיא; וְאִם הֵבִיאָהּ בְּלֹא לֶחֶם, שֶׁמֶּא הַתּוֹדָה הִיא.&nbsp; לְפִיכָּךְ לֹא תִקָּרֵב זוֹ לְעוֹלָם, אֵלָא תִּרְעֶה עַד שֶׁיִּפֹּל בָּהּ מוּם.</p>

<p><b>יב,יב</b>&nbsp;&nbsp;[יד] תּוֹדָה שֶׁנִּפְרְסָה חַלָּה מֵחַלּוֹתֶיהָ, כֻּלָּן פְּסוּלוֹת; יָצַאת הַחַלָּה, אוֹ נִטְמֵאת--שְׁאָר הַחַלּוֹת כְּשֵׁרוֹת.&nbsp; נִפְרַס לַחְמָהּ, אוֹ נִטְמָא, אוֹ יָצָא--עַד שֶׁלֹּא נִשְׁחֲטָה הַתּוֹדָה, מֵבִיא לֶחֶם אַחֵר וְשׁוֹחֵט; וְאִם אַחַר שֶׁנִּשְׁחֲטָה נִפְרַס אוֹ נִטְמָא אוֹ יָצָא, הַדָּם יִזָּרֵק וְהַבָּשָׂר יֵאָכֵל, וְהַלֶּחֶם כֻּלּוֹ פָּסוּל, וִידֵי נִדְרוֹ לֹא יָצָא.</p>

<p><b>יב,יג</b>&nbsp;&nbsp;נִזְרַק הַדָּם, וְאַחַר כָּךְ נִפְרַס מִקְצַת הַלֶּחֶם, אוֹ נִטְמָא, אוֹ יָצָא--תּוֹרֵם מִן הַשָּׁלֵם עַל הַפָּרוּס, וּמִן הַטָּהוֹר עַל הַטָּמֵא, וּמִמַּה שֶׁבִּפְנִים עַל שֶׁבַּחוּץ.</p>

<p><b>יב,יד</b>&nbsp;&nbsp;[טו] תּוֹדָה שֶׁשְּׁחָטָהּ עַל שְׁמוֹנִים חַלּוֹת, לֹא קָדְשׁוּ אַרְבָּעִים מִתּוֹךְ שְׁמוֹנִים; וְאִם אָמַר יִקְדְּשׁוּ אַרְבָּעִים מִתּוֹךְ שְׁמוֹנִים--מוֹשֵׁךְ אַרְבָּעִים מִן הַשְּׁמוֹנִים, וּמֵרִים מֵהֶם אֶחָד מִכָּל קָרְבָּן, וְהָאַרְבָּעִים הַשְּׁנִיּוֹת, יִפָּדוּ וְיֵצְאוּ לְחֻלִּין.</p>

<p><b>יב,טו</b>&nbsp;&nbsp;[טז] הַשּׁוֹחֵט אֶת הַתּוֹדָה, וְהָיָה לַחְמָהּ חוּץ לְחוֹמַת בֵּית פַּגֵי--לֹא קָדַשׁ הַלֶּחֶם; אֲבָל אִם הָיָה חוּץ לָעֲזָרָה--קָדַשׁ הַלֶּחֶם, אַף עַל פִּי שְׁאֵינוּ לִפְנִים.&nbsp; [יז] שְׁחָטָהּ עַד שֶׁלֹּא קָרְמוּ פְּנֵי הַלֶּחֶם בַּתַּנּוּר, וְאַפִלּוּ קָרְמוּ כֻּלָּן חוּץ מֵאַחַת מֵהֶן--לֹא קָדַשׁ הַלֶּחֶם.&nbsp; [יח] שְׁחָטָהּ, וְנִפְסְלָה בִּשְׁחִיטָתָהּ בְּמַחְשֶׁבֶת זְמָן אוֹ בְּמַחְשֶׁבֶת מָקוֹם--קָדַשׁ הַלֶּחֶם; נִמְצֵאת בַּעֲלַת מוּם, אוֹ טְרֵפָה, אוֹ שֶׁשְּׁחָטָהּ שֶׁלֹּא לִשְׁמָהּ--לֹא קָדַשׁ הַלֶּחֶם.&nbsp; וְכֵן הַדִּין בְּאֵיל נָזִיר, עִם הַלֶּחֶם שֶׁלּוֹ.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יג</h2>

<p><b>יג,א</b>&nbsp;&nbsp;שָׁלוֹשׁ מַחְשָׁבוֹת הֶן, שֶׁפּוֹסְלִין אֶת הַקָּרְבָּנוֹת; וְאֵלּוּ הֶן--מַחְשֶׁבֶת שִׁנּוּי הַשֵּׁם, וּמַחְשֶׁבֶת הַמָּקוֹם, וּמַחְשֶׁבֶת הַזְּמָן.&nbsp; מַחְשֶׁבֶת שִׁנּוּי הַשֵּׁם כֵּיצַד:&nbsp; זֶה הַשּׁוֹחֵט אֶת הַזֶּבַח שֶׁלֹּא לִשְׁמוֹ--כְּגוֹן שֶׁהָיָה עוֹלָה וִיחַשַּׁב שְׁהוּא שְׁלָמִים, אוֹ יִשְׁחֲטֶנּוּ לְשֵׁם עוֹלָה וּשְׁלָמִים, אוֹ לְשֵׁם שְׁלָמִים וּלְשֵׁם עוֹלָה, אוֹ שֶׁשָּׁחַט הַזֶּבַח שֶׁלֹּא לְשֵׁם בְּעָלָיו.&nbsp; זוֹ הִיא מַחְשֶׁבֶת שִׁנּוּי הַשֵּׁם.</p>

<p><b>יג,ב</b>&nbsp;&nbsp;מַחְשֶׁבֶת הַמָּקוֹם כֵּיצַד:&nbsp; כְּגוֹן שֶׁשָּׁחַט אֶת הַזֶּבַח לִשְׁמוֹ עַל מְנַת לִזְרֹק דָּמוֹ, אוֹ לְהַקְטִיר מִמֶּנּוּ דָּבָר הָרָאוּי לְהַקְטָרָה, חוּץ לָעֲזָרָה; אוֹ לֶאֱכֹל מִמֶּנּוּ דָּבָר הָרָאוּי לַאֲכִילָה, חוּץ לִמְקוֹם אֲכִילָתוֹ.&nbsp; זוֹ הִיא מַחְשֶׁבֶת הַמָּקוֹם.&nbsp; וּזְבָחִים שֶׁחִשַּׁב בָּהֶן מַחְשָׁבָה זוֹ, הֶם הַנִּקְרָאִים זְבָחִים שֶׁנִּשְׁחֲטוּ חוּץ לִמְקוֹמָן.</p>

<p><b>יג,ג</b>&nbsp;&nbsp;מַחְשֶׁבֶת הַזְּמָן כֵּיצַד:&nbsp; כְּגוֹן שֶׁשָּׁחַט אֶת הַזֶּבַח לִשְׁמוֹ עַל מְנַת לִזְרֹק דָּמוֹ מֵאַחַר שֶׁתִּשְׁקַע הַחַמָּה, שְׁאֵינוּ זְמָן זְרִיקָתוֹ; אוֹ לְהַקְטִיר מִמֶּנּוּ דָּבָר הָרָאוּי לְהַקְטָרָה לְמָחָר מֵאַחַר שֶׁיַּעֲלֶה עַמּוּד הַשַּׁחַר, שְׁאֵינוּ זְמָן הַקְטָרָתוֹ; אוֹ לֶאֱכֹל מִמֶּנּוּ דָּבָר הָרָאוּי לַאֲכִילָה, לְאַחַר זְמָן הָרָאוּי לַאֲכִילָתוֹ.&nbsp; זוֹ הִיא מַחְשֶׁבֶת הַזְּמָן.&nbsp; וּזְבָחִים שֶׁחִשַּׁב בָּהֶן מַחְשָׁבָה זוֹ--הֶם הַנִּקְרָאִים זְבָחִים שֶׁנִּשְׁחֲטוּ חוּץ לִזְמַנָּן, וְהֶם הַנִּקְרָאִים פִּגּוּל בְּכָל מָקוֹם; וְזֶה הוּא "פִּגּוּל" (ויקרא ז,יח; ויקרא יט,ז) הָאָמוּר בַּתּוֹרָה.</p>

<p><b>יג,ד</b>&nbsp;&nbsp;[ב] מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר בַּתּוֹרָה "וְאִם הֵאָכֹל יֵאָכֵל מִבְּשַׂר-זֶבַח שְׁלָמָיו בַּיּוֹם הַשְּׁלִישִׁי .&nbsp;.&nbsp;." (ויקרא ז,יח)--אֵינוּ מְדַבֵּר אֵלָא בַּמְּחַשֵּׁב בְּשָׁעַת הַקְרָבָה, שֶׁיֹּאכַל מִמֶּנּוּ בַּשְּׁלִישִׁי; וְהוּא הַדִּין לְכָל קָרְבָּן שֶׁחִשַּׁב עָלָיו בְּשָׁעַת מַעֲשָׂיו, שֶׁיֹּאכַל מִמֶּנּוּ לְאַחַר זְמָן הָרָאוּי לַאֲכִילַת אוֹתוֹ קָרְבָּן.</p>

<p><b>יג,ה</b>&nbsp;&nbsp;וְכֵן אִם חִשַּׁב לְהַקְטִיר מִמֶּנּוּ בַּמִּזְבֵּחַ דָּבָר הָרָאוּי לְהַקְטָרָה, לְאַחַר זְמָן הָרָאוּי לְהַקְטָרָה; כָּךְ לָמְדוּ מִפִּי הַשְּׁמוּעָה, אֶחָד אֲכִילַת אָדָם וְאֶחָד אֲכִילַת מִזְבֵּחַ--אִם חִשַּׁב עֲלֵיהֶן לְאַחַר זְמַנָּן, הֲרֵי הַקָּרְבָּן פִּגּוּל.</p>

<p><b>יג,ו</b>&nbsp;&nbsp;[ג] אֲבָל קָרְבָּן שֶׁלֹּא נִפְסְדָה מַחְשַׁבְתּוֹ בּוֹ, אֵלָא נִזְרַק דָּמוֹ עַל הַמִּזְבֵּחַ כְּהִלְכָּתוֹ, וְנִשְׁאַר מִמֶּנּוּ לְאַחַר זְמָן אֲכִילָתוֹ--אוֹתוֹ הַנִּשְׁאָר נִקְרָא נוֹתָר, וְאָסוּר לְאָכְלוֹ; וְהַקָּרְבָּן כְּבָר נִרְצָה, וְכִפַּר:&nbsp; הֲרֵי הוּא אוֹמֵר בַּדָּם "וַאֲנִי נְתַתִּיו לָכֶם עַל-הַמִּזְבֵּחַ, לְכַפֵּר" (ויקרא יז,יא)--כֵּיוָן שֶׁהִגִּיעַ דָּם לַמִּזְבֵּחַ כְּהִלְכָּתוֹ, נִתְכַּפְּרוּ הַבְּעָלִים וְנִרְצָה הַקָּרְבָּן.&nbsp; לְפִיכָּךְ לְעוֹלָם אֵין מִתְפַּגֵּל, אֵלָא דָּבָר שֶׁיֵּשׁ לוֹ מִתִּירִין, בֵּין לָאָדָם בֵּין לַמִּזְבֵּחַ, כְּמוֹ שֶׁיִּתְבָּאַר.</p>

<p><b>יג,ז</b>&nbsp;&nbsp;אֶחָד זֶבַח שֶׁחִשַּׁב בּוֹ אַחַת מִשָּׁלוֹשׁ מַחְשָׁבוֹת אֵלּוּ בְּשָׁעַת שְׁחִיטָה, אוֹ שֶׁחִשַּׁב בְּשָׁעַת קַבָּלַת הַדָּם, אוֹ בְּשָׁעַת הוֹלָכָתוֹ לַמִּזְבֵּחַ, אוֹ בְּעֵת זְרִיקָתוֹ עַל הַמִּזְבֵּחַ.&nbsp; [ד] נִמְצֵאתָ לָמֵד שֶׁבְּאַרְבַּע עֲבוֹדוֹת הַזֶּבַח, נִפְסַל בְּמַחְשָׁבָה--בַּשְּׁחִיטָה, וּבַקַּבָּלָה, וּבְהוֹלָכַת הַדָּם, וּבִזְרִיקָתוֹ עַל הַמִּזְבֵּחַ.&nbsp; [ה] וְהָעוֹף, בִּשְׁנֵי דְּבָרִים--בַּמְּלִיקָה, וּבְמִצּוּי הַדָּם.&nbsp; [ו] וְהַמְּנָחוֹת הַנִּקְמָצוֹת, בְּאַרְבָּעָה--בַּקְּמִיצָה, וּבִנְתִינַת הַקֹּמֶץ בִּכְלִי שָׁרֵת, וּבְהוֹלָכַת הַקֹּמֶץ לַמִּזְבֵּחַ, וּבִזְרִיקָתוֹ עַל הָאֵשׁ.</p>

<p><b>יג,ח</b>&nbsp;&nbsp;[ז] אֲבָל אִם חִשַּׁב בִּדְבָרִים אֲחֵרִים חוּץ מֵאֵלּוּ, כְּגוֹן שֶׁחִשַּׁב בְּשָׁעַת הֶפְשֵׁט, אוֹ בְּשָׁעַת נִתּוּחַ, אוֹ בְּשָׁעַת הוֹלָכַת אֵמוּרִין לַמִּזְבֵּחַ, אוֹ בְּשָׁעַת בְּלִילַת הַמִּנְחָה, אוֹ בְּשָׁעַת הַגָּשָׁתָהּ, וְכַיּוֹצֶא בִּדְבָרִים אֵלּוּ--אֵין אוֹתָהּ הַמַּחְשָׁבָה מוֹעֶלֶת כְּלוּם, בֵּין שֶׁהָיְתָה מַחְשֶׁבֶת שִׁנּוּי הַשֵּׁם, בֵּין מַחְשֶׁבֶת הַמָּקוֹם, בֵּין מַחְשֶׁבֶת הַזְּמָן.</p>

<p><b>יג,ט</b>&nbsp;&nbsp;[ח] וְכֵן הַמְּחַשֵּׁב בְּאַחַת מֵאַרְבַּע עֲבוֹדוֹת אֵלּוּ אוֹ בְּכֻלָּן, מַחְשָׁבָה אַחֶרֶת חוּץ מִשָּׁלוֹשׁ מַחְשָׁבוֹת אֵלּוּ--אֵין אוֹתָהּ הַמַּחְשָׁבָה מַפְסֶדֶת כְּלוּם.&nbsp; כֵּיצַד:&nbsp; הַמְּחַשֵּׁב בְּשָׁעַת שְׁחִיטָה וְקַבָּלָה וְהוֹלָכָה וּזְרִיקָה, לְהַנִּיחַ דַּם הַזֶּבַח אוֹ אֵמוּרָיו לְמָחָר, אוֹ לְהוֹצִיאָן חוּץ לָעֲזָרָה, אוֹ שֶׁחִשַּׁב לִזְרֹק הַדָּם עַל הַכֶּבֶשׁ שֶׁלֹּא כְּנֶגֶד הַיְּסוֹד, אוֹ לִתֵּן אֶת הַנִּתָּנִין לְמַטָּן לְמַעֲלָן, וְאֶת הַנִּתָּנִין לְמַעֲלָן לְמַטָּן, אוֹ לִתֵּן דָּמִים הַנִּתָּנִין בְּמִזְבֵּחַ הַחִיצוֹן בְּמִזְבֵּחַ הַפְּנִימִי, אוֹ אֶת הַנִּתָּנִין בַּפְּנִימִי בַּחִיצוֹן, אוֹ לְהַכְנִיס דַּם הַחַטָּאת לִפְנִים, אוֹ שֶׁחִשַּׁב שֶׁיֹּאכְלוּ הַזֶּבַח טְמֵאִים אוֹ שְׁאָר הַפְּסוּלִין לַאֲכִילָה, אוֹ שֶׁיַּקְרִיבוּהוּ טְמֵאִים אוֹ שְׁאָר הַפְּסוּלִין לָעֲבוֹדָה, אוֹ לְעָרַב דַּם הַזֶּבַח בְּדַם הַפְּסוּלִין, אוֹ שֶׁחִשַּׁב לִשְׁבֹּר עַצְמוֹת הַפֶּסַח וְלֶאֱכֹל מִמֶּנּוּ נָא, אוֹ שֶׁחִשַּׁב לִשְׂרֹף חַטָּאוֹת הַנִּשְׂרָפוֹת חוּץ לִזְמַנָּן, אוֹ חוּץ לִמְקוֹמָן--בְּכָל אֵלּוּ הַמַּחְשָׁבוֹת וְכַיּוֹצֶא בָּהֶן, הַזֶּבַח כָּשֵׁר.</p>

<p><b>יג,י</b>&nbsp;&nbsp;וְכֵן אִם חִשַּׁב בְּשָׁעַת קְמִיצַת הַמִּנְחָה, וּבְשָׁעַת נְתִינָתוֹ לִכְלִי, וּבְשָׁעַת הוֹלָכָתוֹ, וּבְשָׁעַת זְרִיקָתוֹ עַל הָאֵשׁ, לְהַנִּיחַ קֻמְצָהּ אוֹ לְבוֹנָתָהּ לְמָחָר, אוֹ לְהוֹצִיאוֹ לַחוּץ--הֲרֵי זוֹ כְּשֵׁרָה.</p>

<p><b>יג,יא</b>&nbsp;&nbsp;[ט] כְּבָר בֵּאַרְנוּ שֶׁהוֹלָכָה שֶׁלֹּא בָּרֶגֶל, אֵינָהּ הוֹלָכָה; לְפִיכָּךְ אֵין הַמַּחְשָׁבָה פּוֹסֶלֶת בָּהּ.&nbsp; וְהַמְּהַלֵּךְ בִּמְקוֹם שְׁאֵינוּ צָרִיךְ--הֲרֵי זוֹ הוֹלָכָה, וְהַמַּחְשָׁבָה פּוֹסֶלֶת בָּהּ.</p>

<p><b>יג,יב</b>&nbsp;&nbsp;כֵּיצַד:&nbsp; קִבַּל הַדָּם וְהוּא עוֹמֵד בִּמְקוֹמוֹ, וּפָשַׁט יָדוֹ בּוֹ לְזָרְקוֹ עַל הַמִּזְבֵּחַ, וְחִשַּׁב בְּעֵת שֶׁפָּשַׁט יָדוֹ בַּדָּם--אֵין הַמַּחְשָׁבָה פּוֹסֶלֶת; אֲבָל אִם קִבַּל הַדָּם בִּפְנִים, וְלֹא הִלַּךְ בּוֹ לְגַבֵּי הַמִּזְבֵּחַ אֵלָא הִלַּךְ בּוֹ לְהוֹצִיאוֹ לַחוּץ, וְחִשַּׁב בְּשָׁעַת הִלּוּכוֹ לַחוּץ בְּמַחְשֶׁבֶת הַזְּמָן וְכַיּוֹצֶא בָּהּ--הֲרֵי זוֹ פּוֹסֶלֶת.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יד</h2>

<p><b>יד,א</b>&nbsp;&nbsp;אֵין הַמַּחְשָׁבָה הוֹלֶכֶת, אֵלָא אַחַר הָעוֹבֵד; אֲבָל מַחְשֶׁבֶת בַּעַל הַקָּרְבָּן, אֵינָהּ מוֹעֶלֶת כְּלוּם:&nbsp; שֶׁאַפִלּוּ שָׁמַעְנוּ הַבְּעָלִים שֶׁפִּגְּלוּ, וְהָיְתָה מַחְשֶׁבֶת הָעוֹבֵד נְכוֹנָה--הֲרֵי זֶה כָּשֵׁר.&nbsp; [ב] וְאֵין הַמַּחְשָׁבָה מוֹעֶלֶת, אֵלָא מִמִּי שְׁהוּא רָאוּי לָעֲבוֹדָה, וּבְדָבָר הָרָאוּי לָעֲבוֹדָה, וּבְמָקוֹם הָרָאוּי לָעֲבוֹדָה.</p>

<p><b>יד,ב</b>&nbsp;&nbsp;מִמִּי שְׁהוּא רָאוּי לָעֲבוֹדָה כֵּיצַד:&nbsp; אֶחָד מִכָּל הַפְּסוּלִין לָעֲבוֹדָה שֶׁקִּבַּל הַדָּם, אוֹ הוֹלִיךְ, אוֹ זָרַק, וְחִשַּׁב בְּשָׁעַת הָעֲבוֹדָה מַחְשֶׁבֶת מָקוֹם אוֹ מַחְשֶׁבֶת הַזְּמָן--לֹא פָסַל בְּמַחְשַׁבְתּוֹ, לְפִי שְׁאֵינוּ רָאוּי לָעֲבוֹדָה.&nbsp; וְאוֹתוֹ הַדָּם שֶׁקִּבַּל אוֹ שֶׁזָּרַק מִקְצָתוֹ, יִשָּׁפֵךְ לָאַמָּה; וְאִם נִשְׁאַר דַּם הַנֶּפֶשׁ, יַחְזֹר הָרָאוּי לָעֲבוֹדָה וִיקַבַּל בְּמַחְשָׁבָה נְכוֹנָה.&nbsp; אֲבָל אִם חִשַּׁב הַפָּסוּל בְּשָׁעַת שְׁחִיטָה, פָּסַל בְּמַחְשַׁבְתּוֹ--שֶׁהַשְּׁחִיטָה כְּשֵׁרָה בַּפְּסוּלִין, כְּמוֹ שֶׁבֵּאַרְנוּ.</p>

<p><b>יד,ג</b>&nbsp;&nbsp;יֵשׁ קָרְבָּנוֹת שְׁאִם נַעֲשׂוּ שֶׁלֹּא לִשְׁמָן, כְּשֵׁרִים כְּמוֹ שֶׁיִּתְבָּאַר; לְפִיכָּךְ אִם קִבַּל הַדָּם בָּהֶן זֶה שְׁאֵינוּ רָאוּי לָעֲבוֹדָה, אוֹ הוֹלִיכוֹ, אוֹ זְרָקוֹ--פָּסַל הַזֶּבַח כְּאִלּוּ עָשָׂהוּ לִשְׁמוֹ, שְׁהוּא פָּסוּל.&nbsp; וְאַף עַל פִּי שֶׁיֵּשׁ דַּם הַנֶּפֶשׁ, וְחָזַר הַכָּשֵׁר וְקִבַּל וְזָרַק--כְּבָר נִפְסַל הַזֶּבַח:&nbsp; וְלֹא מִפְּנֵי מַחְשֶׁבֶת שִׁנּוּי הַשֵּׁם פָּסַל אוֹתָם, אֵלָא מִפְּנֵי שְׁהוּא פָּסוּל לָעֲבוֹדָה כְּמוֹ שֶׁבֵּאַרְנוּ.</p>

<p><b>יד,ד</b>&nbsp;&nbsp;[ג] בְּדָבָר הָרָאוּי לָעֲבוֹדָה כֵּיצַד:&nbsp; מִנְחַת הָעֹמֶר שֶׁקְּמָצָהּ שֶׁלֹּא לִשְׁמָהּ--הֲרֵי זוֹ כְּמִי שֶׁנַּעֲשָׂת לִשְׁמָהּ, וּשְׁיָרֶיהָ נֶאֱכָלִין, מִפְּנֵי שְׁהִיא מִן הַשְּׂעוֹרִים, וְאֵין הַשְּׂעוֹרִים דָּבָר הָרָאוּי לִשְׁאָר קָרְבָּנוֹת.&nbsp; וְכֵן הַמְּחַשֵּׁב בְּמִנְחַת קְנָאוֹת וְהַלְּבוֹנָה עָלֶיהָ, קֹדֶם שֶׁיְּלַקַּט הַלְּבוֹנָה--אֵין מַחְשַׁבְתּוֹ מוֹעֶלֶת, שֶׁהֲרֵי אֵינָהּ דָּבָר הָרָאוּי לָעֲבוֹדָה.&nbsp; וְכֵן כָּל כַּיּוֹצֶא בְּזֶה.</p>

<p><b>יד,ה</b>&nbsp;&nbsp;[ד] בְּמָקוֹם הָרָאוּי לָעֲבוֹדָה כֵּיצַד:&nbsp; מִזְבֵּחַ שֶׁנִּפְגַם, וְחִשַּׁב מַחְשֶׁבֶת זְמָן אוֹ מַחְשֶׁבֶת מָקוֹם--לֹא פָסַל הַזֶּבַח בְּמַחְשָׁבָה זוֹ, שֶׁהֲרֵי אֵין הַמָּקוֹם עַתָּה רָאוּי לָעֲבוֹדָה.&nbsp; קָמַץ אֶת הַמִּנְחָה בַּחוּץ, וְחִשַּׁב בְּשָׁעַת קְמִיצָה מַחְשֶׁבֶת זְמָן אוֹ מַחְשֶׁבֶת מָקוֹם--אֵין מַחְשָׁבָה זוֹ כְּלוּם.</p>

<p><b>יד,ו</b>&nbsp;&nbsp;[ה] אֵלּוּ דְּבָרִים שְׁאֵינָן רְאוּיִין לַאֲכִילָה מִן הַקָּרְבָּנוֹת, וּרְאוּיִין לְהַקְטָרָה--הַדָּם, וְהָאֵמוּרִין, וּבְשַׂר הָעוֹלָה, וְהַקֹּמֶץ וְהַלְּבוֹנָה מִן הַמְּנָחוֹת הַנִּקְמָצוֹת.&nbsp; [ו] וְאֵלּוּ רְאוּיִין לַאֲכִילָה, וְאֵינָן רְאוּיִין לְהַקְטָרָה--הַבָּשָׂר הַנֶּאֱכָל מִכָּל הַזְּבָחִים, בֵּין הַנֶּאֱכָל לַכּוֹהֲנִים בֵּין הַנֶּאֱכָל לְכָל אָדָם, וּשְׁיַרֵי הַמְּנָחוֹת, וּשְׁתֵּי הַלֶּחֶם, וְלֶחֶם הַפָּנִים.</p>

<p><b>יד,ז</b>&nbsp;&nbsp;וְאֵלּוּ דְּבָרִים שְׁאֵינָן רְאוּיִין לֹא לַאֲכִילָה, וְלֹא לְהַקְטָרָה--בְּשַׂר חַטָּאוֹת הַנִּשְׂרָפוֹת, וְהָעוֹר שֶׁלִּבְהֵמָה כֻּלּוֹ, חוּץ מֵעוֹר הָאַלְיָה שְׁהוּא רָאוּי לַאֲכִילָה.&nbsp; אֲבָל הַמּוּרָא, וְהוּא הַקְּרוֹם הַדַּק הַדָּבֵק בָּעוֹר הַמַּבְדִּיל בֵּין הָעוֹר וְהַבָּשָׂר--אֵינוּ רָאוּי לַאֲכִילָה; וְכֵן הָעֲצָמוֹת, וְהַגִּידִים, וְהַקְּרָנַיִם, וְהַטְּלַפַּיִם, וְהַנּוֹצָה שֶׁלְּעוֹף, וְהַצִּפָּרְנַיִם, וְהַחַרְטוֹם שֶׁלּוֹ, וְרָאשֵׁי אֲגַפַּיִם, וְרֹאשׁ הַזָּנָב--אַפִלּוּ מְקוֹמוֹת הָרַכִּים מִכָּל אֵלּוּ הַדְּבוּקִים בַּבָּשָׂר, שֶׁאִלּוּ יֵחָתְכוּ מִן הַחַי יְבַצְבַּץ הַדָּם וְיֵצֵא, הוֹאִיל וְאֵינָן חֲשׁוּבִין, נִקְרָאִים דָּבָר שְׁאֵינוּ רָאוּי לַאֲכִילָה לְעִנְיַן הַקָּרְבָּנוֹת.</p>

<p><b>יד,ח</b>&nbsp;&nbsp;וְכֵן הַמָּרָק, וְהַתְּבָלִין, וְהַשְּׁלִיל, וְהַשִּׁלְיָה, וּבֵיצֵי הָעוֹף, וְהַבָּשָׂר שֶׁפְּלָטַתּוּ הַסַּכִּין בְּשָׁעַת הֶפְשֵׁט וְיִשָּׁאֵר מֻדְבָּק בָּעוֹר, וְהוּא הַנִּקְרָא אֲלַל--כָּל אֵלּוּ אֵינָן חֲשׁוּבִין לְעִנְיַן מַחְשֶׁבֶת הַקָּרְבָּנוֹת, וַהֲרֵי הֶן כְּדָבָר שְׁאֵינוּ רָאוּי לַאֲכִילָה.&nbsp; [ח] וּמְחַשְּׁבִין עַל דָּבָר הָעוֹמֵד לְאִבּוּד, וְעַל דָּבָר הָעוֹמֵד לִשְׂרֵפָה.</p>

<p><b>יד,ט</b>&nbsp;&nbsp;הַמְּחַשֵּׁב בְּאַחַת מֵאוֹתָן אַרְבַּע הָעֲבוֹדוֹת אוֹ בְּכֻלָּן, לֶאֱכֹל דָּבָר שְׁאֵין דַּרְכּוֹ לַאֲכִילָה אוֹ לְהַקְטִיר דָּבָר שְׁאֵין דַּרְכּוֹ לְהַקְטָרָה, בֵּין בְּמַחְשֶׁבֶת הַמָּקוֹם, בֵּין בְּמַחְשֶׁבֶת הַזְּמָן--הַזֶּבַח כָּשֵׁר.&nbsp; כֵּיצַד:&nbsp; חִשַּׁב לִשְׁתּוֹת מִדַּם הַזֶּבַח, אוֹ לֶאֱכֹל מֵאֵמוּרָיו, אוֹ לֶאֱכֹל מִן הַקֹּמֶץ וּמִן הַלְּבוֹנָה, בַּחוּץ אוֹ לְמָחָר, אוֹ שֶׁחִשַּׁב לְהַקְטִיר מִבְּשַׂר הַזֶּבַח, אוֹ מִשְּׁיַרֵי הַמִּנְחָה, בַּחוּץ אוֹ לְמָחָר--הֲרֵי הַזֶּבַח כָּשֵׁר.</p>

<p><b>יד,י</b>&nbsp;&nbsp;וְכֵן אִם חִשַּׁב לֶאֱכֹל אוֹ לְהַקְטִיר מִן הָעוֹר, אוֹ מִן הָעֲצָמוֹת, וְהַגִּידִים, וְהַמָּרָק, אוֹ הָאֲלַל, וְכַיּוֹצֶא בָּהֶן--בֵּין מַחְשֶׁבֶת זְמָן, בֵּין מַחְשֶׁבֶת מָקוֹם--הַזֶּבַח כָּשֵׁר; וְכֵן אִם חִשַּׁב לֶאֱכֹל מִפָּרִים וּשְׂעִירִים הַנִּשְׂרָפִין, בַּחוּץ אוֹ לְמָחָר--הֲרֵי הֶן כְּשֵׁרִים.&nbsp; וְכֵן כָּל כַּיּוֹצֶא בְּזֶה.</p>

<p><b>יד,יא</b>&nbsp;&nbsp;[ט] חִשַּׁב שֶׁיֹּאכְלוּ הַטְּמֵאִים אוֹ הַפְּסוּלִין, מִדָּבָר הָרָאוּי לַאֲכִילָה, אוֹ שֶׁיַּקְטִירוּ הַטְּמֵאִים אוֹ הַפְּסוּלִין, דָּבָר הָרָאוּי לְהַקְטָרָה--חוּץ לִזְמָן אֲכִילָה וְהַקְטָרָה--הַזֶּבַח פִּגּוּל, כְּמוֹ שֶׁבֵּאַרְנוּ; וְחוּץ לִמְקוֹם אֲכִילָה וְהַקְטָרָה--הֲרֵי זֶה פָּסוּל, וְאֵינוּ פִּגּוּל.</p>

<p><b>יד,יב</b>&nbsp;&nbsp;[י] אֵין אֲכִילָה פְּחוּתָה מִכַּזַּיִת, וְלֹא הַקְטָרָה פְּחוּתָה מִכַּזַּיִת; לְפִיכָּךְ הַמְּחַשֵּׁב לֶאֱכֹל מִדָּבָר הָרָאוּי לַאֲכִילָה פָּחוּת מִכַּזַּיִת, אוֹ שֶׁחִשַּׁב לְהַקְטִיר מִדָּבָר הָרָאוּי לְהַקְטָרָה פָּחוּת מִכַּזַּיִת, בֵּין בְּמַחְשֶׁבֶת זְמָן, בֵּין בְּמַחְשֶׁבֶת מָקוֹם--הַזֶּבַח כָּשֵׁר.</p>

<p><b>יד,יג</b>&nbsp;&nbsp;חִשַּׁב לֶאֱכֹל כַּחֲצִי זַיִת בַּחוּץ, וּלְהַקְטִיר חֲצִי זַיִת בַּחוּץ, אוֹ שֶׁחִשַּׁב לֶאֱכֹל כַּחֲצִי זַיִת אַחַר זְמָן אֲכִילָה, וּלְהַקְטִיר כַּחֲצִי זַיִת אַחַר זְמָן הַקְטָרָה--הַזֶּבַח כָּשֵׁר, שְׁאֵין אֲכִילָה וְהַקְטָרָה מִצְטָרְפִין.&nbsp; וְאִם הוֹצִיאוֹ בִּלְשׁוֹן אֲכִילָה, וְאָמַר שֶׁיֹּאכַל כַּחֲצִי זַיִת וְתֹאכַל הָאֵשׁ חֲצִי זַיִת--הֲרֵי אֵלּוּ מִצְטָרְפִין:&nbsp; לְשׁוֹן אֲכִילָה אֶחָד הוּא.</p>

<p><b>יד,יד</b>&nbsp;&nbsp;חִשַּׁב לֶאֱכֹל אוֹ לְהַקְטִיר כַּחֲצִי זַיִת, וְחָזַר וְחִשַּׁב עַל חֲצִי זַיִת אַחֵר בְּאוֹתָהּ הַמַּחְשָׁבָה--הֲרֵי אֵלּוּ מִצְטָרְפִין.&nbsp; חִשַּׁב לֶאֱכֹל כַּחֲצִי זַיִת, וְשֶׁתֹּאכַל בְּהֵמָה אוֹ חַיָּה כַּחֲצִי זַיִת, בֵּין בְּמַחְשֶׁבֶת מָקוֹם, בֵּין בְּמַחְשֶׁבֶת זְמָן--הֲרֵי אֵלּוּ מִצְטָרְפִין:&nbsp; שֶׁשֵּׁם אֲכִילָה אֶחָד הוּא.</p>

<p><b>יד,טו</b>&nbsp;&nbsp;חִשַּׁב עַל כַּזַּיִת שֶׁיֹּאכְלוּהוּ שְׁנַיִם, הֲרֵי אֵלּוּ מִצְטָרְפִין; חִשַּׁב לֶאֱכֹל כַּזַּיִת בְּיָתֵר מִכְּדֵי אֲכִילַת פְּרָס, הֲרֵי זֶה מִצְטָרֵף.&nbsp; חִשַּׁב בְּשָׁעַת זְבִיחָה לֶאֱכֹל כַּחֲצִי זַיִת, וּבְשָׁעַת זְרִיקָה לֶאֱכֹל כַּחֲצִי זַיִת--הֲרֵי אֵלּוּ מִצְטָרְפִין, בֵּין בְּמַחְשֶׁבֶת הַמָּקוֹם בֵּין בְּמַחְשֶׁבֶת הַזְּמָן.&nbsp; וְכֵן אִם חִשַּׁב עַל כַּזַּיִת בְּשָׁעַת קַבָּלָה, וְעַל כַּזַּיִת בְּשָׁעַת הוֹלָכָה:&nbsp; שֶׁאַרְבַּע הָעֲבוֹדוֹת מִצְטָרְפוֹת, וַהֲרֵי הֶן כַּעֲבוֹדָה אַחַת.</p>

<p><b>יד,טז</b>&nbsp;&nbsp;חִשַּׁב לְהַקְטִיר כַּחֲצִי זַיִת מִן הַקֹּמֶץ, וְכַחֲצִי זַיִת מִן הַלְּבוֹנָה--הֲרֵי אֵלּוּ מִצְטָרְפִין:&nbsp; שֶׁהַלְּבוֹנָה עִם הַקֹּמֶץ לַמִּנְחָה, כָּאֵמוּרִין לַזֶּבַח.&nbsp; לְפִיכָּךְ אִם חִשַּׁב לְהַקְטִיר כַּזַּיִת מִן הַלְּבוֹנָה חוּץ לִזְמַנּוֹ, הֲרֵי זֶה פִּגּוּל כְּמוֹ שֶׁיִּתְבָּאַר.</p>

<p><b>יד,יז</b>&nbsp;&nbsp;אֶחָד הַמְּחַשֵּׁב לִזְרֹק דַּם הַזֶּבַח כֻּלּוֹ בַּחוּץ אוֹ לְמָחָר, אוֹ שֶׁחִשַּׁב לִזְרֹק מִקְצַת דָּמוֹ בַּחוּץ אוֹ לְמָחָר--כֵּיוָן שֶׁחִשַּׁב עַל כְּדֵי הַזָּיָה מִן הַדָּם, פָּסַל.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק טו</h2>

<p><b>טו,א</b>&nbsp;&nbsp;כָּל הַזְּבָחִים שֶׁנִּשְׁחֲטוּ בְּמַחְשֶׁבֶת שִׁנּוּי הַשֵּׁם, בֵּין בְּקָרְבָּנוֹת יָחִיד בֵּין בְּקָרְבְּנוֹת צִבּוּר--כְּשֵׁרִים, אֵלָא שֶׁלֹּא עָלוּ לַבְּעָלִים לְשֵׁם חוֹבָה:&nbsp; חוּץ מִן הַחַטָּאת וְהַפֶּסַח--שְׁאִם נַעֲשׂוּ בְּמַחְשֶׁבֶת שִׁנּוּי הַשֵּׁם, פְּסוּלִין.&nbsp; וְאֶחָד הַמְּשַׁנֶּה שֵׁם הַזֶּבַח בְּשָׁעַת שְׁחִיטָה, אוֹ בְּשָׁעַת קַבָּלָה, אוֹ בְּשָׁעַת הוֹלָכָה, אוֹ בַּזְּרִיקָה, כְּמוֹ שֶׁבֵּאַרְנוּ.</p>

<p><b>טו,ב</b>&nbsp;&nbsp;כֵּיצַד לֹא עָלוּ לַבְּעָלִים לְשֵׁם חוֹבָה:&nbsp; כְּגוֹן שֶׁשָּׁחַט עוֹלָה לְשֵׁם שְׁלָמִים, לֹא עָלָת לַבְּעָלִים--לֹא מִשּׁוֹם עוֹלָה שְׁהֶם חַיָּבִין בָּהּ וְלֹא מִשּׁוֹם שְׁלָמִים, אֵלָא חַיָּבִין לְהָבִיא זֶבַח אַחֵר.&nbsp; וְכֵן אִם שָׁחַט עוֹלַת רְאוּבֵן לְשֵׁם שִׁמְעוֹן--לֹא עָלָת לֹא לִרְאוּבֵן, וְלֹא לְשִׁמְעוֹן.</p>

<p><b>טו,ג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁעָקַר שֵׁם הַזֶּבַח בְּזָדוֹן; אֲבָל אִם טָעָה וְדִמָּה שֶׁזּוֹ הָעוֹלָה שְׁלָמִים הִיא, וְעָשָׂה כָּל עֲבוֹדוֹתֶיהָ לְשֵׁם שְׁלָמִים--עָלָת לַבְּעָלִים לְשֵׁם חוֹבָה.&nbsp; וְכֵן הַחַטָּאת וְהַפֶּסַח שֶׁעָשָׂה אוֹתָן בְּמַחְשֶׁבֶת שִׁנּוּי הַשֵּׁם בִּטְעוּת, כְּשֵׁרִים--שֶׁעֲקִירָה בִּטְעוּת, אֵינָהּ עֲקִירָה.</p>

<p><b>טו,ד</b>&nbsp;&nbsp;וְכֵן עוֹלַת הָעוֹף שֶׁמְּלָקָהּ אוֹ שֶׁמִּצָּה דָּמָהּ בְּמַחְשֶׁבֶת שִׁנּוּי הַשֵּׁם--כְּשֵׁרָה, וְלֹא עָלָת לַבְּעָלִים; וְחַטַּאת הָעוֹף, פְּסוּלָה.&nbsp; [ב] וְכֵן כָּל הַמְּנָחוֹת שֶׁנַּעֲשׂוּ בְּמַחְשֶׁבֶת שִׁנּוּי הַשֵּׁם--כְּשֵׁרוֹת, וְלֹא עָלוּ לַבְּעָלִים:&nbsp; חוּץ מִמִּנְחַת חוֹטֶא וּמִנְחַת קְנָאוֹת--שְׁאִם חִשַּׁב בְּאַחַת מֵאַרְבַּע עֲבוֹדוֹת שֶׁלָּהֶן מַחְשֶׁבֶת שִׁנּוּי הַשֵּׁם, פְּסוּלוֹת.</p>

<p><b>טו,ה</b>&nbsp;&nbsp;שִׁנּוּי הַשֵּׁם בַּמִּנְחָה כֵּיצַד--כְּגוֹן שֶׁקָּמַץ מִנְחַת נְדָבָה לְשֵׁם מִנְחַת חוֹטֶא, אוֹ מַרְחֶשֶׁת לְשֵׁם מַחֲבַת, אוֹ מַחֲבַת לְשֵׁם מַרְחֶשֶׁת, וְכֵן כָּל כַּיּוֹצֶא בְּזֶה.</p>

<p><b>טו,ו</b>&nbsp;&nbsp;[ג] אָסוּר לְחַשַּׁב בַּקֳּדָשִׁים מַחְשָׁבָה שְׁאֵינָהּ נְכוֹנָה, כְּמוֹ שֶׁיִּתְבָּאַר; לְפִיכָּךְ זֶבַח שֶׁשְּׁחָטוֹ שֶׁלֹּא לִשְׁמוֹ, אוֹ מִנְחָה שֶׁקְּמָצָהּ שֶׁלֹּא לִשְׁמָהּ, בֵּין בְּזָדוֹן, בֵּין בִּשְׁגָגָה--חַיָּב לְהַשְׁלִים שְׁאָר עֲבוֹדוֹת לִשְׁמָן:&nbsp; אַפִלּוּ שָׁחַט וְקִבַּל וְהוֹלִיךְ בְּמַחְשֶׁבֶת שִׁנּוּי הַשֵּׁם, חַיָּב לִזְרֹק בְּמַחְשָׁבָה נְכוֹנָה.</p>

<p><b>טו,ז</b>&nbsp;&nbsp;וּמִפְּנֵי מַה נִשְׁתַּנָּה דִּין הַחַטָּאת וְהַפֶּסַח מִכָּל הַזְּבָחִים, וְדִין מִנְחַת חוֹטֶא וּמִנְחַת הַקְּנָאוֹת מִכָּל הַמְּנָחוֹת--מִפְּנֵי שֶׁעִיַּן עֲלֵיהֶם הַכָּתוּב:&nbsp; הֲרֵי הוּא אוֹמֵר בַּחַטָּאת "וְשָׁחַט אֹתָהּ, לְחַטָּאת" (ויקרא ד,לג), שֶׁתִּהְיֶה שְׁחִיטָה לְשֵׁם חַטָּאת; וְכֵן שְׁאָר עֲבוֹדוֹתֶיהָ לִשְׁמָהּ.&nbsp; וְנֶאֱמָר "עַל-חַטָּאתוֹ" (ויקרא ד,כח; ויקרא ד,לה), שֶׁתֵּעָשֶׂה לְשֵׁם אוֹתוֹ הַחֵטְא.&nbsp; וְנֶאֱמָר "וְכִפֶּר עָלָיו" (ויקרא ד,לה), שֶׁתִּהְיֶה לְשֵׁם בְּעָלֶיהָ.</p>

<p><b>טו,ח</b>&nbsp;&nbsp;וְנֶאֱמָר בַּפֶּסַח "וְעָשִׂיתָ פֶּסַח, לַה'" (דברים טז,א), שֶׁתִּהְיֶה כָּל עֲשִׂיָּתוֹ לְשֵׁם פֶּסַח, וְנֶאֱמָר "וַאֲמַרְתֶּם זֶבַח-פֶּסַח הוּא לַה'" (שמות יב,כז), שֶׁתִּהְיֶה זְבִיחָתוֹ לְשֵׁם פֶּסַח; הַא אִם שִׁנָּה שְׁמוֹ, אוֹ שֵׁם בְּעָלָיו--פָּסוּל.&nbsp; וּבְמִנְחַת חוֹטֶא הוּא אוֹמֵר "כִּי חַטָּאת, הִיא" (ויקרא ה,יא), וּבְמִנְחַת סוֹטָה נֶאֱמָר "כִּי-מִנְחַת קְנָאֹת הִיא" (ראה במדבר ה,טו; במדבר ה,יח)--שֶׁיִּהְיוּ כָּל מַעֲשֵׂיהֶן לִשְׁמָן.</p>

<p><b>טו,ט</b>&nbsp;&nbsp;[ד] חַטָּאת שֶׁשְּׁחָטָהּ לְשֵׁם זֶבַח אַחֵר--כְּגוֹן שֶׁשְּׁחָטָהּ לְשֵׁם עוֹלָה, אוֹ לְשֵׁם אָשָׁם, אוֹ לְשֵׁם שְׁלָמִים--פְּסוּלָה, כְּמוֹ שֶׁבֵּאַרְנוּ; אֲבָל אִם שְׁחָטָהּ לְשֵׁם חֻלִּין--הֲרֵי זוֹ כְּשֵׁרָה, וְלֹא עָלָת לַבְּעָלִים:&nbsp; [ה] מִפִּי הַשְּׁמוּעָה לָמְדוּ שֶׁהַקֳּדָשִׁים מְחַלְּלִין קֳדָשִׁים, וְאֵין הַחֻלִּין מְחַלְּלִין קֳדָשִׁים.</p>

<p><b>טו,י</b>&nbsp;&nbsp;[ו] שְׁחָטָהּ לְשֵׁם חֵטְא אַחֵר--כְּגוֹן שֶׁבָּאָה עַל אֲכִילַת חֵלֶב, וּשְׁחָטָהּ עַל אֲכִילַת דָּם--פְּסוּלָה.&nbsp; [ז] שְׁחָטָהּ לְשֵׁם אָדָם אַחֵר שְׁהוּא מְחֻיָּב חַטָּאת, אַפִלּוּ חַטָּאת שְׁאֵינָהּ קְבוּעָה--הֲרֵי זוֹ פְּסוּלָה.&nbsp; [ח] אֲבָל אִם שְׁחָטָהּ לְשֵׁם אַחֵר שְׁהוּא מְחֻיָּב עוֹלָה--הֲרֵי זוֹ כְּשֵׁרָה, וְלֹא עָלָת לַבְּעָלִים:&nbsp; שֶׁנֶּאֱמָר "וְכִפֶּר עָלָיו" (ויקרא ד,לא; ויקרא ד,לה)--עָלָיו, וְלֹא עַל חֲבֵרוֹ שְׁהוּא מְחֻיָּב חַטָּאת כְּמוֹתוֹ.&nbsp; [ט] שְׁחָטָהּ לְשֵׁם מֵת--כְּשֵׁרָה, וְלֹא עָלָת לַבְּעָלִים:&nbsp; שְׁאֵין כַּפָּרָה לַמֵּתִים.</p>

<p><b>טו,יא</b>&nbsp;&nbsp;שְׁחָטָהּ לְשֵׁם מִי שְׁאֵינוּ מְחֻיָּב קָרְבָּן כְּלָל--לֹא חַטָּאת, וְלֹא עוֹלָה, וְלֹא שְׁאָר קָרְבָּנוֹת--הֲרֵי זוֹ פְּסוּלָה:&nbsp; שֶׁמֶּא מְחֻיָּב הוּא, וְאֵינוּ יוֹדֵעַ.</p>

<p><b>טו,יב</b>&nbsp;&nbsp;[י] שְׁחָטָהּ לִשְׁמָהּ, וְחִשַּׁב בְּשָׁעַת הַשְּׁחִיטָה לִזְרֹק דָּמָהּ שֶׁלֹּא לִשְׁמָהּ--הֲרֵי זוֹ פְּסוּלָה:&nbsp; לְפִי שֶׁמְּחַשְּׁבִין מֵעֲבוֹדָה לַעֲבוֹדָה; וְזֹאת הַמַּחְשָׁבָה שֶׁחִשַּׁב בְּשָׁעַת שְׁחִיטָה, כְּאִלּוּ חִשְּׁבָהּ בְּשָׁעַת זְרִיקָה--וּלְפִיכָּךְ פְּסוּלָה.</p>

<p><b>טו,יג</b>&nbsp;&nbsp;[יא] הַפֶּסַח שֶׁשְּׁחָטוֹ בְּמַחְשֶׁבֶת שִׁנּוּי הַשֵּׁם--בֵּין שֶׁשִּׁנָּה שְׁמוֹ לְשֵׁם זֶבַח אַחֵר, בֵּין שֶׁשִּׁנָּהוּ לְשֵׁם חֻלִּין--פָּסוּל, שֶׁנֶּאֱמָר "וַאֲמַרְתֶּם זֶבַח-פֶּסַח הוּא לַה'" (שמות יב,כז).&nbsp; בַּמֶּה דְּבָרִים אֲמוּרִים, שֶׁשְּׁחָטוֹ בִּזְמַנּוֹ שְׁהוּא יוֹם אַרְבָּעָה עָשָׂר בְּנִיסָן--אַפִלּוּ שְׁחָטוֹ בַּשַּׁחְרִית בְּמַחְשֶׁבֶת שִׁנּוּי הַשֵּׁם, פָּסוּל.&nbsp; אֲבָל אִם שְׁחָטוֹ בְּלֹא זְמַנּוֹ--בְּמַחְשֶׁבֶת שֶׁלֹּא לִשְׁמוֹ, כָּשֵׁר; שֶׁלֹּא לְשֵׁם בְּעָלָיו--נַעֲשָׂה כְּמִי שְׁאֵין לוֹ בְּעָלִים בִּזְמַנּוֹ, וּפָסוּל.</p>

<p><b>טו,יד</b>&nbsp;&nbsp;[יב] פֶּסַח שֶׁשְּׁחָטוֹ לִשְׁמוֹ בְּאַרְבָּעָה עָשָׂר קֹדֶם חֲצוֹת--פָּסוּל, לְפִי שְׁאֵינוּ זְמַנּוֹ.&nbsp; עָבְרָה שְׁנָתוֹ, וּשְׁחָטוֹ בִּזְמַנּוֹ לְשֵׁם פֶּסַח, וְכֵן הַשּׁוֹחֵט שְׁאָר זְבָחִים לְשֵׁם פֶּסַח, אַפִלּוּ שְׁחָטָן אַחַר חֲצוֹת--הֲרֵי אֵלּוּ כְּשֵׁרִים, וְלֹא עָלוּ לַבְּעָלִים לְשֵׁם חוֹבָה.</p>

<p><b>טו,טו</b>&nbsp;&nbsp;[יג] תּוֹדָה שֶׁשְּׁחָטָהּ לְשֵׁם שְׁלָמִים, עָלָת לַבְּעָלִים; וּשְׁלָמִים שֶׁשְּׁחָטָן לְשֵׁם תּוֹדָה, לֹא עָלוּ לַבְּעָלִים:&nbsp; לְפִי שֶׁהַתּוֹדָה נִקְרֵאת שְׁלָמִים, וּשְׁלָמִים לֹא נִקְרְאוּ תּוֹדָה.</p>

<p><b>טו,טז</b>&nbsp;&nbsp;[יד] עוֹלָה שֶׁשְּׁחָטָהּ עַל מִי שְׁאֵינוּ מְחֻיָּב קָרְבָּן כְּלָל, לֹא עָלָת לַבְּעָלִים:&nbsp; שֶׁהֲרֵי שְׁחָטָהּ שֶׁלֹּא לְשֵׁם בְּעָלֶיהָ; וְאַף עַל פִּי שֶׁזֶּה שֶׁשְּׁחָטָהּ לִשְׁמוֹ אֵינוּ מְחֻיָּב כְּלוּם בְּעִנְיָנוֹ, אֵי אִפְשָׁר שֶׁלֹּא יִהְיֶה חַיָּב כַּפָּרָה לַשָּׁמַיִם--שְׁאֵין לָךְ אָדָם מִיִּשְׂרָאֵל שֶׁלֹּא עָבַר מֵעוֹלָם עַל מִצְוַת עֲשֵׂה.</p>

<p><b>טו,יז</b>&nbsp;&nbsp;[טו] עוֹלָה הַבָּאָה לְאַחַר מִיתָה, שֶׁעֲשָׂיָהּ שֶׁלֹּא לְשֵׁם בְּעָלֶיהָ--עָלָת לַבְּעָלִים לְשֵׁם חוֹבָה, שְׁאֵין בְּעָלִים לְאַחַר מִיתָה.</p>

<p><b>טו,יח</b>&nbsp;&nbsp;[טז] שְׁנֵי כִּבְשֵׂי עֲצֶרֶת שֶׁשְּׁחָטָן לְשֵׁם אֵילִים, לֹא עָלוּ לַצִּבּוּר לְשֵׁם חוֹבָה; וְאִם דִּמָּה שְׁהֶן אֵילִים, וּשְׁחָטָן לְשֵׁם אֵילִים--עָלוּ לָהֶן, מִפְּנֵי שְׁהִיא עֲקִירָה בִּטְעוּת.</p>

<p><b>טו,יט</b>&nbsp;&nbsp;[יז] אֲשַׁם מְצֹרָע שֶׁשְּׁחָטוֹ שֶׁלֹּא לִשְׁמוֹ, אוֹ שֶׁלֹּא נָתַן מִדָּמוֹ עַל גַּבֵּי בֳּהָנוֹת--טָעוּן נְסָכִים:&nbsp; שְׁאִם יִקָּרֵב בְּלֹא נְסָכִים, נִמְצָא כְּמַקְרִיב נְדָבָה; וְאֵין הָאָשָׁם בָּא נְדָבָה.</p>

<p><b>טו,כ</b>&nbsp;&nbsp;[יח] כֶּבֶשׂ הַבָּא עִם הָעֹמֶר שֶׁשְּׁחָטוֹ שֶׁלֹּא לִשְׁמוֹ--לֹא יָבִיא מִנְחַת נְסָכִים שֶׁלּוֹ שֵׁנִי עֶשְׂרוֹנִים, אֵלָא עִשָּׂרוֹן אֶחָד כִּשְׁאָר הַנְּדָבוֹת:&nbsp; שֶׁהֲרֵי לֹא עָלָה לְשֵׁם חוֹבָתוֹ.&nbsp; וְכֵן תָּמִיד שֶׁשְּׁחָטוֹ שֶׁלֹּא לִשְׁמוֹ, לֹא יַעֲלֶה עִמּוֹ שְׁנֵי גִּזְרֵי עֵצִים כִּשְׁאָר הַתְּמִידִים--שֶׁהֲרֵי לֹא עָלָה לְחוֹבַת הַתָּמִיד, אֵלָא הֲרֵי הוּא כְּכָל הַנְּדָבוֹת.</p>

<p><b>טו,כא</b>&nbsp;&nbsp;[יט] שְׁנֵי כִּבְשֵׂי עֲצֶרֶת שֶׁשְּׁחָטָן שֶׁלֹּא לִשְׁמָן, אוֹ שֶׁשְּׁחָטָן בֵּין לִפְנֵי זְמַנָּן בֵּין לְאַחַר זְמַנָּן--הַדָּם יִזָּרֵק וְהַבָּשָׂר יֵאָכֵל, אַף עַל פִּי שֶׁלֹּא עָלוּ לַצִּבּוּר לְשֵׁם חוֹבָה.&nbsp; וְאִם הָיְתָה שַׁבָּת, לֹא יִזְרֹק; וְאִם זָרַק, הֻרְצָה לְהַקְטִיר אֵמוּרִין לָעֶרֶב.</p>

<p><b>טו,כב</b>&nbsp;&nbsp;[כ] וְכֵן שַׁלְמֵי נָזִיר שֶׁשְּׁחָטָן שֶׁלֹּא לִשְׁמָן--אַף עַל פִּי שֶׁלֹּא עָלוּ לַבְּעָלִים, הֲרֵי הֶן נֶאֱכָלִין לְיוֹם וְלַיְלָה; וְאֵין טְעוּנִין לֶחֶם.&nbsp; וְכֵן אֲשַׁם נָזִיר וְאֲשַׁם מְצֹרָע שֶׁשְּׁחָטָן שֶׁלֹּא לִשְׁמָן--אַף עַל פִּי שֶׁלֹּא עָלוּ לַבְּעָלִים, הֲרֵי הֶן נֶאֱכָלִין.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק טז</h2>

<p><b>טז,א</b>&nbsp;&nbsp;כְּבָר בֵּאַרְנוּ שֶׁהַמְּחַשֵּׁב בְּאַחַת מֵאַרְבַּע הָעֲבוֹדוֹת, מַחְשֶׁבֶת הַמָּקוֹם--הַקָּרְבָּן פָּסוּל, וְאֵינוּ פִּגּוּל; וְאִם חִשַּׁב מַחְשֶׁבֶת הַזְּמָן, הַקָּרְבָּן פִּגּוּל.&nbsp; בַּמֶּה דְּבָרִים אֲמוּרִים, בְּשֶׁלֹּא עֵרַב עִם מַחְשֶׁבֶת הַזְּמָן, מַחְשָׁבָה אַחֶרֶת; אֲבָל אִם עֵרַב מַחְשֶׁבֶת הַמָּקוֹם, אוֹ מַחְשֶׁבֶת שִׁנּוּי הַשֵּׁם בַּפֶּסַח וּבַחַטָּאת, עִם מַחְשֶׁבֶת הַזְּמָן--הַקָּרְבָּן פָּסוּל, וְאֵינוּ פִּגּוּל.</p>

<p><b>טז,ב</b>&nbsp;&nbsp;כֵּיצַד:&nbsp; שָׁחַט וְקִבַּל וְהוֹלִיךְ וְזָרַק, וּמַחְשַׁבְתּוֹ בְּאַרְבַּע עֲבוֹדוֹת אֵלּוּ מַחְשֶׁבֶת הַזְּמָן, אוֹ שֶׁהָיְתָה מַחְשַׁבְתּוֹ בְּאַחַת מֵאַרְבַּעְתָּן מַחְשֶׁבֶת הַזְּמָן, וּבִשְׁאָר הָעֲבוֹדוֹת הָיְתָה מַחְשַׁבְתּוֹ נְכוֹנָה, אוֹ לֹא הָיְתָה שָׁם מַחְשָׁבָה כְּלָל בִּשְׁאָר הָעֲבוֹדוֹת--הֲרֵי זֶה פִּגּוּל.</p>

<p><b>טז,ג</b>&nbsp;&nbsp;אֲבָל אִם שָׁחַט בְּמַחְשֶׁבֶת הַזְּמָן, וְקִבַּל אוֹ הוֹלִיךְ אוֹ זָרַק בְּמַחְשֶׁבֶת הַמָּקוֹם, אוֹ שֶׁשָּׁחַט בְּמַחְשֶׁבֶת הַמָּקוֹם, וְקִבַּל אוֹ הוֹלִיךְ אוֹ זָרַק בְּמַחְשֶׁבֶת הַזְּמָן--אֵין זֶה פִּגּוּל, אֵלָא פָּסוּל בִּלְבָד.</p>

<p><b>טז,ד</b>&nbsp;&nbsp;וְכֵן הַפֶּסַח וְהַחַטָּאת שֶׁשְּׁחָטָן בְּמַחְשֶׁבֶת שִׁנּוּי הַשֵּׁם, וְקִבַּל וְהוֹלִיךְ וְזָרַק בְּמַחְשֶׁבֶת הַזְּמָן, אוֹ שֶׁשָּׁחַט בְּמַחְשֶׁבֶת הַזְּמָן, וְקִבַּל אוֹ הוֹלִיךְ אוֹ זָרַק בְּמַחְשֶׁבֶת שִׁנּוּי הַשֵּׁם--אֵין זֶה פִּגּוּל, אֵלָא פָּסוּל.&nbsp; וְהוּא הַדִּין בָּעוֹפוֹת, וּבַמְּנָחוֹת.&nbsp; אֵין שָׁם פִּגּוּל, אֵלָא קָרְבָּן שֶׁנִּפְסַל בְּמַחְשֶׁבֶת הַזְּמָן, וְלֹא עֵרַב עִמָּהּ מַחְשֶׁבֶת מָקוֹם, לֹא בַּתְּחִלָּה וְלֹא בַּסּוֹף; וְלֹא עֵרַב עִמָּהּ מַחְשֶׁבֶת שִׁנּוּי הַשֵּׁם, בַּקָּרְבָּנוֹת שֶׁנִּפְסָלִין בְּמַחְשֶׁבֶת שִׁנּוּי הַשֵּׁם.</p>

<p><b>טז,ה</b>&nbsp;&nbsp;[ב] הַמְּחַשֵּׁב בְּאַחַת מֵאַרְבַּע הָעֲבוֹדוֹת, אוֹ בְּכֻלָּם, לֶאֱכֹל כַּזַּיִת מִדָּבָר הָרָאוּי לַאֲכִילָה בַּחוּץ וְכַזַּיִת לְמָחָר, אוֹ כַּזַּיִת לְמָחָר וְכַזַּיִת בַּחוּץ, אוֹ כַּחֲצִי זַיִת בַּחוּץ וְכַחֲצִי זַיִת לְמָחָר, אוֹ כַּחֲצִי זַיִת לְמָחָר וְכַחֲצִי זַיִת בַּחוּץ--הֲרֵי הַקָּרְבָּן פָּסוּל, וְאֵינוּ פִּגּוּל; וְכֵן אִם עֵרַב הַמַּחְשָׁבוֹת בְּהַקְטָרָה--הֲרֵי זֶה פָּסוּל, וְאֵינוּ פִּגּוּל.</p>

<p><b>טז,ו</b>&nbsp;&nbsp;[ג] חִשַּׁב לֶאֱכֹל אוֹ לְהַקְטִיר כַּחֲצִי זַיִת בְּמַחְשֶׁבֶת הַמָּקוֹם, וְלֶאֱכֹל אוֹ לְהַקְטִיר כַּזַּיִת בְּמַחְשֶׁבֶת הַזְּמָן--הֲרֵי זֶה פִּגּוּל, בֵּין שֶׁהִקְדִּים מַחְשֶׁבֶת כַּזַּיִת בֵּין שֶׁאֵחַר אוֹתָהּ:&nbsp; שְׁאֵין חֲצִי זַיִת חָשׁוּב אֵצֶל כַּזַּיִת.</p>

<p><b>טז,ז</b>&nbsp;&nbsp;[ד] חִשַּׁב עַל חֲצִי זַיִת בְּמַחְשֶׁבֶת הַזְּמָן, וְעַל חֲצִי זַיִת בְּמַחְשֶׁבֶת הַמָּקוֹם, וְחָזַר וְחִשַּׁב עַל חֲצִי זַיִת אַחֵר בְּמַחְשֶׁבֶת הַזְּמָן--הֲרֵי זֶה פִּגּוּל; וְכֵן אִם חִשַּׁב עַל חֲצִי זַיִת בְּמַחְשֶׁבֶת הַזְּמָן, וְחָזַר וְחִשַּׁב עַל כַּזַּיִת, חֶצְיוֹ בְּמַחְשֶׁבֶת הַזְּמָן, וְחֶצְיוֹ בְּמַחְשֶׁבֶת הַמָּקוֹם--הֲרֵי זֶה פִּגּוּל.</p>

<p><b>טז,ח</b>&nbsp;&nbsp;[ה] חִשַּׁב עַל הַדָּמִים הַנִּתָּנִין לְמַטָּה לִתֵּן אוֹתָם לְמַעְלָה, אוֹ עַל הַנִּתָּנִין לְמַעְלָה לִתֵּן אוֹתָם לְמַטָּה, וְכַיּוֹצֶא בְּמַחְשָׁבוֹת אֵלּוּ שְׁאֵינָן פּוֹסְלִין כְּמוֹ שֶׁבֵּאַרְנוּ, וְעֵרַב עִמָּהֶן מַחְשֶׁבֶת הַזְּמָן--הֲרֵי זֶה פִּגּוּל; וְאִם חִשַּׁב עִמָּהֶן מַחְשֶׁבֶת הַמָּקוֹם לְבַדָּהּ--הֲרֵי זֶה פָּסוּל, וְאֵינוּ פִּגּוּל.</p>

<p><b>טז,ט</b>&nbsp;&nbsp;[ו] חִשַּׁב עַל הַדָּם הַנִּתָּן לְמַעְלָה לִתֵּן אוֹתוֹ לְמָחָר לְמַטָּה, אוֹ עַל הַדָּם הַנִּתָּן לְמַטָּה לִתֵּן אוֹתוֹ לְמָחָר לְמַעְלָה, אוֹ שֶׁחִשַּׁב עַל הַדָּם הַנִּתָּן בִּפְנִים בַּהֵיכָל לִתֵּן אוֹתוֹ לְמָחָר בְּמִזְבֵּחַ הַחִיצוֹן, אוֹ שֶׁחִשַּׁב עַל הַדָּם הַנִּתָּן בְּמִזְבֵּחַ הַחִיצוֹן לִתֵּן אוֹתוֹ לְמָחָר בִּפְנִים--אֵינוּ פִּגּוּל, אַף עַל פִּי שֶׁחִשַּׁב מַחְשֶׁבֶת הַזְּמָן:&nbsp; הוֹאִיל וְשִׁנָּה מָקוֹם נְתִינַת הַדָּם בְּמַחְשַׁבְתּוֹ--הֲרֵי זֶה פָּסוּל, וְאֵינוּ פִּגּוּל.</p>

<p><b>טז,י</b>&nbsp;&nbsp;וּמֵאַחַר שֶׁבֵּאַרְנוּ בַּהֲלָכוֹת אֵלּוּ שֶׁהַדָּם שֶׁנִּתַּן שֶׁלֹּא בִּמְקוֹמוֹ, כְּאִלּוּ נִתַּן בִּמְקוֹמוֹ, לָמָּה לֹא יִהְיֶה זֶה פִּגּוּל, בְּמַחְשָׁבָה זוֹ שֶׁחִשַּׁב לִתֵּן הַדָּם שֶׁלֹּא בִּמְקוֹמוֹ לְמָחָר:&nbsp; מִפְּנֵי שֶׁהַדָּם הַנִּתָּן שֶׁלֹּא בִּמְקוֹמוֹ, אַף עַל פִּי שֶׁהַזֶּבַח כָּשֵׁר, אֵינוּ מַתִּיר הַבָּשָׂר בַּאֲכִילָה, כְּמוֹ שֶׁבֵּאַרְנוּ; וְכָל זְרִיקָה שְׁאֵינָהּ מַתֶּרֶת הַבָּשָׂר בַּאֲכִילָה--אִם חִשַּׁב לִתֵּן אוֹתָהּ חוּץ לִזְמַנָּהּ, לֹא פִגַּל.&nbsp; לְפִיכָּךְ אִם חָזַר וְחִשַּׁב בְּזֶבַח זֶה מַחְשֶׁבֶת הַזְּמָן--הֲרֵי זֶה פָּסוּל, וְאֵינוּ פִּגּוּל.</p>

<p><b>טז,יא</b>&nbsp;&nbsp;[ז] חִשַּׁב מַחְשֶׁבֶת זְמָן בְּשָׁעַת קְמִיצָה, אֲבָל לֹא בְּשָׁעַת לִקּוּט הַלְּבוֹנָה, אוֹ שֶׁחִשַּׁב מַחְשֶׁבֶת הַזְּמָן בְּשָׁעַת לִקּוּט הַלְּבוֹנָה, אֲבָל לֹא בְּשָׁעַת קְמִיצָה--הֲרֵי זוֹ פְּסוּלָה, וְאֵינָהּ פִּגּוּל:&nbsp; עַד שֶׁיְּחַשַּׁב מַחְשֶׁבֶת הַזְּמָן בְּכָל הַמַּתִּיר, שְׁהוּא הַקֹּמֶץ עִם הַלְּבוֹנָה--בְּשָׁעַת קְמִיצַת הַקֹּמֶץ וְלִקּוּט הַלְּבוֹנָה, אוֹ בְּשָׁעַת נְתִינַת שְׁנֵיהֶן בַּכְּלִי, אוֹ בְּשָׁעַת הוֹלָכָתָן, אוֹ בְּשָׁעַת זְרִיקָתָן.</p>

<p><b>טז,יב</b>&nbsp;&nbsp;[ח] חִשַּׁב בְּשָׁעַת הַקְטָרַת הַקֹּמֶץ, שֶׁיַּקְטִיר הַלְּבוֹנָה לְמָחָר--אֵינָהּ פִּגּוּל, שְׁאֵין הַקְטָרָה מְפַגֶּלֶת הַקְטָרָה.&nbsp; וְכֵן אִם הִקְטִיר הַלְּבוֹנָה לְבַדָּהּ, אוֹ הַקֹּמֶץ לְבַדּוֹ, וְהוּא מְחַשֵּׁב לֶאֱכֹל שְׁיָרַיִם לְמָחָר--הֲרֵי זוֹ פְּסוּלָה וְאֵינָהּ פִּגּוּל, שְׁאֵין מְפַגְּלִין בַּחֲצִי מַתִּיר.&nbsp; אֲבָל אִם הִקְטִיר אֶת הַקֹּמֶץ לְבַדּוֹ, וְחִשַּׁב שֶׁיַּקְטִיר לְבוֹנָה לְמָחָר, וְאַחַר כָּךְ הִקְטִיר הַלְּבוֹנָה, וְחִשַּׁב שֶׁיֹּאכַל הַשְּׁיָרַיִם לְמָחָר--הֲרֵי זֶה פִּגּוּל, שֶׁהֲרֵי פָּשְׁטָה מַחְשֶׁבֶת זְמָן בְּכָל הַמִּנְחָה.</p>

<p><b>טז,יג</b>&nbsp;&nbsp;[ט] הִקְטִיר כְּדֵי שֻׁמְשֹׁם מִן הַקֹּמֶץ עִם הַלְּבוֹנָה, וְהוּא מְחַשֵּׁב שֶׁיֹּאכַל כְּדֵי שֻׁמְשֹׁם מִן הַשְּׁיָרַיִם לְמָחָר, עַד שֶׁהִשְׁלִים כָּל הַקֹּמֶץ עִם הַלְּבוֹנָה בְּמַחְשֶׁבֶת הַזְּמָן--הֲרֵי זוֹ פְּסוּלָה, וְאֵינָהּ פִּגּוּל:&nbsp; שֶׁאַף עַל פִּי שֶׁדֶּרֶךְ אֲכִילָה בְּכָּךְ מְעַט מְעַט, אֵין דֶּרֶךְ הַקְטָרָה בְּכָּךְ; אֵלָא הֲרֵי זוֹ כְּמִנְחָה שֶׁלֹּא הֻקְטַר קֻמְצָהּ.</p>

<p><b>טז,יד</b>&nbsp;&nbsp;[י] מִנְחַת חוֹטֶא אוֹ מִנְחַת קְנָאוֹת שֶׁהָיָה עָלֶיהָ לְבוֹנָה, וְחִשַּׁב בָּהּ מַחְשֶׁבֶת הַזְּמָן קֹדֶם שֶׁיְּלַקַּט הַלְּבוֹנָה--הֲרֵי זוֹ פְּסוּלָה, וְאֵינָהּ פִּגּוּל; וְאִם אַחַר שֶׁלִּקַּט הַלְּבוֹנָה, חִשַּׁב עָלֶיהָ מַחְשֶׁבֶת הַזְּמָן--הֲרֵי זֶה פִּגּוּל.</p>

<p><b>טז,טו</b>&nbsp;&nbsp;[יא] שְׁיָרַיִם שֶׁחָסְרוּ בֵּין קְמִיצָה לְהַקְטָרָה, וְהִקְטִיר הַקֹּמֶץ בְּמַחְשֶׁבֶת הַזְּמָן--הֲרֵי זֶה סְפֵק אִם נִקְבְּעוּ לְפִגּוּל, וַהֲרֵי הֶן פִּגּוּל, אוֹ לֹא נִקְבְּעוּ, וְאֵינָהּ פִּגּוּל.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יז</h2>

<p><b>יז,א</b>&nbsp;&nbsp;כָּל הַדָּמִים הַנִּתָּנִין עַל מִזְבֵּחַ הַחִיצוֹן, שֶׁנָּתַן מֵהֶם מַתָּנָה רִאשׁוֹנָה בְּמַחְשָׁבָה נְכוֹנָה, וְנָתַן מִמַּתָּנָה שְׁנִיָּה וְאִלַּךְ בְּמַחְשֶׁבֶת שִׁנּוּי הַשֵּׁם, אוֹ מַחְשֶׁבֶת הַמָּקוֹם, אוֹ מַחְשֶׁבֶת הַזְּמָן--הֲרֵי זֶה כִּפַּר, וְהֻרְצָה הַקָּרְבָּן; וְאִם נָתַן אֶת הָרִאשׁוֹנָה בְּמַחְשֶׁבֶת הַזְּמָן, וְהִשְׁלִים הַמַּתָּנוֹת בְּמַחְשֶׁבֶת הַמָּקוֹם--הֲרֵי זֶה פִּגּוּל:&nbsp; שֶׁמַּתָּנָה רִאשׁוֹנָה, הִיא הָעִיקָר.</p>

<p><b>יז,ב</b>&nbsp;&nbsp;אֲבָל כָּל הַדָּמִים הַנִּתָּנִין עַל הַמִּזְבֵּחַ הַפְּנִימִי--הוֹאִיל וְכֻלָּן מְעַכְּבִין זֶה אֶת זֶה כְּמוֹ שֶׁבֵּאַרְנוּ, אִם נָתַן אַחַת מֵהֶן שֶׁלֹּא כְּתִקְנָהּ אֵלָא הִפְסִיד בָּהּ הַמַּחְשָׁבָה, אַף עַל פִּי שֶׁנָּתַן כָּל הַשְּׁאָר כְּתִקְנָן, הַזֶּבַח פָּסוּל.</p>

<p><b>יז,ג</b>&nbsp;&nbsp;[ב] חִשַּׁב בָּרִאשׁוֹנָה מַחְשֶׁבֶת הַזְּמָן, וְשָׁתַק בַּשְּׁאָר, אוֹ שֶׁנָּתַן כֻּלָּן כְּתִקְנָן, חוּץ מִן הָאַחֲרוֹנָה שֶׁנְּתָנָהּ בְּמַחְשֶׁבֶת הַזְּמָן--הֲרֵי זֶה פָּסוּל, וְאֵינוּ פִּגּוּל:&nbsp; עַד שֶׁיַּזֶּה כֻּלָּן בְּמַחְשֶׁבֶת הַזְּמָן, שֶׁהֲרֵי כֻּלָּן בְּמַתָּנָה אַחַת הֶן.&nbsp; [ג] וּטְבִילַת אֶצְבָּע בְּדָם בַּחַטָּאוֹת הַפְּנִימִיּוֹת, מְפַגֶּלֶת.&nbsp; כֵּיצַד--חִשַּׁב בְּשָׁעַת טְבִילַת אֶצְבָּע בַּדָּם מַחְשֶׁבֶת הַזְּמָן, הֲרֵי זֶה כִּמְחַשֵּׁב בְּשָׁעַת הַזָּיָה.</p>

<p><b>יז,ד</b>&nbsp;&nbsp;הָיָה עוֹמֵד בָּעֲזָרָה, וְחִשַּׁב מַחְשֶׁבֶת זְמָן בַּחַטָּאוֹת הַנַּעֲשׂוֹת בִּפְנִים בְּדָבָר הַנַּעֲשֶׂה בִּפְנִים--אֵינוּ פִּגּוּל; חִשַּׁב בְּדָבָר הַנַּעֲשֶׂה בַּחוּץ, הֲרֵי זֶה פִּגּוּל.&nbsp; [ה] כֵּיצַד:&nbsp; הָיָה עוֹמֵד בָּעֲזָרָה, וְאָמַר הֲרֵינִי שׁוֹחֵט לְהַזּוֹת דָּמוֹ לְמָחָר--אֵינוּ פִּגּוּל, שֶׁהַהַזָּיָה לִפְנִים בַּהֵיכָל.&nbsp; [ו] הָיָה עוֹמֵד בַּהֵיכָל, וְאָמַר הֲרֵינִי מַזֶּה לִשְׁפֹּךְ שְׁיָרַיִם לְמָחָר--אֵינוּ פִּגּוּל, שֶׁהֲרֵי חִשַּׁב בִּפְנִים בְּדָבָר הַנַּעֲשֶׂה בַּחוּץ.</p>

<p><b>יז,ה</b>&nbsp;&nbsp;אֲבָל אִם הָיָה עוֹמֵד בָּעֲזָרָה, וְשָׁחַט, וְהוּא מְחַשֵּׁב לִשְׁפֹּךְ שְׁיָרַיִם לְמָחָר, אוֹ לְהַקְטִיר אֵמוּרִין לְמָחָר--הֲרֵי זֶה פִּגּוּל, שֶׁהֲרֵי חִשַּׁב בַּחוּץ בְּדָבָר הַנַּעֲשֶׂה בַּחוּץ.</p>

<p><b>יז,ו</b>&nbsp;&nbsp;[ז] הַתּוֹדָה מְפַגֶּלֶת אֶת הַלֶּחֶם, וְהַלֶּחֶם אֵינוּ מְפַגֵּל אֶת הַתּוֹדָה.&nbsp; כֵּיצַד:&nbsp; הַשּׁוֹחֵט אֶת הַתּוֹדָה, וְהוּא מְחַשֵּׁב שֶׁיֹּאכַל מִבְּשָׂרָהּ, אוֹ יִזְרֹק דָּמָהּ, אוֹ יַקְטִיר אֵמוּרֶיהָ, לְמָחָר--הַזֶּבַח עִם הַלֶּחֶם, פִּגּוּל; אֲבָל אִם חִשַּׁב לֶאֱכֹל מִן הַלֶּחֶם לְמָחָר--הַלֶּחֶם לְבַדּוֹ פִּגּוּל, וְזֶבַח הַתּוֹדָה אֵינוּ פִּגּוּל.</p>

<p><b>יז,ז</b>&nbsp;&nbsp;[ח] וְכֵן הַדִּין בִּשְׁנֵי כִּבְשֵׂי עֲצֶרֶת, עִם שְׁתֵּי הַלֶּחֶם הַבָּאוֹת עִמָּהֶן--שְׁאִם חִשַּׁב מַחְשֶׁבֶת זְמָן בַּכְּבָשִׂים, נִתְפַּגְּלוּ שְׁתֵּי הַלֶּחֶם; חִשַּׁב שֶׁיֹּאכַל מִשְּׁתֵּי הַלֶּחֶם לְמָחָר--שְׁתֵּי הַלֶּחֶם פִּגּוּל, וְהַכְּבָשִׂים אֵינָן פִּגּוּל.</p>

<p><b>יז,ח</b>&nbsp;&nbsp;חִשַּׁב בְּאַחַת מֵאַרְבַּע הָעֲבוֹדוֹת לֶאֱכֹל כַּזַּיִת מִבְּשַׂר הַזֶּבַח עִם הַלֶּחֶם לְמָחָר--הַלֶּחֶם לְבַדּוֹ פִּגּוּל, וְהַתּוֹדָה אוֹ הַכְּבָשִׂים אֵינָן פִּגּוּל.&nbsp; [ט] הַמַּקְטִיר שְׁנֵי בָּזִכֵּי לְבוֹנָה שֶׁעִם לֶחֶם הַפָּנִים, וְחִשַּׁב בְּשָׁעַת הַקְטָרָתָן שֶׁיֹּאכַל לֶחֶם הַפָּנִים לְמָחָר--הֲרֵי הַלֶּחֶם פִּגּוּל.</p>

<p><b>יז,ט</b>&nbsp;&nbsp;[י] הַשּׁוֹחֵט שְׁנֵי כִּבְשֵׂי עֲצֶרֶת, וְחִשַּׁב לֶאֱכֹל אַחַת מִשְּׁתֵּי הַחַלּוֹת לְמָחָר--שְׁתֵּיהֶם פִּגּוּל.&nbsp; [יא] הִקְטִיר שְׁנֵי הַבָּזִכִּין, וְהוּא מְחַשֵּׁב לֶאֱכֹל אֶחָד מִשְּׁנֵי הַסְּדָרִים לְמָחָר--שְׁנֵי הַסְּדָרִים פִּגּוּל.&nbsp; [יב] וְכֵן אִם חִשַּׁב מַחְשֶׁבֶת הַזְּמָן בְּאַחַת מֵחַלּוֹת הַתּוֹדָה, אוֹ בְּאַחַת מֵחַלּוֹת מִנְחַת מַאֲפֵה הַתַּנּוּר--הֲרֵי כָּל הַחַלּוֹת פִּגּוּל.</p>

<p><b>יז,י</b>&nbsp;&nbsp;[יג] אֲבָל אִם נִטְמֵאת אַחַת מִשְּׁתֵּי הַחַלּוֹת, אוֹ אֶחָד מִשְּׁנֵי הַסְּדָרִים, אוֹ אַחַת מִן חַלּוֹת הַתּוֹדָה--בֵּין לִפְנֵי זְרִיקָה, בֵּין לְאַחַר זְרִיקָה--אוֹתָהּ הַחַלָּה וְאוֹתוֹ הַסֵּדֶר, אָסוּר; וְהַטָּהוֹר בְּטַהְרָתוֹ, וְיֵאָכֵל.</p>

<p><b>יז,יא</b>&nbsp;&nbsp;[יד] חִשַּׁב בַּעֲבוֹדַת אֶחָד מִשְּׁנֵי הַכְּבָשִׂים, שֶׁיֹּאכַל כַּזַּיִת מִשְּׁתֵּי הַלֶּחֶם לְמָחָר, וְכֵן אִם חִשַּׁב בְּהַקְטָרַת אֶחָד מִשְּׁנֵי הַבָּזִכִּין, שֶׁיֹּאכַל כַּזַּיִת מִלֶּחֶם הַפָּנִים לְמָחָר--הֲרֵי הַלֶּחֶם פָּסוּל, וְאֵינוּ פִּגּוּל:&nbsp; עַד שֶׁיְּחַשַּׁב בְּכָל הַמַּתִּיר--שְׁהוּא עֲבוֹדַת שְׁנֵי הַכְּבָשִׂים, וְהַקְטָרַת שְׁנֵי הַבָּזִכִּין.</p>

<p><b>יז,יב</b>&nbsp;&nbsp;[טו] שָׁחַט אֶחָד, וְחִשַּׁב לֶאֱכֹל חֲצִי זַיִת מֵחַלָּה זוֹ לְמָחָר, וְשָׁחַט הַשֵּׁנִי, וְחִשַּׁב לֶאֱכֹל חֲצִי זַיִת מֵחַלָּה שְׁנִיָּה לְמָחָר--הֲרֵי אֵלּוּ מִצְטָרְפִין לַפִּגּוּל; וְהוּא הַדִּין בִּשְׁנֵי הַבָּזִכִּין, עִם שְׁנֵי הַסְּדָרִים.</p>

<p><b>יז,יג</b>&nbsp;&nbsp;[טז] חִשַּׁב בְּאֶחָד מִשְּׁנֵי הַכְּבָשִׂים מַחְשֶׁבֶת הַזְּמָן, וְעָשָׂה הַשֵּׁנִי בְּמַחְשָׁבָה נְכוֹנָה--זֶה שֶׁעָשָׂהוּ בְּמַחְשֶׁבֶת הַזְּמָן, פִּגּוּל; וְהַשֵּׁנִי, כָּשֵׁר.&nbsp; [יז] שָׁחַט אֶחָד מֵהֶן, וְחִשַּׁב בְּשָׁעַת שְׁחִיטָתוֹ שֶׁיֹּאכַל מִבְּשַׂר הַשֵּׁנִי לְמָחָר--שְׁנֵיהֶן כְּשֵׁרִים, שְׁאֵין מְחַשְּׁבִין מִזֶּה עַל זֶה.</p>

<p><b>יז,יד</b>&nbsp;&nbsp;[יח] שְׁנֵי כִּבְשֵׂי עֲצֶרֶת, אֵין מְקַדְּשִׁין אֶת הַלֶּחֶם אֵלָא בַּשְּׁחִיטָה.&nbsp; כֵּיצַד:&nbsp; שְׁחָטָן וְזָרַק דָּמָם בְּמַחְשֶׁבֶת שִׁנּוּי הַשֵּׁם, לֹא קָדַשׁ הַלֶּחֶם; שְׁחָטָן לִשְׁמָן, וְזָרַק דָּמָם שֶׁלֹּא לִשְׁמָן--הַלֶּחֶם קָדוֹשׁ, וְאֵינוּ קָדוֹשׁ; שְׁחָטָן שֶׁלֹּא לִשְׁמָן--אַף עַל פִּי שֶׁזָּרַק לִשְׁמָן, לֹא קָדַשׁ הַלֶּחֶם.</p>

<p><b>יז,טו</b>&nbsp;&nbsp;[יט] שְׁתֵּי הַלֶּחֶם שֶׁיָּצְאוּ בֵּין שְׁחִיטָה לִזְרִיקָה, וְזָרַק דַּם הַכְּבָשִׂים בְּמַחְשֶׁבֶת הַזְּמָן--נִתְפַּגְּלוּ שְׁתֵּי הַלֶּחֶם, אַף עַל פִּי שְׁהֶן בַּחוּץ:&nbsp; שֶׁהַזְּרִיקָה מוֹעֶלֶת לַיּוֹצֶא, אַף עַל פִּי שֶׁעֲדַיִן הוּא בַּחוּץ.</p>

<p><b>יז,טז</b>&nbsp;&nbsp;[כ] כִּבְשֵׂי עֲצֶרֶת שֶׁשְּׁחָטָן לִשְׁמָן, וְאָבַד הַלֶּחֶם--אִם זָרַק דָּמָן לִשְׁמָן, הֲרֵי אֵלּוּ פְּסוּלִין; זָרַק דָּמָן בְּמַחְשֶׁבֶת הַזְּמָן, אַחַר שֶׁאָבַד הַלֶּחֶם--הֲרֵי אֵלּוּ סְפֵק אִם הֻתְּרוּ בַּאֲכִילָה, אוֹ לֹא הֻתְּרוּ.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יח</h2>

<p><b>יח,א</b>&nbsp;&nbsp;כָּל הַמְּחַשֵּׁב מַחְשָׁבָה שְׁאֵינָהּ נְכוֹנָה בַּקֳּדָשִׁים--הֲרֵי זֶה עוֹבֵר בְּלֹא תַעֲשֶׂה, שֶׁהֲרֵי הוּא אוֹמֵר "לֹא יֵחָשֵׁב" (ויקרא ז,יח).&nbsp; [ב] מִפִּי הַשְּׁמוּעָה לָמְדוּ שֶׁבִּכְלַל דִּין זֶה, שֶׁלֹּא יַפְסִיד הַקֳּדָשִׁים בְּמַחְשָׁבָה--שֶׁהֲרֵי זֶה דּוֹמֶה לְמַטִּיל מוּם בַּקֳּדָשִׁים; וְאַף עַל פִּי כֵן אֵינוּ לוֹקֶה, שְׁאֵין הַמַּחְשָׁבָה מַעֲשֵׂה.</p>

<p><b>יח,ב</b>&nbsp;&nbsp;[ג] כָּל קָרְבָּן שֶׁנֶּאֱמָר שְׁהוּא פָּסוּל--בֵּין שֶׁנִּפְסַל בְּמַחְשָׁבָה, בֵּין בְּמַעֲשֶׂה, בֵּין שֶׁאֵרַע לוֹ דָּבָר שֶׁפְּסָלוֹ--כָּל הָאוֹכֵל מִמֶּנּוּ כַּזַּיִת בְּמֵזִיד, לוֹקֶה:&nbsp; שֶׁנֶּאֱמָר "לֹא תֹאכַל, כָּל-תּוֹעֵבָה" (דברים יד,ג)--[ד] מִפִּי הַשְּׁמוּעָה לָמְדוּ, שְׁאֵין הַכָּתוּב מַזְהִיר אֵלָא עַל פְּסוּלֵי הַמֻּקְדָּשִׁין.&nbsp; [ה] וְכֵן קֳדָשִׁים שֶׁהֻטָּל בָּהֶם מוּם--הָאוֹכֵל מֵהֶם כַּזַּיִת, לוֹקֶה:&nbsp; הֲרֵי הֶם בִּכְלַל "כָּל-תּוֹעֵבָה"--עַד שֶׁיִּוָּלֵד לָהֶם מוּם אַחֵר, וְיֵאָכְלוּ בְּמוּמָן כְּמוֹ שֶׁבֵּאַרְנוּ.&nbsp; וְכָל שֶׁפְּסוּלוֹ מִסָּפֵק, אֵין לוֹקִין עָלָיו.</p>

<p><b>יח,ג</b>&nbsp;&nbsp;[ו] כָּל קָרְבָּן שֶׁנִּתְפַּגַּל בְּמַחְשֶׁבֶת הַזְּמָן כְּמוֹ שֶׁבֵּאַרְנוּ--כָּל הָאוֹכֵל מִמֶּנּוּ כַּזַּיִת בְּמֵזִיד, חַיָּב כָּרֵת:&nbsp; שֶׁנֶּאֱמָר "וְהַנֶּפֶשׁ הָאֹכֶלֶת מִמֶּנּוּ, עֲוֺנָהּ תִּשָּׂא" (ויקרא ז,יח).&nbsp; וְאִם אָכַל בִּשְׁגָגָה, מֵבִיא חַטָּאת קְבוּעָה.</p>

<p><b>יח,ד</b>&nbsp;&nbsp;[ז] אֵין חַיָּבִין כָּרֵת אֵלָא עַל אֲכִילַת דְּבָרִים שֶׁהֻתְּרוּ, בֵּין לָאָדָם בֵּין לַמִּזְבֵּחַ; אֲבָל אִם אָכַל מִן הַמַּתִּיר עַצְמוֹ--אֵינוּ חַיָּב כָּרֵת אֵלָא לוֹקֶה, כָּאוֹכֵל פְּסוּלֵי הַמֻּקְדָּשִׁין שְׁאֵין בָּהֶם פִּגּוּל.</p>

<p><b>יח,ה</b>&nbsp;&nbsp;כֵּיצַד:&nbsp; מִנְחָה שֶׁנִּתְפַּגְּלָה--הָאוֹכֵל כַּזַּיִת מִשְּׁיָרֶיהָ בְּמֵזִיד, חַיָּב כָּרֵת; אֲבָל אִם אָכַל מִן הַקֹּמֶץ שֶׁלָּהּ, אוֹ מִן הַלְּבוֹנָה--אֵינוּ חַיָּב כָּרֵת, לְפִי שְׁהֶן הֶן הַמַּתִּירִים אֶת הַשְּׁיָרַיִם לָאָדָם.&nbsp; וְכֵן זֶבַח שֶׁנִּתְפַּגַּל--הָאוֹכֵל כַּזַּיִת מִבְּשָׂרוֹ אוֹ מֵאֵמוּרָיו אוֹ מִבְּשַׂר הָעוֹלָה, חַיָּב כָּרֵת.</p>

<p><b>יח,ו</b>&nbsp;&nbsp;אֲבָל אִם אָכַל כַּזַּיִת מִן הַדָּם, אֵינוּ חַיָּב עָלָיו מִשּׁוֹם פִּגּוּל--שֶׁהַדָּם מַתִּיר אֶת הָאֵמוּרִין לִקָּרֵב לַמִּזְבֵּחַ, וְהָאֵמוּרִין מַתִּירִין אֶת הַבָּשָׂר לָאָדָם; וְדַם הָעוֹלָה מַתִּיר בְּשָׂרָהּ לַמִּזְבֵּחַ, וְדַם חַטַּאת הָעוֹף מַתִּיר בְּשָׂרָהּ לַכּוֹהֲנִים, וְדַם עוֹלַת הָעוֹף מַתִּיר בְּשָׂרָהּ לַמִּזְבֵּחַ.&nbsp; וְדַם חַטָּאוֹת הַנִּשְׂרָפוֹת מַתִּיר אֵמוּרֵיהֶן לַמִּזְבֵּחַ; לְפִיכָּךְ חַיָּבִין עַל אֵמוּרֵיהֶן, מִשּׁוֹם פִּגּוּל.</p>

<p><b>יח,ז</b>&nbsp;&nbsp;הַקֹּמֶץ וְהַלְּבוֹנָה מַתִּירִין הַשְּׁיָרַיִם לַכּוֹהֲנִים, שְׁנֵי כִּבְשֵׂי עֲצֶרֶת מַתִּירִין שְׁתֵּי הַלֶּחֶם לַכּוֹהֲנִים; וְכֵן שְׁנֵי בָּזִכֵּי לְבוֹנָה מַתִּירִין לֶחֶם הַפָּנִים לַכּוֹהֲנִים.&nbsp; אֲבָל דְּבָרִים שְׁאֵין לָהֶם מַתִּירִין, כְּגוֹן בְּשַׂר חַטָּאוֹת הַנִּשְׂרָפוֹת וּמְנָחוֹת הַנִּשְׂרָפוֹת--אֵינָן מִתְפַּגְּלִין לְעוֹלָם.</p>

<p><b>יח,ח</b>&nbsp;&nbsp;וְאֵלּוּ דְּבָרִים שְׁאֵין חַיָּבִין עֲלֵיהֶן מִשּׁוֹם פִּגּוּל לְעוֹלָם--הַקֹּמֶץ, וְהַלְּבוֹנָה, וְהַקְּטֹרֶת, וְהַדָּם; וְהַיַּיִן, בֵּין יַיִן הַבָּא עִם הַנְּסָכִים בֵּין יַיִן הַבָּא בִּפְנֵי עַצְמוֹ; וּמְנָחוֹת הַנִּשְׂרָפוֹת כֻּלָּן, שֶׁהֲרֵי אֵין לָהֶם קֹמֶץ לְהַתִּירָן, כְּגוֹן מִנְחַת כּוֹהֲנִים, וּמִנְחַת נְסָכִים; וּבְשַׂר חַטָּאוֹת הַנִּשְׂרָפוֹת, וְלוֹג שֶׁמֶן שֶׁלַּמְּצֹרָע.&nbsp; וְאִם תֹּאמַר וַהֲלוֹא דַּם הָאָשָׁם מַתִּירוֹ, אֵינוּ תָּלוּי בּוֹ--שֶׁהֲרֵי אָדָם מֵבִיא אֲשָׁמוֹ הַיּוֹם וְלוֹגוֹ אַחַר כַּמָּה יָמִים, כְּמוֹ שֶׁיִּתְבָּאַר בִּמְקוֹמוֹ.</p>

<p><b>יח,ט</b>&nbsp;&nbsp;אָסוּר לְהוֹתִיר מִבְּשַׂר הַקֳּדָשִׁים לְאַחַר זְמָן אֲכִילָתָן, שֶׁנֶּאֱמָר בְּקָרְבַּן תּוֹדָה "לֹא-תוֹתִירוּ מִמֶּנּוּ עַד-בֹּקֶר" (ויקרא כב,ל); וְהוּא הַדִּין, לִשְׁאָר הַקֳּדָשִׁים כֻּלָּם.&nbsp; וְהַמּוֹתִיר אֵינוּ לוֹקֶה--שֶׁהֲרֵי נִתְּקוֹ הַכָּתוּב לַעֲשֵׂה, שֶׁנֶּאֱמָר "וְהַנֹּתָר מִמֶּנּוּ עַד-בֹּקֶר, בָּאֵשׁ תִּשְׂרֹפוּ" (שמות יב,י).</p>

<p><b>יח,י</b>&nbsp;&nbsp;הָאוֹכֵל כַּזַּיִת מִבְּשַׂר קֳדָשִׁים שֶׁנּוֹתַר--בְּמֵזִיד, חַיָּב כָּרֵת; וְאִם הָיָה שׁוֹגֵג, מֵבִיא חַטָּאת קְבוּעָה:&nbsp; שֶׁנֶּאֱמָר "וְאֹכְלָיו עֲוֺנוֹ יִשָּׂא, כִּי-אֶת-קֹדֶשׁ ה' חִלֵּל; וְנִכְרְתָה הַנֶּפֶשׁ הַהִיא, מֵעַמֶּיהָ" (ויקרא יט,ח).&nbsp; וּמֵאֵימָתַי יִתְחַיַּב כָּרֵת עַל אֲכִילַת הַנּוֹתָר:&nbsp; אִם קָדְשֵׁי קֳדָשִׁים הֶם, חַיָּב עֲלֵיהֶן מֵאַחַר שֶׁיַּעֲלֶה עַמּוּד הַשַּׁחַר; וְאִם קֳדָשִׁים קַלִּים הֶם, חַיָּב עֲלֵיהֶן מִשְּׁקִיעַת הַחַמָּה שֶׁלְּיוֹם שֵׁנִי, שְׁהוּא תְּחִלַּת הַלַּיְלָה שֶׁלְּיוֹם שְׁלִישִׁי.</p>

<p><b>יח,יא</b>&nbsp;&nbsp;וְהֵיכָן הִזְהִיר הַכָּתוּב עַל הַפִּגּוּל וְעַל הַנּוֹתָר, בַּמִּלּוּאִים:&nbsp; שֶׁהֲרֵי נֶאֱמָר שָׁם "לֹא יֵאָכֵל כִּי-קֹדֶשׁ הֵם" (ראה שמות כט,לג-לד)--לְהַזְהִיר עַל כָּל שֶׁפְּסוּלוֹ בַּקֹּדֶשׁ, שְׁהוּא בְּלֹא תַעֲשֶׂה עַל אֲכִילָתוֹ.&nbsp; [יא] וְהַפִּגּוּל וְהַנּוֹתָר מִצְטָרְפִין זֶה עִם זֶה לְכַזַּיִת, וְכָל הַפִּגּוּלִים וְהַנּוֹתָרִין מִצְטָרְפִין.</p>

<p><b>יח,יב</b>&nbsp;&nbsp;אָסוּר לְטַמֵּא אֶת הַקֳּדָשִׁים, אוֹ לְסַבַּב לָהֶם טֻמְאָה--שֶׁהֲרֵי פּוֹסֵל אוֹתָן; וְהַמְּטַמֵּא אֶת הַקֳּדָשִׁים, אֵינוּ לוֹקֶה.&nbsp; אֲבָל אָדָם טָהוֹר שֶׁאָכַל כַּזַּיִת מִקֳּדָשִׁים שֶׁנִּטְמְאוּ--לוֹקֶה, שֶׁנֶּאֱמָר "וְהַבָּשָׂר אֲשֶׁר-יִגַּע בְּכָל-טָמֵא, לֹא יֵאָכֵל" (ויקרא ז,יט); וְהוּא הַדִּין לִשְׁאָר הַקָּרְבָּנוֹת--שְׁאִם אָכַל כַּזַּיִת מִלְּבוֹנַת הַמִּנְחָה שֶׁנִּטְמֵאת אַחַר שֶׁנִּתְקַדְּשָׁה בִּכְלִי, לוֹקֶה.</p>

<p><b>יח,יג</b>&nbsp;&nbsp;אֶחָד קֳדָשִׁים שֶׁנִּטְמְאוּ לִפְנֵי כַּפָּרָה, אוֹ לְאַחַר כַּפָּרָה, בֵּין שֶׁנִּטְמְאוּ בְּאָב הַטֻּמְאָה אוֹ בְּוֶלֶד הַטֻּמְאָה, שֶׁלְּדִבְרֵי תּוֹרָה.&nbsp; אֲבָל אִם נִטְמְאוּ בִּטְמָאוֹת שֶׁלְּדִבְרֵיהֶם--אֵינוּ לוֹקֶה עַל אֲכִילָתָן, אֲבָל מַכִּין אוֹתוֹ מַכַּת מַרְדּוּת.&nbsp; וְאֵינוּ לוֹקֶה, אֵלָא הָאוֹכֵל אַחַר זְרִיקַת דָּמִים; אֲבָל אִם אָכַל קֹדֶם זְרִיקָה--אֵינוּ לוֹקֶה מִשּׁוֹם אוֹכֵל קֹדֶשׁ טָמֵא, אֲבָל מַכִּין אוֹתוֹ מַכַּת מַרְדּוּת.</p>

<p><b>יח,יד</b>&nbsp;&nbsp;[יג] כָּל אָדָם שֶׁנִּטְמָא טֻמְאָה שֶׁחַיָּבִין עָלֶיהָ כָּרֵת עַל בִּיאַת הַמִּקְדָּשׁ, וְאָכַל כַּזַּיִת מִן הַקֳּדָשִׁים, בֵּין קֹדֶשׁ טָהוֹר, בֵּין קֹדֶשׁ טָמֵא--בְּמֵזִיד, הֲרֵי זֶה חַיָּב כָּרֵת:&nbsp; שֶׁנֶּאֱמָר "וְהַנֶּפֶשׁ אֲשֶׁר-תֹּאכַל בָּשָׂר, מִזֶּבַח הַשְּׁלָמִים אֲשֶׁר לַה', וְטֻמְאָתוֹ, עָלָיו--וְנִכְרְתָה" (ויקרא ז,כ).&nbsp; וְאִם אָכַל בִּשְׁגָגָה, מֵבִיא קָרְבַּן עוֹלֶה וְיוֹרֵד.&nbsp; וּמְנַיִן שְׁאֵינוּ מְדַבֵּר אֵלָא בְּטֻמְאַת הַגּוּף, שֶׁנֶּאֱמָר "וְנֶפֶשׁ כִּי-תִגַּע בְּכָל-טָמֵא, בְּטֻמְאַת אָדָם אוֹ בִּבְהֵמָה טְמֵאָה אוֹ בְּכָל-שֶׁקֶץ טָמֵא, וְאָכַל מִבְּשַׂר-זֶבַח הַשְּׁלָמִים, אֲשֶׁר לַה'--וְנִכְרְתָה" (ויקרא ז,כא); וְהוּא הַדִּין, לִשְׁאָר קָדְשֵׁי מִזְבֵּחַ.</p>

<p><b>יח,טו</b>&nbsp;&nbsp;וְהֵיכָן הִזְהִיר עַל עָווֹן זֶה, בַּיּוֹלֶדֶת:&nbsp; שֶׁהֲרֵי נֶאֱמָר בָּהּ "בְּכָל-קֹדֶשׁ לֹא-תִגָּע" (ויקרא יב,ד)--[יד] מִפִּי הַשְּׁמוּעָה לָמְדוּ, שֶׁזּוֹ אַזְהָרָה לַטָּמֵא שֶׁלֹּא יֹאכַל קֹדֶשׁ קֹדֶם שֶׁיִּטְבֹּל.&nbsp; וְהָאוֹכֵל קֹדֶשׁ אַחַר שֶׁטָּבַל, קֹדֶם שֶׁיַּעְרִיב שִׁמְשׁוֹ, אוֹ קֹדֶם שֶׁיָּבִיא כַּפָּרָתוֹ--לוֹקֶה, וְאֵינוּ חַיָּב כָּרֵת:&nbsp; שֶׁנֶּאֱמָר "וְטֻמְאָתוֹ, עָלָיו" (ויקרא ז,כ), עַד שֶׁתִּהְיֶה כָּל טֻמְאָתוֹ עָלָיו.&nbsp; [טו] הָיָה טָמֵא בִּטְמָאוֹת שֶׁלְּדִבְרֵיהֶם--אֵינוּ לוֹקֶה, וְאֵין צָרִיךְ לוֹמַר שְׁאֵינוּ חַיָּב כָּרֵת; אֲבָל מַכִּין אוֹתוֹ מַכַּת מַרְדּוּת.</p>

<p><b>יח,טז</b>&nbsp;&nbsp;אֵינוּ חַיָּב כָּרֵת עַל אֲכִילַת קֹדֶשׁ שֶׁיֵּשׁ לוֹ מַתִּירִין, עַד שֶׁיֹּאכַל מִמֶּנּוּ אַחַר שֶׁקָּרְבוּ מַתִּירָיו; אֲבָל אִם אָכַל אֶת הַבָּשָׂר קֹדֶם זְרִיקַת הַדָּם, אֵינוּ לוֹקֶה מִשּׁוֹם טָמֵא שֶׁאָכַל אֶת הַקֹּדֶשׁ.&nbsp; זֶה הַכְּלָל:&nbsp; כָּל שֶׁיֵּשׁ לוֹ מַתִּירִין--אֵין חַיָּבִין עָלָיו מִשּׁוֹם פִּגּוּל אוֹ מִשּׁוֹם נוֹתָר אוֹ מִשּׁוֹם טָמֵא, עַד שֶׁיִּקָּרְבוּ מַתִּירָיו כְּהִלְכָּתָן.&nbsp; וְכָל שְׁאֵין לוֹ מַתִּירִין--כֵּיוָן שֶׁקָּדַשׁ בִּכְלִי, חַיָּבִין עָלָיו מִשּׁוֹם טֻמְאָה; אַפִלּוּ נִטְמָא הַבָּשָׂר קֹדֶם שֶׁיִּטַּמֵּא הָאוֹכֵל--הוֹאִיל וְקָרְבוּ הַמַּתִּירִין וְאַחַר כָּךְ אָכַל, חַיָּב כָּרֵת.&nbsp; וְכֵן אִם אָכַל מִבְּשַׂר חַטָּאוֹת הַנִּשְׂרָפוֹת וְהוּא טָמֵא, אַחַר שֶׁנִּזְרַק דָּמָם--הֲרֵי זֶה חַיָּב כָּרֵת.</p>

<p><b>יח,יז</b>&nbsp;&nbsp;כְּבָר נִתְבָּאַר לָךְ שֶׁאַף דְּבָרִים שְׁאֵין חַיָּבִין עֲלֵיהֶן מִשּׁוֹם פִּגּוּל, חַיָּבִין עֲלֵיהֶן מִשּׁוֹם נוֹתָר וְטָמֵא.&nbsp; כֵּיצַד:&nbsp; דְּבָרִים שְׁאֵין לָהֶם מַתִּירִין--אֵין חַיָּבִין עֲלֵיהֶן מִשּׁוֹם פִּגּוּל, וְחַיָּבִין עֲלֵיהֶן מִשּׁוֹם נוֹתָר וְטָמֵא.&nbsp; וְכֵן הַמַּתִּירִין עַצְמָן--אַף עַל פִּי שְׁאֵין חַיָּבִין עֲלֵיהֶן מִשּׁוֹם פִּגּוּל כְּמוֹ שֶׁבֵּאַרְנוּ, חַיָּבִין עֲלֵיהֶן מִשּׁוֹם נוֹתָר וְטָמֵא:&nbsp; חוּץ מִן הַדָּם--שְׁאֵין חַיָּבִין עָלָיו לְעוֹלָם, אֵלָא מִשּׁוֹם דָּם בִּלְבָד.</p>

<p><b>יח,יח</b>&nbsp;&nbsp;טָמֵא שֶׁאָכַל אֵמוּרִין, חַיָּב כָּרֵת.&nbsp; [יט] אֲבָל פֶּסַח שֶׁלֹּא נִצְלָה, וְלַחְמֵי תּוֹדָה שֶׁלֹּא הוּרְמָה חַלָּתָן--הֲרֵי זֶה חַיָּב כָּרֵת מִשּׁוֹם טֻמְאַת הַגּוּף, אַף עַל פִּי שְׁאֵינָן רְאוּיִין לְמַה שְׁהֶן.</p>

<p><b>יח,יט</b>&nbsp;&nbsp;אֵי אִפְשָׁר שֶׁיִּתְחַיַּב אָדָם עַל אֲכִילָה אַחַת, מִשּׁוֹם פִּגּוּל וּמִשּׁוֹם נוֹתָר:&nbsp; שֶׁהַפִּגּוּל--הוּא הַקָּרְבָּן שֶׁנִּפְסַל בְּמַחְשֶׁבֶת הַזְּמָן, וְאֵינוּ עוֹלֶה לְשֵׁם קָרְבָּן וְלֹא נִרְצָה כְּלָל; וְהַנּוֹתָר--הוּא הַנִּשְׁאָר מִקָּרְבָּן שֶׁקָּרַב כְּמִצְוָתוֹ, לְאַחַר זְמָן אֲכִילָתוֹ.</p>

<p><b>יח,כ</b>&nbsp;&nbsp;הַפִּגּוּל וְהַנּוֹתָר וְהַטָּמֵא, שֶׁבְּלָלָן זֶה בְּזֶה וַאֲכָלָן--חַיָּב:&nbsp; אַף עַל פִּי שֶׁרִבָּה מִין עַל חֲבֵרוֹ, אֵינוּ מְבַטְּלוֹ--שְׁאֵין הָאִסּוּרִין מְבַטְּלִין זֶה אֶת זֶה.&nbsp; [כא] וּפִגּוּל אוֹ נוֹתָר אוֹ טָמֵא שֶׁהֶעֱלָן לְרֹאשׁ הַמִּזְבֵּחַ--מִשֶּׁמָּשְׁלָה הָאוּר בְּרֻבָּן, פָּקַע אִסּוּרָן מֵהֶן.&nbsp; וְהָאֵמוּרִין מִצְטָרְפִין עִם הַבָּשָׂר לְכַזַּיִת, בֵּין בָּעוֹלָה בֵּין בִּשְׁאָר קֳדָשִׁים, לְחַיַּב עָלָיו מִשּׁוֹם פִּגּוּל אוֹ נוֹתָר אוֹ טָמֵא.</p>

<p><b>יח,כא</b>&nbsp;&nbsp;[כב] זֶבַח שֶׁנִּתְפַּגַּל, אוֹ שֶׁנּוֹתַר לְאַחַר זְמַנּוֹ, וְאָכַל מִמֶּנּוּ מִן הָעוֹר, אוֹ מִן הַמָּרָק, אוֹ מִן הַתְּבָלִין, אוֹ מִן הָאֲלַל, אוֹ מִן הַמּוּרָא, מִן הַגִּידִים, מִן הַקְּרָנַיִם, מִן הַטְּלַפַּיִם, מִן הַצִּפָּרְנַיִם, מִן הַחַרְטוֹם, מִבֵּיצֵי הָעוֹף, מִן הַנּוֹצָה--אֵינוּ חַיָּב כָּרֵת; וְכֵן טְמֵא הַגּוּף שֶׁאָכַל דְּבָרִים אֵלּוּ מִקָּרְבָּן כָּשֵׁר--אֵינוּ חַיָּב כָּרֵת, אֲבָל מַכִּין אוֹתוֹ מַכַּת מַרְדּוּת.&nbsp; [כג] אָכַל מִן הַשְּׁלִיל, אוֹ מִן הַשִּׁלְיָה--חַיָּב מִשּׁוֹם פִּגּוּל וְנוֹתָר וְטָמֵא, כְּאוֹכֵל מִשְּׁאָר בְּשַׂר הַזֶּבַח.</p>

<p><b>יח,כב</b>&nbsp;&nbsp;[כד] קָדְשֵׁי גּוֹיִים, אֵין חַיָּבִין עֲלֵיהֶן מִשּׁוֹם פִּגּוּל וְנוֹתָר וְטָמֵא.&nbsp; וְכֵן דַּם הַקֳּדָשִׁים, כְּמוֹ שֶׁבֵּאַרְנוּ; וְכֵן הַלְּבוֹנָה, וְהַקְּטֹרֶת, וְהָעֵצִים--אֵין חַיָּבִין עֲלֵיהֶן כָּרֵת, לֹא מִשּׁוֹם פִּגּוּל, וְלֹא מִשּׁוֹם נוֹתָר, וְלֹא מִשּׁוֹם טֻמְאַת הַגּוּף.
<br>&nbsp;</p>

<h2>הִלְכּוֹת פְּסוּלֵי הַמֻּקְדָּשִׁין פֵּרֶק יט</h2>

<p><b>יט,א</b>&nbsp;&nbsp;מִצְוַת עֲשֵׂה לִשְׂרֹף כָּל הַקֳּדָשִׁים שֶׁנִּטְמְאוּ, שֶׁנֶּאֱמָר "וְהַבָּשָׂר אֲשֶׁר-יִגַּע בְּכָל-טָמֵא, לֹא יֵאָכֵל--בָּאֵשׁ, יִשָּׂרֵף" (ויקרא ז,יט).&nbsp; וְכֵן הַנּוֹתָר--מִצְוַת עֲשֵׂה לְשָׂרְפוֹ, שֶׁנֶּאֱמָר "וְהַנּוֹתָר, מִבְּשַׂר הַזָּבַח--בַּיּוֹם, הַשְּׁלִישִׁי, בָּאֵשׁ, יִשָּׂרֵף" (ויקרא ז,יז).&nbsp; וּבִכְלַל הַנּוֹתָר, הַפִּגּוּל וְכָל פְּסוּלֵי הַמֻּקְדָּשִׁין--הַכֹּל נִשְׂרָפִין.</p>

<p><b>יט,ב</b>&nbsp;&nbsp;קָרְבָּן שֶׁנִּתְפַּגַּל אוֹ נִפְסַל, יִשָּׂרֵף בַּמִּקְדָּשׁ מִיָּד; וְכָל שֶׁפְּסוּלוֹ מִסָּפֵק--תַּעֲבֹר צוּרָתוֹ, וְאַחַר כָּךְ יִשָּׂרֵף בַּמִּקְדָּשׁ.&nbsp; [ג] פָּרִים וּשְׂעִירִים הַנִּשְׂרָפִים--יֵשׁ בָּהֶם סְפֵק אִם הַלִּינָה, וְהַיְּצִיאָה קֹדֶם שֶׁיַּגִּיעַ זְמַנָּם לָצֵאת, פּוֹסֶלֶת בְּשָׂרָן כָּאֵמוּרֵיהֶן, אוֹ אֵינָהּ פּוֹסֶלֶת בְּשָׂרָן; לְפִיכָּךְ פּוֹסְלִין אוֹתָן לְהַחְמִיר, וְיִשָּׂרְפוּ בָּעֲזָרָה.</p>

<p><b>יט,ג</b>&nbsp;&nbsp;וְכֵן אִם יָצָא חֲצִי הַבְּהֵמָה, בְּרֹב הָאֵבֶר--אִם מַחְזִיקִין אוֹתָן בַּיּוֹצֶא, הוֹאִיל וְיָצָא רֹב הָאֵבֶר, אוֹ עֲדַיִן אֵינָן יוֹצְאִין, שֶׁהֲרֵי לֹא יָצָא רֹב הַבְּהֵמָה; לְפִיכָּךְ נִפְסְלוּ מִסָּפֵק, וְיִשָּׂרְפוּ בָּעֲזָרָה.&nbsp; וְכֵן אִם נְשָׂאוּם חֲמִשָּׁה לְהוֹצִיאָן, וְיָצְאוּ שְׁלוֹשָׁה וְנִשְׁאֲרוּ שְׁנַיִם, וְהוֹצִיאוּ הַשְּׁלוֹשָׁה חֲצִי הַבְּהֵמָה--הֲרֵי אֵלּוּ נִפְסְלוּ מִסָּפֵק, וְיִשָּׂרְפוּ בָּעֲזָרָה.&nbsp; וְיֵרָאֶה לִי, שְׁאֵין אֵלּוּ צְרִיכִין לְהַמְתִּין עַד שֶׁתַּעֲבֹר צוּרָתָן, הוֹאִיל וְהֶן עוֹמְדִין לִשְׂרֵפָה לְעוֹלָם, אַפִלּוּ לֹא נִפְסְלוּ.</p>

<p><b>יט,ד</b>&nbsp;&nbsp;בָּשָׂר הַנִּמְצָא בָּעֲזָרָה--אֵבָרִים עוֹלוֹת, וַחֲתִכּוֹת חַטָּאוֹת; וְהַנִּמְצָא בִּירוּשָׁלַיִם, שְׁלָמִים.&nbsp; וְהַכֹּל--תַּעֲבֹר צוּרָתָן, וְיֵצְאוּ לְבֵית הַשְּׂרֵפָה:&nbsp; שֶׁמֶּא נוֹתָר הוּא.&nbsp; אִם כֵּן, מַה הוֹעִיל שֶׁתִּהְיֶה חֶזְקָתוֹ עוֹלָה אוֹ חַטָּאת אוֹ שְׁלָמִים--לְמִי שֶׁעָבַר וְאָכַל.</p>

<p><b>יט,ה</b>&nbsp;&nbsp;אֵין שׂוֹרְפִין אֶת הַנּוֹתָר אֵלָא בַּיּוֹם, שֶׁנֶּאֱמָר "בַּיּוֹם, הַשְּׁלִישִׁי, בָּאֵשׁ, יִשָּׂרֵף" (ויקרא ז,יז).&nbsp; [ה] אַף עַל פִּי שֶׁהַשְּׁלָמִים אֲסוּרִין בַּאֲכִילָה, מִתְּחִלַּת לֵיל שְׁלִישִׁי--אֵין שׂוֹרְפִין אוֹתָן אֵלָא בַּיּוֹם, בֵּין בִּזְמַנּוֹ בֵּין שֶׁלֹּא בִּזְמַנּוֹ.&nbsp; וְכֵן הַפִּגּוּל, אֵינוּ נִשְׂרָף אֵלָא בַּיּוֹם.&nbsp; וְאֵין שְׂרֵפַת טָמֵא וְנוֹתָר וּפִגּוּל דּוֹחָה אֶת יוֹם טוֹב, וְאֵין צָרִיךְ לוֹמַר שַׁבָּת.&nbsp; וּמֻתָּר לִשְׂרֹף טָמֵא וְנוֹתָר וּפִגּוּל, כְּאֶחָד.</p>

<p><b>יט,ו</b>&nbsp;&nbsp;בְּשַׂר קָדְשֵׁי קֳדָשִׁים שֶׁנִּטְמָא בִּפְנִים, שׂוֹרְפִין אוֹתוֹ בִּפְנִים; נִטְמָא בַּחוּץ, שׂוֹרְפִין אוֹתוֹ בַּחוּץ:&nbsp; בֵּין שֶׁנִּטְמָא בְּאָב הַטֻּמְאָה, בֵּין שֶׁנִּטְמָא בְּוֶלֶד הַטֻּמְאָה.&nbsp; וּמִיְּמֵיהֶם שֶׁלַּכּוֹהֲנִים לֹא נִמְנְעוּ מִלִּשְׂרֹף אֶת הַבָּשָׂר שֶׁנִּטְמָא בְּאָב הַטֻּמְאָה, שֶׁהֲרֵי הוּא רִאשׁוֹן לַטֻּמְאָה, עִם הַבָּשָׂר שֶׁנִּטְמָא בְּוֶלֶד וֶלֶד הַטֻּמְאָה, שֶׁהֲרֵי הוּא שְׁלִישִׁי--אַף עַל פִּי שֶׁמּוֹסִיפִין לוֹ טֻמְאָה עַל טֻמְאָתוֹ, שֶׁהַשְּׁלִישִׁי שֶׁנָּגַע בָּרִאשׁוֹן יַחְזֹר שֵׁנִי כְּמוֹ שֶׁיִּתְבָּאַר בִּמְקוֹמוֹ.</p>

<p><b>יט,ז</b>&nbsp;&nbsp;וְלֹא עוֹד אֵלָא אַפִלּוּ שֶׁמֶן שֶׁנִּפְסַל בִּטְבוּל יוֹם, שְׁהוּא שְׁלִישִׁי--מֻתָּר לְהַדְלִיקוֹ בְּנֵר שֶׁלְּמַתֶּכֶת שֶׁנָּגַע בָּהּ טְמֵא מֵת, שֶׁהַנֵּר אָב:&nbsp; אַף עַל פִּי שֶׁזֶּה הַשֶּׁמֶן נַעֲשָׂה רִאשׁוֹן, כְּשֶׁיִּגַּע בַּנֵּר--הוֹאִיל וְיֵשׁ שָׁם שׁוֹם טֻמְאָה, אֵין מַקְפִּידִין עַל תּוֹסֶפְתָּהּ, וְאֵין נִזְהָרִין אֵלָא מִן הַטָּהוֹר, שֶׁלֹּא יִפָּסֵל.</p>

<p><b>יט,ח</b>&nbsp;&nbsp;[ז] נוֹתָר שֶׁלִּקְדָשִׁים קַלִּים, שׂוֹרְפִין אוֹתוֹ בְּעָלָיו בְּבָתֵּיהֶן.&nbsp; [ח] מִי שֶׁיָּצָא מִירוּשָׁלַיִם, וְנִזְכַּר שֶׁיֵּשׁ בְּיָדוֹ בְּשַׂר קֹדֶשׁ--אִם עָבַר הַצּוֹפִים, שׂוֹרְפוֹ בִּמְקוֹמוֹ.&nbsp; וְאִם לָאו--אִם יֵשׁ בּוֹ כַּזַּיִת אוֹ יָתֵר, חוֹזֵר וְשׂוֹרְפוֹ בִּירוּשָׁלַיִם; וְאִם אוֹרֵחַ הוּא, שְׁאֵין לוֹ בַּיִת--שׂוֹרְפוֹ לִפְנֵי הַבִּירָה מֵעֲצֵי הַמַּעֲרָכָה.&nbsp; [ט] וְכָל עַצְמוֹת הַקֳּדָשִׁים שְׁאֵין בָּהֶן מוֹחַ--אֵינָן טְעוּנִין שְׁרֵפָה, חוּץ מֵעַצְמוֹת הַפֶּסַח.</p>

<p><b>יט,ט</b>&nbsp;&nbsp;כְּבָר בֵּאַרְנוּ שֶׁהַקָּרְבָּן שֶׁנִּפְסַל אַחַר שֶׁהֻפְשַׁט--הָעוֹר לַכּוֹהֲנִים, אוֹ לִבְעָלָיו בִּקְדָשִׁים קַלִּים; אֲבָל אִם נִפְסַל קֹדֶם הֶפְשֵׁט--הֲרֵי הָעוֹר כַּבָּשָׂר, וְיִשָּׂרֵף הַכֹּל.&nbsp; וְכֵן זֶבַח שֶׁהֻפְשַׁט, וְנִמְצָא טְרֵפָה, אוֹ שֶׁנִּפְסַל בְּמַחְשֶׁבֶת הַזְּמָן, אוֹ בְּמַחְשֶׁבֶת הַמָּקוֹם--הוֹאִיל וְלֹא נִרְצָה הַזֶּבַח, יִשָּׂרֵף הָעוֹר, בֵּין בְּקָדְשֵׁי קֳדָשִׁים, בֵּין בִּקְדָשִׁים קַלִּים; אֲבָל אִם נַעֲשָׂה בְּמַחְשֶׁבֶת שִׁנּוּי הַשֵּׁם--אַף עַל פִּי שֶׁלֹּא עָלָה לַבְּעָלִים, הוֹאִיל וְנִרְצָה, הֲרֵי הָעוֹר לַכּוֹהֲנִים, אוֹ לִבְעָלָיו כְּמוֹ שֶׁבֵּאַרְנוּ.&nbsp; וְזֶבַח שֶׁהֻפְשַׁט קֹדֶם זְרִיקָה, אֵינוּ פָּסוּל.</p>

<p><b>יט,י</b>&nbsp;&nbsp;אֵלּוּ הֶן הַנִּשְׂרָפִין--בְּשַׂר קֹדֶשׁ שֶׁנִּטְמָא, אוֹ נוֹתָר, אוֹ נִפְסַל; וְכֵן הַמִּנְחָה שֶׁנִּטְמֵאת, אוֹ נִפְסְלָה, אוֹ נוֹתְרָה; וְאָשָׁם תָּלוּי שֶׁנּוֹדַע לוֹ שֶׁלֹּא חָטָא, אַחַר שֶׁנִּזְרַק דָּמוֹ; וְחַטַּאת הָעוֹף הַבָּאָה עַל הַסָּפֵק; וּשְׂעַר נָזִיר טָהוֹר, וְהֶעָרְלָה, וְכִלְאֵי הַכֶּרֶם.&nbsp; וְדָבָר שְׁאֵין דַּרְכּוֹ לְהִשָּׂרֵף, כְּגוֹן מַשְׁקִין שֶׁלֶּעָרְלָה וְשֶׁלְּכִלְאֵי הַכֶּרֶם--הֲרֵי אֵלּוּ יִקָּבְרוּ.</p>

<p><b>יט,יא</b>&nbsp;&nbsp;וְאֵלּוּ הֶן הַנִּקְבָּרִין--קֳדָשִׁים שֶׁמֵּתוּ, בֵּין קָדְשֵׁי מִזְבֵּחַ בֵּין קָדְשֵׁי בֶּדֶק הַבַּיִת; וּקְדָשִׁים שֶׁהִפִּילוּ, יִקָּבֵר הַנֵּפֶל--הִפִּילוּ שִׁלְיָה, תִּקָּבֵר; וְשׁוֹר הַנִּסְקָל, וְעֶגְלָה עֲרוּפָה, וְצִפֳּרֵי מְצֹרָע, וּשְׂעַר נָזִיר טָמֵא, וּפֶטֶר חֲמוֹר, וּבָשָׂר בְּחָלָב, וְחֻלִּין שֶׁנִּשְׁחֲטוּ בָּעֲזָרָה.&nbsp; [יב] הָאוֹרֵג מְלוֹא הַסִּיט מִשְּׂעַר נָזִיר, וּמִפֶּטֶר חֲמוֹר בְּשַׂק--יִדָּלֵק.</p>

<p><b>יט,יב</b>&nbsp;&nbsp;[יג] כָּל הַנִּקְבָּרִין, אֶפְרָן אָסוּר; וְכָל הַנִּשְׂרָפִין שֶׁלַּהֶקְדֵּשׁ, אֶפְרָן מֻתָּר--חוּץ מִדֶּשֶׁן הַמִּזְבֵּחַ הַחִיצוֹן, וְהַפְּנִימִי, וְדִשּׁוּן הַמְּנוֹרָה.&nbsp; [יד] כָּל הַנִּשְׂרָפִין, לֹא יִקָּבְרוּ.&nbsp; וְכֵן כָּל הַנִּקְבָּרִין, לֹא יִשָּׂרְפוּ:&nbsp; שֶׁאַף עַל פִּי שְׁהוּא מַחְמִיר בִּשְׂרֵפָתָן, הֲרֵי הֵקַל בְּאֶפְרָן--שֶׁאֵפֶר הַנִּקְבָּרִין אָסוּר.</p>

<p><b>יט,יג</b>&nbsp;&nbsp;[טו] הָיָה מַקְרִיב עִמּוֹ בַּזְּבָחִים, וְאָמַר לוֹ נִתְפַּגְּלוּ, עוֹשֶׂה עִמּוֹ בַּטְּהָרוֹת, וְאָמַר לוֹ נִטְמְאוּ--נֶאֱמָן:&nbsp; לֹא נֶחְשְׁדוּ יִשְׂרָאֵל עַל כָּךְ.&nbsp; אֲבָל אִם אָמַר לוֹ זְבָחִים שֶׁהִקְרַבְתִּי לָךְ בְּאוֹתוֹ הַיּוֹם, נִתְפַּגְּלוּ, וְאוֹתָן הַטְּהָרוֹת, נִטְמְאוּ--אִם הָיָה נֶאֱמָן לוֹ, סוֹמֵךְ עַל דְּבָרָיו.&nbsp; וְאִם לָאו, שׁוּרַת הַדִּין שְׁאֵינוּ נֶאֱמָן; וְהָרוֹצֶה לְהַחְמִיר עַל עַצְמוֹ, הֲרֵי זֶה מְשֻׁבָּח.
<br>&nbsp;</p>
</div>
</body></html>
