<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר קניין - הלכות שלוחין ושותפין</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת שְׁלוּחִין וְשֻׁתָּפִין</h1>

<p>עִנְיַן אֵלּוּ הַהֲלָכוֹת לֵידַע דִּין שְׁלוּחוֹ שֶׁלָּאָדָם וְשֻׁתָּפוֹ, וּמִשְׁפְּטֵיהֶן בְּמֶקָּחָן וּמִמְכָּרָן וּבְהֶפְסֵדָן וּשְׂכָרָן.&nbsp; וּבֵאוּר כָּל הַדִּינִין הָאֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק א</h2>

<p><b>א,א</b>&nbsp;&nbsp;הָאוֹמֵר לִשְׁלוּחוֹ צֵא וּמְכֹר לִי קַרְקָע אוֹ מִטַּלְטְלִין, אוֹ קְנֵה לִי--הֲרֵי זֶה מוֹכֵר וְלוֹקֵחַ לוֹ וְעוֹשֶׂה שְׁלִיחוּתוֹ, וְכָל מַעֲשָׂיו קַיָּמִין.&nbsp; וְאֵין הָעוֹשֶׂה שָׁלִיחַ צָרִיךְ קִנְיָן וְלֹא עֵדִים, אֵלָא בַּאֲמִירָה בִּלְבָד בֵּינוֹ לְבֵין חֲבֵרוֹ; וְאֵין צְרִיכִין עֵדִים אֵלָא לְגַלּוֹת הַדָּבָר, אִם כָּפַר אֶחָד מֵהֶם, כִּשְׁאָר כָּל הַטְּעָנוֹת.</p>

<p><b>א,ב</b>&nbsp;&nbsp;שָׁלִיחַ שֶׁעָבַר עַל דִּבְרֵי מְשַׁלְּחוֹ, לֹא עָשָׂה כְּלוּם.&nbsp; וְכֵן אִם טָעָה בְּכָל שְׁהוּא, בֵּין בַּקַּרְקָע בֵּין בַּמִּטַּלְטְלִין--חוֹזֵר, שֶׁהֲרֵי אוֹמֵר לוֹ לְתַקַּן שְׁלַחְתִּיךָ וְלֹא לְעַוַּת.&nbsp; וְלֹא אָמְרוּ שֶׁהַהוֹנָיָה בַּמִּטַּלְטְלִין שְׁתוּת, וְהָעֲבָדִים וְהַשְּׁטָרוֹת וְהַקַּרְקָעוֹת אֵין בָּהֶן הוֹנָיָה, אֵלָא בְּמוֹכֵר שֶׁלּוֹ, אוֹ קוֹנֶה לְעַצְמוֹ; אֲבָל הַשָּׁלִיחַ שֶׁטָּעָה בְּכֻלָּם בְּכָל שְׁהוּא, חוֹזֵר.</p>

<p><b>א,ג</b>&nbsp;&nbsp;נָתַן מָעוֹת לִשְׁלוּחוֹ לִקְנוֹת לוֹ קַרְקָע, וְקָנָה לוֹ שֶׁלֹּא בְּאַחְרָיוּת--הֲרֵי זֶה עִוּוּת; וְהַשָּׁלִיחַ לוֹקֵחַ אוֹתָהּ לְעַצְמוֹ שֶׁלֹּא בְּאַחְרָיוּת כְּמוֹ שֶׁעָשָׂה, וְחוֹזֵר וּמוֹכֵר אוֹתָהּ לַמְּשַׁלֵּחַ בְּאַחְרָיוּת, הוֹאִיל וְקָנָה אוֹתָהּ בְּמָעוֹתָיו, וְהָאַחְרָיוּת עַל הַשָּׁלִיחַ.&nbsp; וְכֵן כָּל כַּיּוֹצֶא בְּזֶה.</p>

<p><b>א,ד</b>&nbsp;&nbsp;לְפִיכָּךְ אִם הִתְנָה עָלָיו שֶׁעָשָׂהוּ שָׁלִיחַ בֵּין לְתַקַּן בֵּין לְעַוַּת--אַפִלּוּ מָכַר לוֹ שׁוֹוֶה מֵאָה בְּדֵינָר, אוֹ לָקַח שׁוֹוֶה דֵּינָר בְּמֵאָה--אֵינוּ יָכוֹל לַחְזֹר בּוֹ, וְחַיָּב הַמְּשַׁלֵּחַ לִתֵּן לוֹ כְּפִי הַתְּנָאי.</p>

<p><b>א,ה</b>&nbsp;&nbsp;[ד] הָאוֹמֵר לִשְׁלוּחוֹ מְכֹר לִי מִשָּׂדֶה שֶׁלִּי בֵּית סְאָה, וּמָכַר לוֹ בֵּית סָאתַיִם--הֲרֵי זֶה מוֹסִיף עַל דְּבָרָיו, וְקָנָה הַלּוֹקֵחַ בֵּית סְאָה בִּלְבָד.&nbsp; אָמַר לוֹ מְכֹר לִי בֵּית סָאתַיִם, וּמָכַר לוֹ בֵּית סְאָה--הֲרֵי זֶה מַעְבִיר עַל דְּבָרָיו, וְלֹא קָנָה לוֹקֵחַ.</p>

<p><b>א,ו</b>&nbsp;&nbsp;אָמַר לוֹ מְכֹר לִי שָׂדִי לָאָדָם אֶחָד, וְהָלַךְ הַשָּׁלִיחַ וּמְכָרוֹ לִשְׁנַיִם--מִמְכָּרוֹ בָּטֵל, שֶׁהֲרֵי עָבַר עַל דְּבָרָיו.&nbsp; אָמַר לוֹ מְכֹר לִי שָׂדִי, וְלֹא פֵרַשׁ--אַפִלּוּ מְכָרָהּ לְמֵאָה, מִמְכָּרוֹ קַיָּם.</p>

<p><b>א,ז</b>&nbsp;&nbsp;[ה] הַנּוֹתֵן מָעוֹת לִשְׁלוּחוֹ לִקַּח לוֹ בָּהֶם חִטִּים, אוֹ מִין מִמִּינֵי סְחוֹרָה, וְלֹא לָקַח--אֵין לוֹ עָלָיו אֵלָא תַּרְעֹמֶת.&nbsp; נָתַן לוֹ מָעוֹת לִקַּח בָּהֶן חִטִּים בֵּין לַאֲכִילָה בֵּין לִסְחוֹרָה, וְהָלַךְ וְלָקַח בָּהֶן שְׂעוֹרִים, אוֹ שֶׁנָּתַן לוֹ לִקְנוֹת שְׂעוֹרִים, וְהָלַךְ וְלָקַח חִטִּים--אִם פָּחֲתוּ דְּמֵי זֶה שֶׁלָּקַח, פָּחֲתוּ לַשָּׁלִיחַ, מִפְּנֵי שְׁהוּא מְשַׁנֶּה; וְאִם הוֹסִיפוּ דְּמֵיהֶן, הוֹסִיפוּ לְבַעַל הַמָּעוֹת.</p>

<p><b>א,ח</b>&nbsp;&nbsp;הָיָה הַשַּׁעַר קָצוּב וְיָדוּעַ, וְהוֹסִיפוּ לַשָּׁלִיחַ בַּמִּנְיָן אוֹ בַּמִּשְׁקָל אוֹ בַּמִּדָּה--כָּל שֶׁהוֹסִיפוּ לוֹ הַמּוֹכְרִים, הֲרֵי הוּא שֶׁלִּשְׁנֵיהֶם; וְחוֹלֵק הַתּוֹסֶפֶת, הַשָּׁלִיחַ עִם בַּעַל הַמָּעוֹת.&nbsp; וְאִם הָיָה הַדָּבָר שְׁאֵין לוֹ קִצְבָּה, הַכֹּל לְבַעַל הַמָּעוֹת.</p>

<p><b>א,ט</b>&nbsp;&nbsp;[ו] מִי שֶׁהָיָה חַיָּב לַחֲבֵרוֹ מָמוֹן, בֵּין מִשּׁוֹם מַלְוָה בֵּין מִשּׁוֹם פִּקָּדוֹן אוֹ שְׂכִירוּת, וְנָתַן הַמָּמוֹן בְּיַד הַשָּׁלִיחַ, וְאָמַר לוֹ הֵילָךְ מָמוֹן זֶה לְבַעַל חוֹבִי--אֵין הַשָּׁלִיחַ צָרִיךְ לְהִטַּפַּל, וְלִתֵּן לוֹ בִּפְנֵי עֵדִים; וְאִם אָמַר לַשָּׁלִיחַ אַל תִּפְרַע חוֹב זֶה אֵלָא בְּעֵדִים, וּפְרָעוֹ שֶׁלֹּא בְּעֵדִים--חַיָּב לְשַׁלַּם.</p>

<p><b>א,י</b>&nbsp;&nbsp;וְכֵן אִם הָיָה הַחוֹב בַּשְּׁטָר, בֵּין שֶׁאָמַר לוֹ קַח הַשְּׁטָר וְתֶן לוֹ הַמָּעוֹת, בֵּין שֶׁאָמַר לוֹ תֶּן לוֹ הַמָּעוֹת וְקַח הַשְּׁטָר, וְנָתַן בְּלֹא עֵדִים וְלֹא לָקַח הַשְּׁטָר--חַיָּב לְשַׁלַּם, שֶׁהֲרֵי לְתַקַּן שְׁלָחוֹ וְלֹא לְעַוַּת.</p>

<p><b>א,יא</b>&nbsp;&nbsp;[ז] הַשּׁוֹלֵחַ מָמוֹן שֶׁבְּיָדוֹ בְּיַד שָׁלִיחַ, וְאָמַר לוֹ הֵילָךְ מָמוֹן זֶה לִפְלוֹנִי שֶׁאֲנִי חַיָּב לוֹ, וְהָלַךְ וְנָתַן לוֹ שֶׁלֹּא בְּעֵדִים--הַשָּׁלִיחַ אוֹמֵר נָתַתִּי, וּבַעַל חוֹב אוֹ הַפּוֹעֵל אוֹמֵר לֹא לָקַחְתִּי, וַהֲרֵי שְׁלָשְׁתָּן עוֹמְדִין--הַשָּׁלִיחַ נִשְׁבָּע הֶסֵּת שֶׁנָּתַן, וּבַעַל חוֹב אוֹ הַפּוֹעֵל נִשְׁבָּע הֶסֵּת שֶׁלֹּא לָקַח, וִישַׁלַּם הַלָּה לְבַעַל חוֹבוֹ אוֹ לַפּוֹעֵל אוֹ לְבַעַל הַפִּקָּדוֹן.&nbsp; וְאַפִלּוּ הָיוּ הַשְּׁלוּחִין שְׁנַיִם, אֵין עֵדוּתָן מוֹעֶלֶת, מִפְּנֵי שְׁהֶן נוֹגְעִין בְּעֵדוּתָן, שֶׁהֲרֵי חַיָּבִין לְהִשָּׁבַע הֶסֵּת.</p>

<p><b>א,יב</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיָה הַשָּׁלִיחַ מַכְחִישׁ אֶת בַּעַל חוֹב, וַהֲרֵי שְׁלָשְׁתָּן עוֹמְדִין.&nbsp; אֲבָל אִם בָּא שָׁלִיחַ וְאָמַר נָתַתִּי כְּמוֹ שֶׁאָמַרְתָּ לִי--אֵינוּ יָכוֹל לְהַשְׁבִּיעוֹ הֶסֵּת שֶׁעָשָׂה שְׁלִיחוּתוֹ, שֶׁהֲרֵי אֵין שָׁם טוֹעֵן עָלָיו טְעָנַת וַדַּאי שֶׁלֹּא עָשָׂה שְׁלִיחוּתוֹ.</p>

<p><b>א,יג</b>&nbsp;&nbsp;וְכֵן אִם מֵתוּ הַשְּׁלוּחִין, אוֹ הָלְכוּ לָהֶן לִמְדִינַת הַיָּם, וּבָא בַּעַל חוֹב לִתְבֹּעַ אֶת הַלּוֹוֶה--אֵינוּ יָכוֹל לְהַשְׁבִּיעוֹ הֶסֵּת שֶׁלֹּא פְרָעוֹ הַשָּׁלִיחַ, שֶׁהֲרֵי אֵין כָּאן מִי שֶׁטּוֹעֵן עָלָיו טְעָנַת וַדַּאי שֶׁלָּקַח; אֵלָא מַחְרִים הַלּוֹוֶה חֵרֶם סְתָם, וּמְשַׁלֵּם הַחוֹב שֶׁעָלָיו.&nbsp; וְכֵן כָּל כַּיּוֹצֶא בְּזֶה.</p>

<p><b>א,יד</b>&nbsp;&nbsp;[ח] רְאוּבֵן שֶׁשָּׁלַח כְּתָב לְשִׁמְעוֹן, וְאָמַר לוֹ מָנֶה שֶׁיֵּשׁ לִי בְּיָדָךְ שָׁלְחֵהוּ לִי בְּיַד לֵוִי--אִם רָצָה לְשָׁלְחוֹ, אֵינוּ חַיָּב בְּאַחְרָיוּתוֹ בֵּין שֶׁהָיָה מַלְוָה בֵּין שֶׁהָיָה פִּקָּדוֹן:&nbsp; וְהוּא, שֶׁיַּכִּיר שְׁהוּא כְּתָב יָדוֹ.&nbsp; וְאִם טָעַן הַמַּלְוֶה וְאָמַר לֹא כָתַבְתִּי וְלֹא שָׁלַחְתִּי לָךְ--יִשָּׁבַע הַלּוֹוֶה הֶסֵּת שֶׁכְּתָב יָדוֹ בָּא אֵלָיו וּלְפִיכָּךְ שָׁלַח, וְיִפָּטֵר; וּכְזֶה הוֹרוּ רִבּוֹתַי.</p>

<p><b>א,טו</b>&nbsp;&nbsp;אֲבָל אִם לֹא הָיָה הַכְּתָב בִּכְתָב יָדוֹ, אוֹ שְׁאֵין הַלּוֹוֶה יוֹדֵעַ אִם הוּא כְּתָב יָדוֹ אוֹ אֵינוּ--אַפִלּוּ הָיוּ כְּתוּבִין בּוֹ סִימָנִין וְאוֹתוֹת שֶׁבֵּינֵיהֶן בַּיֵּחוּד--אִם טָעַן רְאוּבֵן וְאָמַר לֹא שָׁלַחְתִּי כְּתָב וַאֲחֵרִים רִמּוּ בָּךְ, שִׁמְעוֹן חַיָּב בְּאַחְרָיוּתוֹ וִישַׁלַּם לִרְאוּבֵן אַחַר שֶׁיַּחְרִים עַל מִי שֶׁשָּׁלַח כְּתָב זֶה מִדַּעְתּוֹ וְלֹא יוֹדֶה.&nbsp; וְיֵשׁ מִי שֶׁהוֹרָה שֶׁיִּשָּׁבַע רְאוּבֵן וְאַחַר כָּךְ יִטֹּל, כְּדִין כָּל הַנִּשְׁבָּעִין וְנוֹטְלִין.</p>

<p><b>א,טז</b>&nbsp;&nbsp;[ט] לֵוִי שֶׁבָּא בִּשְׁלִיחוּת רְאוּבֵן, וְלָקַח חֲמִשִּׁים מִשִּׁמְעוֹן, וּבָא רְאוּבֵן וְאָמַר לֹא שְׁלַחְתִּיו לִקַּח אֵלָא עֶשְׂרִים, וְעֶשְׂרִים בִּלְבָד הֵבִיא לִי--הֲרֵי רְאוּבֵן נִשְׁבָּע שֶׁלֹּא שְׁלָחוֹ לִקַּח אֵלָא עֶשְׂרִים וְעֶשְׂרִים בִּלְבָד הֵבִיא לוֹ, כְּדִין כָּל מוֹדֶה בְּמִקְצָת; וְלֵוִי נִשְׁבָּע הֶסֵּת שֶׁהַחֲמִשִּׁים שֶׁנָּתַתָּ לִי נָתַתִּי לִרְאוּבֵן.&nbsp; וִישַׁלַּם שִׁמְעוֹן מִבֵּיתוֹ, אִם הָיָה חַיָּב לִרְאוּבֵן.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ב</h2>

<p><b>ב,א</b>&nbsp;&nbsp;אֵין הַגּוֹי נַעֲשֶׂה שָׁלִיחַ לְדָבָר מִן הַדְּבָרִים שֶׁבָּעוֹלָם, וְכֵן אֵין יִשְׂרָאֵל נַעֲשֶׂה שָׁלִיחַ לַגּוֹי לְדָבָר מִן הַדְּבָרִים:&nbsp; שֶׁנֶּאֱמָר "כֵּן תָּרִימוּ גַם-אַתֶּם" (במדבר יח,כח)--מַה "אַתֶּם" בְּנֵי בְּרִית, אַף שְׁלוּחֲכֶם בְּנֵי בְּרִית; וְהוּא הַדִּין לְכָל הַתּוֹרָה כֻּלָּהּ.&nbsp; וּמַה מְשַׁלֵּחֲכֶם בֶּן בְּרִית, אַף בְּכָל הַתּוֹרָה כֻּלָּהּ הַמְּשַׁלֵּחַ בֶּן בְּרִית.</p>

<p><b>ב,ב</b>&nbsp;&nbsp;עוֹשֶׂה אָדָם שָׁלִיחַ אִישׁ אוֹ אִשָּׁה, וְאַפִלּוּ אֵשֶׁת אִישׁ; וְאַפִלּוּ עֶבֶד וְשִׁפְחָה--הוֹאִיל וְהֶן בְּנֵי דַּעַת וְיֶשְׁנָן בְּמִקְצַת מִצְווֹת, נַעֲשִׂין שְׁלוּחִין לְמַשָּׂא וּמַתָּן.&nbsp; אֲבָל מִי שְׁאֵינוּ בֶּן דַּעַת, וְהֶן חֵרֵשׁ שׁוֹטֶה וְקָטָן--אֵינָן נַעֲשִׂין שְׁלוּחִין; וְלֹא עוֹשִׂין שָׁלִיחַ, אֶחָד הַקָּטָן וְאֶחָד הַקְּטַנָּה.</p>

<p><b>ב,ג</b>&nbsp;&nbsp;לְפִיכָּךְ הַשּׁוֹלֵחַ בְּנוֹ קָטָן אֵצֶל הַחֶנְוָנִי, וּמָדַד לוֹ בְּאֵיסָר שֶׁמֶן, וְנָתַן לוֹ אֶת הָאֵיסָר, וְאִבַּד אֶת הַשֶּׁמֶן וְאֶת הָאֵיסָר--הַחֶנְוָנִי חַיָּב לְשַׁלַּם:&nbsp; שֶׁלֹּא שְׁלָחוֹ אֵלָא לְהוֹדִיעוֹ, וְלֹא הָיָה לוֹ לִשְׁלֹחַ אֵלָא עִם בֶּן דַּעַת.&nbsp; וְכֵן כָּל כַּיּוֹצֶא בְּזֶה.&nbsp; וְאִם פֵּרַשׁ וְאָמַר לוֹ שְׁלַח לִי עִם הַקָּטָן, הֲרֵי זֶה פָּטוּר.</p>

<p><b>ב,ד</b>&nbsp;&nbsp;[ג] הָאוֹמֵר לַחֲבֵרוֹ מָנֶה שֶׁיֵּשׁ לִי בְּיָדָךְ, בֵּין מַלְוָה בֵּין פִּקָּדוֹן, שַׁלְּחֵהוּ לִי בְּיַד פְּלוֹנִי--אַפִלּוּ הָיָה קָטָן--אִם רָצָה לְשַׁלְּחוֹ בְּיָדוֹ, נִפְטָר; וְאֵינוּ חַיָּב בְּאַחְרָיוּתוֹ.</p>

<p><b>ב,ה</b>&nbsp;&nbsp;וְכֵן שְׁנַיִם שֶׁהִתְנוּ בֵּינֵיהֶם שֶׁכָּל מִי שֶׁיִּרְצֶה לְשַׁלַּח לַחֲבֵרוֹ, מְשַׁלֵּחַ בְּיַד מִי שֶׁיִּרְצֶה הַמְּשַׁלֵּחַ--הֲרֵי זֶה מְשַׁלֵּחַ בְּיַד מִי שֶׁיֵּרָאֶה לוֹ שְׁהוּא רָאוּי לְהוֹלִיךְ דָּבָר זֶה; וְאִם אָבַד אוֹ נִגְנַב בַּדֶּרֶךְ, אוֹ שֶׁכָּפַר בּוֹ הַשָּׁלִיחַ--הֲרֵי הַמְּשַׁלֵּחַ פָּטוּר, שֶׁכָּל תְּנָאי שֶׁבְּמָמוֹן קַיָּם.</p>

<p><b>ב,ו</b>&nbsp;&nbsp;[ד] הַשָּׁלִיחַ שֶׁקָּנָה אוֹ שֶׁמָּכַר, וְהוֹדִיעַ שְׁהוּא שָׁלִיחַ בְּדָבָר זֶה לִפְלוֹנִי--אַף עַל פִּי שֶׁמָּשַׁךְ אוֹ הִמְשִׁיךְ, וְנִמְצָא שֶׁעָבַר עַל דַּעַת מְשַׁלְּחוֹ--בָּטַל הַמֶּקָּח, וּמַחְזִיר.&nbsp; וְאִם לֹא הוֹדִיעַ שְׁהוּא שָׁלִיחַ--נִקְנָה הַמֶּקָּח, וְיִהְיֶה הַדִּין בֵּינוֹ וּבֵין זֶה שֶׁשְּׁלָחוֹ.</p>

<p><b>ב,ז</b>&nbsp;&nbsp;[ה] רְאוּבֵן שֶׁקָּנָה שָׂדֶה מִשִּׁמְעוֹן, וְאָמַר לוֹ לְלֵוִי קָנִיתִי אוֹתָהּ, וְכָתַב שְׁטָר מְכָר בְּשֵׁם לֵוִי, וְחָזַר רְאוּבֵן וְאָמַר לְשִׁמְעוֹן לְעַצְמִי קְנִיתִיהָ, חֲזֹר וּכְתֹב לִי שְׁטָר מְכָר בִּשְׁמִי--אֵין כּוֹפִין אֶת הַמּוֹכֵר לִכְתֹּב לוֹ שְׁטָר אַחֵר בְּשֵׁם רְאוּבֵן.&nbsp; וְאִם הִתְנָה עִמּוֹ בַּתְּחִלָּה וְאָמַר לוֹ לְעַצְמִי אֶקְנֶה, וְזֶה שֶׁאֶכְתֹּב שְׁטָר בְּשֵׁם לֵוִי כְּדֵי שֶׁלֹּא יֵדְעוּ בִּי שֶׁאֲנִי הוּא הַקּוֹנֶה--הֲרֵי זֶה כּוֹפֵהוּ לַחְזֹר וְלִכְתֹּב שְׁטָר אַחֵר בִּשְׁמוֹ.</p>

<p><b>ב,ח</b>&nbsp;&nbsp;[ו] הַסִּרְסוּר שָׁלִיחַ הוּא, אֵלָא שְׁהוּא נוֹטֵל שָׂכָר עַל שְׁלִיחוּתוֹ; לְפִיכָּךְ אִם שִׁנָּה עַל דַּעַת הַבְּעָלִים, מְשַׁלֵּם מַה שֶׁהִפְסִיד.&nbsp; כֵּיצַד:&nbsp; הֲרֵי שֶׁנָּתַן רְאוּבֵן חֵפֶץ לְשִׁמְעוֹן הַסִּרְסוּר, וְאָמַר לוֹ מְכֹר לִי זֶה וְאַל תִּמְכֹּר בְּפָחוּת מִמֵּאָה, וְהָלַךְ וּמְכָרוֹ בַּחֲמִשִּׁים--מְשַׁלֵּם חֲמִשִּׁים מִבֵּיתוֹ; מְכָרוֹ בְּמָאתַיִם, הַכֹּל לִרְאוּבֵן.&nbsp; וְכֵן כָּל כַּיּוֹצֶא בְּזֶה.</p>

<p><b>ב,ט</b>&nbsp;&nbsp;רְאוּבֵן אוֹמֵר בְּמֵאָה אָמַרְתִּי לָךְ לִמְכֹּר, וְהַסִּרְסוּר אוֹמֵר בַּחֲמִשִּׁים אָמַרְתָּ לִי, וְכֵן בַּחֲמִשִּׁים מָכַרְתִּי--נִשְׁבָּע הַסִּרְסוּר שְׁבוּעַת הַתּוֹרָה, שֶׁהֲרֵי הוֹדָה בְּמִקְצָת.&nbsp; וְאִם כְּבָר נָתַן לוֹ הַחֲמִשִּׁים--נִשְׁבָּע הֶסֵּת שֶׁעָשָׂה שְׁלִיחוּתוֹ, וְזוֹכֶה הַלּוֹקֵחַ.</p>

<p><b>ב,י</b>&nbsp;&nbsp;וְאִם יָדַע הַלּוֹקֵחַ שֶׁחֵפֶץ זֶה שֶׁלִּרְאוּבֵן הוּא, וְשֶׁזֶּה הַמּוֹכֵר סִרְסוּר הוּא--יַחְזִיר הַחֵפֶץ לִבְעָלָיו; וְיַחְרִים עַל מִי שֶׁנָּתַן לוֹ רְשׁוּת לִמְכֹּר בַּחֲמִשִּׁים, אוֹ שֶׁרָצָה בַּחֲמִשִּׁים, וְחָזַר בּוֹ אַחַר שֶׁקָּנִיתִי.</p>

<p><b>ב,יא</b>&nbsp;&nbsp;[ז] כָּל סִרְסוּר שֶׁהוֹדִיעַ לַלּוֹקֵחַ שֶׁחֵפֶץ זֶה אוֹ קַרְקָע זוֹ שֶׁלִּרְאוּבֵן הֶן, וְאַחַר שֶׁקָּנָה הַלּוֹקֵחַ אָמַר רְאוּבֵן אֵינִי רוֹצֶה לִמְכֹּר בְּדָמִים אֵלּוּ--מַחְזִיר הַלּוֹקֵחַ, שֶׁהֲרֵי לֹא פָסַק דָּמִים וְאָמַר לוֹ מְכֹר בְּכָּךְ וְכָּךְ.&nbsp; וְכָל סִרְסוּר שֶׁאָבַד הַחֵפֶץ מִיָּדוֹ, אוֹ נִגְנַב, אוֹ נִשְׁבַּר--חַיָּב לְשַׁלַּם, מִפְּנֵי שְׁהוּא נוֹשֵׂא שָׂכָר.</p>

<p><b>ב,יב</b>&nbsp;&nbsp;[ח] הַלּוֹקֵחַ כֵּלִים מִבֵּית הָאֻמָּן לְשַׁגְּרָן לְבֵית חָמִיו, וְאָמַר לוֹ אִם מְקַבְּלִין אוֹתָן מִמֶּנִּי אֲנִי נוֹתֵן אֶת דְּמֵיהֶם, וְאִם לָאו אֶתֵּן לָךְ שָׂכָר מְעַט, וְנֶאְנְסוּ בַּהֲלִיכָה--הֲרֵי זֶה חַיָּב לְשַׁלַּם; וְאִם נֶאְנְסוּ בַּחֲזִירָה, פָּטוּר.</p>

<p><b>ב,יג</b>&nbsp;&nbsp;נְטָלָן עַל מְנָת לְמָכְרָן לַאֲחֵרִים, וְאָמַר לוֹ אִם יִמָּכְרוּ בְּמָקוֹם פְּלוֹנִי אוֹ עַד זְמָן פְּלוֹנִי, אֶתֵּן לָךְ דָּמִים כָּךְ וְכָּךְ, וְאִם לֹא יִמָּכְרוּ, אַחְזִירֵם לָךְ, וְנֶאְנְסוּ, בֵּין בַּהֲלִיכָה בֵּין בַּחֲזִירָה--חַיָּב לְשַׁלַּם.</p>

<p><b>ב,יד</b>&nbsp;&nbsp;[ט] כָּל שָׁלִיחַ שֶׁטָּעַן שֶׁאֵרְעוֹ אֹנֶס פְּלוֹנִי, וְהִפְסִיד כָּךְ וְכָּךְ--הֲרֵי זֶה נִשְׁבָּע שְׁבוּעַת הַשּׁוֹמְרִין עַל טְעָנָתוֹ, וְיִפָּטֵר.&nbsp; וְאִם הָיָה הָאֹנֶס בִּמְקוֹם שֶׁאִפְשָׁר לְהָבִיא עָלָיו עֵדִים, אוֹ דָּבָר שְׁהוּא יָדוּעַ וְגָלוּי לַכֹּל, שֶׁהֲרֵי יִמְצָא עֵדִים--הֲרֵי זֶה צָרִיךְ לְהָבִיא רְאָיָה עַל טְעָנָתוֹ; וְאִם לֹא הֵבִיא עֵדִים--אֵינוּ נֶאֱמָן, וּמְשַׁלֵּם.</p>

<p><b>ב,טו</b>&nbsp;&nbsp;מַעֲשֶׂה בְּאֶחָד שֶׁאָמַר לִשְׁלוּחוֹ קְנֵה לִי אַרְבַּע מֵאוֹת גִּרְבֵּי יַיִן, מִמָּעוֹת שֶׁהָיוּ לוֹ בְּיָדוֹ, וְקָנָה לוֹ, וְנִמְצְאוּ חֹמֶץ.&nbsp; וְאָמְרוּ חֲכָמִים מִנְיָן גָּדוֹל כְּזֶה שֶׁהִחְמִיץ, קוֹל יֵשׁ לוֹ, וְהוֹאִיל וְאִפְשָׁר לְהָבִיא רְאָיָה, יָבִיא רְאָיָה שֶׁהָיָה יַיִן בְּעֵת שֶׁלְּקָחוֹ וְיִפָּטֵר; וְאִם לֹא יָבִיא רְאָיָה, יְשַׁלַּם.&nbsp; וְכֵן כָּל כַּיּוֹצֶא בְּזֶה מִדְּבָרִים שֶׁהָרְאָיָה מְצוּיָה בָּהֶן.</p>

<p><b>ב,טז</b>&nbsp;&nbsp;אֲבָל דָּבָר הַנֶּעְלָם שְׁאֵין רְאָיָתוֹ מְצוּיָה, יִשָּׁבַע עָלָיו הַשָּׁלִיחַ.&nbsp; וְכֵן הַדִּין בְּכָל טְעָנָה שֶׁיִּטְעֹן הַשֻּׁתָּף כַּיּוֹצֶא בְּזוֹ, וְכֵן הַדִּין בִּטְעָנַת הַשּׁוֹמְרִין--אִם הָרְאָיָה יְכוּלָה לִהְיוֹת--אוֹ יָבִיא רְאָיָה עַל טְעָנָתוֹ, אוֹ יְשַׁלַּם כְּמוֹ שֶׁבֵּאַרְנוּ.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ג</h2>

<p><b>ג,א</b>&nbsp;&nbsp;מִי שֶׁהָיְתָה לוֹ קַרְקָע תַּחַת יַד אֶחָד, אוֹ שֶׁהָיוּ לוֹ מִטַּלְטְלִין פִּקָּדוֹן, וְרָצָה לַעֲשׂוֹת שָׁלִיחַ לָדוּן עִם זֶה, וּלְהוֹצִיא הַקַּרְקָע אוֹ הַפִּקָּדוֹן מִתַּחַת יָדוֹ--הֲרֵי זֶה כּוֹתֵב לוֹ הַרְשָׁאָה.&nbsp; וְצָרִיךְ לִקְנוֹת מִיָּדוֹ שֶׁהִרְשָׁהוּ, וְאָמַר לוֹ לֵךְ דּוּן וּזְכֵה וְהוֹצֵא לְעַצְמָךְ, וְכַיּוֹצֶא בְּעִנְיָנִים אֵלּוּ; וְאִם לֹא כָתַב לוֹ כֵּן, אֵינוּ יָכוֹל לָדוּן עִמּוֹ, מִפְּנֵי שְׁהוּא אוֹמֵר לוֹ, אֵין אַתָּה בַּעַל דִּינִי.</p>

<p><b>ג,ב</b>&nbsp;&nbsp;אַף עַל פִּי שֶׁכָּתַב לוֹ כֵּן, אֵינוּ אֵלָא שָׁלִיחַ, וְכָל מַה שֶׁיִּזְכֶּה בּוֹ, הֲרֵי הוּא שֶׁלִּמְשַׁלְּחוֹ.&nbsp; וְכָל הַהוֹצָאוֹת שֶׁיּוֹצִיא הַשָּׁלִיחַ עַל דִּין זֶה שֶׁהֻרְשָׁה בּוֹ, הֲרֵי הַמְּשַׁלֵּחַ חַיָּב בָּהֶן:&nbsp; שֶׁכָּךְ כּוֹתְבִין בַּהַרְשָׁאָה, כָּל שֶׁתּוֹצִיא בְּדִין זֶה, עָלַי לְשַׁלְּמוֹ.</p>

<p><b>ג,ג</b>&nbsp;&nbsp;[ב] הִקְנָה לְזֶה הַמֻּרְשֶׁה שְׁלִישׁ אוֹ רְבִיעַ מַה שֶׁיֵּשׁ לוֹ בְּיַד חֲבֵרוֹ, הֲרֵי זֶה דָּן עַל הַכֹּל:&nbsp; הוֹאִיל וְדָן עַל חֶלְקוֹ, וַהֲרֵי הוּא בַּעַל דִּינוֹ בְּחֶלְקוֹ--דָּן עַל הַכֹּל.</p>

<p><b>ג,ד</b>&nbsp;&nbsp;[ג] אֶחָד מִן הָאַחִים שֶׁלֹּא חָלְקוּ, אוֹ מִן הַשֻּׁתָּפִין, שֶׁבָּא לִתְבֹּעַ--תּוֹבֵעַ עַל הַכֹּל:&nbsp; הוֹאִיל וְיֵשׁ לוֹ חֵלֶק בְּזֶה הַמָּמוֹן, אֵינוּ צָרִיךְ הַרְשָׁאָה מִשְּׁאָר שֻׁתָּפִין.&nbsp; וְאֵין הַשֻּׁתָּף הָאַחֵר יָכוֹל לוֹמַר לְשֻׁתָּפוֹ שֶׁדָּן, אִלּוּ הָיִיתִי אֲנִי הַתּוֹבֵעַ הָיִיתִי טוֹעֵן טְעָנָה אַחֶרֶת וּמְחַיֵּב בַּעַל דִּינִי, שֶׁהֲרֵי אוֹמְרִין לוֹ, לָמָּה לֹא בָאתָ לִתְבֹּעַ גַּם אַתָּה.</p>

<p><b>ג,ה</b>&nbsp;&nbsp;לְפִיכָּךְ אִם הָיָה מִמְּדִינָה אַחֶרֶת, יֵשׁ לוֹ לַחְזֹר עַל בַּעַל הַדִּין, וְלָדוּן עִמּוֹ, וְלוֹמַר לוֹ אֲנִי אֵינִי מוֹדֶה בְּכָל מַה שֶׁטָּעַן שֻׁתָּף שֶׁלִּי; לְפִיכָּךְ יֵשׁ לַנִּתְבָּע לְעַכַּב וְלוֹמַר לְזֶה, אוֹ דּוּן עִמִּי בְּחֶלְקָךְ אוֹ הָבֵא הַרְשָׁאָה, שֶׁהֲרֵי מְמוֹן שְׁנֵיכֶם בְּיָדִי וּשְׁנֵיכֶם בַּעֲלֵי דִּינִי, וּלְמָחָר יָבוֹא אָחִיךָ אוֹ שֻׁתָּפָךְ וְיִתְבַּע גַּם הוּא.</p>

<p><b>ג,ו</b>&nbsp;&nbsp;[ד] הַבַּעַל בְּנִכְסֵי אִשְׁתּוֹ, צָרִיךְ הַרְשָׁאָה; וְאִם יֵשׁ שָׁם פֵּרוֹת בַּקַּרְקָע--מִתּוֹךְ שֶׁיֵּשׁ לוֹ לָדוּן עַל הַפֵּרוֹת שֶׁהֲרֵי הֶן שֶׁלּוֹ, דָּן עַל הָעִיקָר, וְאֵינוּ צָרִיךְ הַרְשָׁאָה מֵאִשְׁתּוֹ, שְׁאִם אֵין קַרְקָע אֵין לוֹ פֵּרוֹת.</p>

<p><b>ג,ז</b>&nbsp;&nbsp;[ה] מִי שֶׁהָיָה לוֹ בְּיַד חֲבֵרוֹ פִּקָּדוֹן אוֹ מַלְוָה, בֵּין מִטַּלְטְלִין בֵּין מָעוֹת, וְעָשָׂה שָׁלִיחַ בְּעֵדִים לְהָבִיאָן לוֹ--הָרְשׁוּת בְּיַד זֶה שְׁהֶם אֶצְלוֹ:&nbsp; אִם רָצָה לִתֵּן--נִפְטָר וְאֵינוּ חַיָּב בְּאַחְרָיוּתָן, שֶׁהֲרֵי נָתַן לִשְׁלוּחוֹ; וְאִם לֹא רָצָה לִתֵּן--אֵינוּ נוֹתֵן, שְׁאֵין זֶה בַּעַל דִּינוֹ עַד שֶׁיָּבוֹא בְּהַרְשָׁאָה עַל הַפִּקָּדוֹן.&nbsp; וְכָל הַבָּא בְּלֹא הַרְשָׁאָה, הֲרֵי הוּא בִּכְלַל הַנֶּאֱמָר בָּהֶן "וַאֲשֶׁר לֹא-טוֹב עָשָׂה, בְּתוֹךְ עַמָּיו" (יחזקאל יח,יח).</p>

<p><b>ג,ח</b>&nbsp;&nbsp;[ו] הַתּוֹבֵעַ חֲבֵרוֹ בַּדִּין בְּמִטַּלְטְלִין אוֹ בְּמָעוֹת שֶׁהִפְקִיד אֶצְלוֹ, וְכָפַר בּוֹ--אֵינוּ יָכוֹל לִכְתֹּב הַרְשָׁאָה עָלָיו:&nbsp; שֶׁנִּמְצָא זֶה כִּמְשַׁקֵּר--שְׁהוּא אוֹמֵר לוֹ הִרְשֵׁיתִיךָ לִטֹּל מַה שֶׁיֵּשׁ לִי בְּיַד פְּלוֹנִי, וּכְבָר אָמַר פְּלוֹנִי שְׁאֵין לוֹ אֶצְלוֹ כְּלוּם.</p>

<p><b>ג,ט</b>&nbsp;&nbsp;וְכֵן מִי שֶׁנִּתְחַיַּב לוֹ חֲבֵרוּ שְׁבוּעָה, אֵינוּ יָכוֹל לְהַרְשׁוֹת עָלָיו אַחֵר לְהַשְׁבִּיעוֹ:&nbsp; שְׁאֵין שָׁם דָּבָר שֶׁיַּקְנֶה לוֹ, וְאֵין אָדָם מַרְשֶׁה עַל תְּבִיעַת דְּבָרִים, שְׁאֵין הַדְּבָרִים נִקְנִין, אֵלָא עַל תְּבִיעַת הַמָּמוֹן.</p>

<p><b>ג,י</b>&nbsp;&nbsp;[ז] מִי שֶׁהָיוּ לוֹ מְעוֹת פִּקָּדוֹן בְּיַד אַחֵר, וְרָצָה לְהַרְשׁוֹת שָׁלִיחַ לַהֲבִיאָן--אֵין הַקִּנְיָן מִיָּדוֹ מוֹעִיל בְּזֶה, שְׁאֵין הַמַּטְבֵּעַ נִקְנָה בַּחֲלִיפִין.&nbsp; אֵלָא כֵּיצַד עוֹשֶׂה:&nbsp; נוֹתֵן לוֹ קַרְקָע כָּל שְׁהוּא, וּמַקְנֶה לוֹ הַמָּעוֹת עַל גַּבָּן כְּדֵי לְהוֹצִיאָן בְּהַרְשָׁאָה זוֹ; וְהוֹלֵךְ וְדָן עִמּוֹ, וּמוֹצִיאָן.</p>

<p><b>ג,יא</b>&nbsp;&nbsp;הָיְתָה לוֹ מַלְוָה בְּיַד אַחֵר--אֵינוּ יָכוֹל לִכְתֹּב הַרְשָׁאָה עָלֶיהָ, וְאַפִלּוּ הָיָה חוֹב בַּשְּׁטָר, מִפְּנֵי שֶׁהַמַּלְוָה לְהוֹצָאָה נִתְּנָה, וְאֵין אָדָם מַקְנֶה לַחֲבֵרוֹ דָּבָר שְׁאֵינוּ בָּעוֹלָם.&nbsp; וְאֵין לָךְ דֶּרֶךְ שֶׁיִּקְנֶה אָדָם בָּהּ חוֹב אֵלָא אוֹ בְּמַעְמַד שְׁלָשְׁתָּן, וְהוּא דָּבָר שְׁאֵין לוֹ טַעַם כְּמוֹ שֶׁבֵּאַרְנוּ, אוֹ בְּהַקְנָיַת שְׁטָר הַחוֹב עַצְמוֹ בִּכְתִיבָה וּמְסִירָה, מִפְּנֵי שְׁהוּא מַקְנֶה הַשִּׁעְבּוּד שֶׁבּוֹ.&nbsp; זֶה הוּא הַדִּין שֶׁיֵּרָאֶה לִי מִן הַתַּלְמוּד.</p>

<p><b>ג,יב</b>&nbsp;&nbsp;אֲבָל גְּאוֹנִים תִּקְּנוּ שֶׁכּוֹתְבִין הַרְשָׁאָה אַף עַל הַמַּלְוָה, כְּדֵי שֶׁלֹּא יִטֹּל כָּל אֶחָד מְמוֹן חֲבֵרוֹ, וְיֵלֵךְ לוֹ לִמְדִינָה אַחֶרֶת; וְעוֹד תִּקְּנוּ שְׁאִם הִרְשָׁהוּ לִטֹּל מָעוֹת שֶׁיֵּשׁ לוֹ בְּיַד חֲבֵרוֹ אוֹ לִתְבֹּעַ מִמֶּנּוּ הַלְוָאָה, וְלֹא הָיְתָה קַרְקָע לַמַּקְנֶה--מַקְנֵהוּ אַרְבַּע אַמּוֹת מֵחֶלְקוֹ שֶׁבְּאֶרֶץ יִשְׂרָאֵל, וּמַקְנֶה לוֹ הַמָּעוֹת עַל גַּבָּן.</p>

<p><b>ג,יג</b>&nbsp;&nbsp;וּדְבָרִים אֵלּוּ דְּבָרִים קַלִּים הֶן עַד מְאוֹד, וּרְעוּעִים:&nbsp; שֶׁזֶּה מִי יֹאמַר שֶׁיֵּשׁ לוֹ חֵלֶק בְּאֶרֶץ יִשְׂרָאֵל, וְאַפִלּוּ הוּא רָאוּי--אֵינוּ בִּרְשׁוּתוֹ.&nbsp; וְהַגְּאוֹנִים עַצְמָן שֶׁתִּקְּנוּ תַּקָּנָה זוֹ אָמְרוּ, שְׁאֵין אוֹמְרִין בָּהּ יִקֹּב הַדִּין אֶת הָהָר, וְאֵינָהּ אֵלָא כְּדֵי לְאַיַּם עַל הַנִּתְבָּע:&nbsp; אִם רָצָה לָדוּן בְּהַרְשָׁאָה זוֹ וְלִתֵּן, נִפְטָר.</p>

<p><b>ג,יד</b>&nbsp;&nbsp;וְלָמָּה יִפָּטֵר, שְׁאֵין זֶה הַבָּא בְּהַרְשָׁאָה זוֹ הָרְעוּעָה פָּחוּת מִשָּׁלִיחַ שֶׁעָשָׂהוּ בְּעֵדִים.&nbsp; אֲבָל אִם לֹא יִרְצֶה הַנִּתְבָּע לָדוּן עִמּוֹ--אֵין כּוֹפִין אוֹתוֹ לֹא לִתֵּן לוֹ וְלֹא לְהִשָּׁבַע, עַד שֶׁיָּבוֹא בַּעַל דִּינוֹ.</p>

<p><b>ג,טו</b>&nbsp;&nbsp;וְכֵן הוֹרוּ שְׁאִם הָיְתָה לוֹ מַלְוָה אֵצֶל חֲבֵרוֹ, בֵּין בַּשְּׁטָר בֵּין בְּעֵדֵי קִנְיָן--אַף עַל פִּי שֶׁכָּפַר בָּהּ בְּבֵית דִּין--כּוֹתְבִין עָלָיו הַרְשָׁאָה, מִפְּנֵי שְׁהִיא כְּפִירַת שִׁעְבּוּד קַרְקָעוֹת; אֲבָל מַלְוָה עַל פֶּה שֶׁכָּפַר בָּהּ, לֹא תִקְּנוּ שֶׁיִּכְתְּבוּ עָלֶיהָ הַרְשָׁאָה.</p>

<p><b>ג,טז</b>&nbsp;&nbsp;[ח] מִי שֶׁהִרְשָׁה לְאֶחָד, וְרָצָה לְבַטַּל הַשְּׁלִיחוּת וּלְהַרְשׁוֹת לְאַחֵר--הֲרֵי זֶה מְבַטֵּל.&nbsp; וְאֵין לַמֻּרְשֶׁה רְשׁוּת לִכְתֹּב הַרְשָׁאָה לְאַחֵר, שֶׁזֶּה אוֹמֵר לוֹ אֵין רְצוֹנִי שֶׁיִּהְיֶה פִּקְדוֹנִי בְּיַד אַחֵר.&nbsp; לְפִיכָּךְ אִם הִתְנָה עָלָיו שֶׁיַּרְשֶׁה הוּא לְאַחֵר, וְאַחֵר לְאַחֵר--הֲרֵי הַשָּׁלִיחַ כּוֹתֵב הַרְשָׁאָה לְשֵׁנִי, וְשֵׁנִי לִשְׁלִישִׁי:&nbsp; הַכֹּל לְפִי תְּנָאוֹ.</p>

<p><b>ג,יז</b>&nbsp;&nbsp;[ט] הַבָּא בְּהַרְשָׁאָה שֶׁמָּחַל לְזֶה הַנִּתְבָּע, אוֹ שֶׁמָּכַר לוֹ, אוֹ שֶׁמָּחַל לוֹ עַל הַשְּׁבוּעָה, אוֹ שֶׁעָשָׂה עִמּוֹ פְּשָׁרָה--לֹא עָשָׂה כְּלוּם, שֶׁהֲרֵי אוֹמֵר לוֹ לְתַקַּן שְׁלַחְתִּיךָ וְלֹא לְעַוַּת.&nbsp; לְפִיכָּךְ אִם הִתְנָה עִמּוֹ, בֵּין לְתַקַּן בֵּין לְעַוַּת--אַפִלּוּ מָחַל לוֹ עַל הַכֹּל, הֲרֵי זֶה מָחוּל.</p>

<p><b>ג,יח</b>&nbsp;&nbsp;[י] רְאוּבֵן שֶׁבָּא בְּהַרְשָׁאָה, וְתָבַע שִׁמְעוֹן--אֵין שִׁמְעוֹן יָכוֹל לִדְחוֹתוֹ וְלוֹמַר לוֹ, שֶׁמֶּא הַמְּשַׁלֵּחַ אוֹתָךְ הִרְשָׁה אַחֵר וּבִטַּל שְׁלִיחוּתָךְ:&nbsp; שֶׁהֲרֵי רְאוּבֵן אוֹמֵר לוֹ תֶּן לִי הַפִּקָּדוֹן שֶׁיֵּשׁ בְּיָדָךְ, וְזוֹ הַרְשָׁאָתִי תְּהִי אֶצְלָךְ; וְאִם הַמַּפְקִיד הִרְשָׁה אַחֵר, הוּא הִפְסִיד עַל עַצְמוֹ.&nbsp; וְשִׁמְעוֹן פָּטוּר, שֶׁהֲרֵי בְּהַרְשָׁאָתוֹ נָתַן.</p>

<p><b>ג,יט</b>&nbsp;&nbsp;[יא] רְאוּבֵן שֶׁבָּא בְּהַרְשָׁאַת שִׁמְעוֹן, וְתָבַע לֵוִי, וְאָמַר לֹא הָיוּ דְּבָרִים מֵעוֹלָם, אֲבָל יִשָּׁבַע שִׁמְעוֹן וְיִטֹּל--מוֹצִיאִין הַמָּמוֹן מִיַּד לֵוִי, וְיִהְיֶה מֻנָּח עַד שֶׁיָּבוֹא שִׁמְעוֹן וְיִשָּׁבַע וְיִטֹּל.</p>

<p><b>ג,כ</b>&nbsp;&nbsp;וְכֵן כָּל הַדְּבָרִים שֶׁתּוֹלֶה לֵוִי בְּשִׁמְעוֹן--יָדוּן עִם רְאוּבֵן, וְיִהְיֶה הַמָּמוֹן מֻנָּח עַד שֶׁיָּבוֹא שִׁמְעוֹן וְיִשְׁאַל; וְיֵשׁ לִרְאוּבֵן לְהַחְרִים עַל מִי שֶׁטּוֹעֵן טְעָנַת שֶׁקֶר, כְּדֵי לְעַכַּב הַמָּמוֹן וּלְאַחֲרוֹ.</p>

<p><b>ג,כא</b>&nbsp;&nbsp;נִתְחַיַּב לֵוִי שְׁבוּעָה--אֵינוּ יָכוֹל לְעַכַּב וְלוֹמַר אֵינִי נִשְׁבָּע, עַד שֶׁאַחְרִים בִּפְנֵי שִׁמְעוֹן עַל מִי שֶׁטּוֹעֵן עָלַי שֶׁקֶר:&nbsp; שְׁאֵין זֶה הַחֵרֶם אֵלָא תַּקָּנָה קַלָּה שֶׁתִּקְּנוּהָ הַגְּאוֹנִים הָאַחֲרוֹנִים, כְּדֵי שֶׁיְּכַוְּנוּ בַּעֲלֵי דִּינִין טְעָנוֹתֵיהֶן; וְאֵין מְעַכְּבִין שְׁבוּעָתוֹ שֶׁלְּזֶה, מִפְּנֵי תַּקָּנָה זוֹ הַקַּלָּה.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ד</h2>

<p><b>ד,א</b>&nbsp;&nbsp;כְּשֶׁיִּרְצוּ הַשֻּׁתָּפִין לְהִשְׁתַּתַּף, בְּמַה יִקְנֶה כָּל אֶחָד מֵהֶן מְמוֹן חֲבֵרוֹ לְהִשְׁתַּתַּף בּוֹ:&nbsp; אִם בְּמָעוֹת נִשְׁתַּתְּפוּ--יָבִיא זֶה מָעוֹתָיו, וְיָבִיא זֶה מָעוֹתָיו, וְיַטִּילוּ אוֹתָן לְכִיס אֶחָד, וְיַגְבִּיהוּ אֶת הַכִּיס שְׁנֵיהֶם.</p>

<p><b>ד,ב</b>&nbsp;&nbsp;אֲבָל אִם כָּתְבוּ שְׁטָר, וְהֵעִידוּ עֵדִים--אַף עַל פִּי שֶׁקָּנוּ מִיַּד שְׁנֵיהֶם שֶׁיָּבִיא זֶה מֵאָה וְזֶה מֵאָה, וְיִשְׁתַּתְּפוּ בָּהֶן--לֹא קָנוּ, וַעֲדַיִן לֹא נַעֲשׂוּ שֻׁתָּפִין:&nbsp; שְׁאֵין הַמַּטְבֵּעַ נִקְנָה בַּחֲלִיפִין.</p>

<p><b>ד,ג</b>&nbsp;&nbsp;לְפִיכָּךְ אִם נִשְׁתַּתְּפוּ בִּשְׁאָר מִטַּלְטְלִין, כֵּיוָן שֶׁקָּנוּ מִיָּדָם שֶׁיָּבִיא זֶה חָבִיתוֹ שֶׁלְּיַיִן וְזֶה כַּדּוֹ שֶׁלִּדְבַשׁ, וַהֲרֵי נִשְׁתַּתְּפוּ בָּהֶן--נַעֲשׂוּ שֻׁתָּפִין בָּהֶן.&nbsp; וְכֵן אִם עֵרְבוּ פֵּרוֹתֵיהֶן, אוֹ שֶׁשָּׂכְרוּ מָקוֹם בְּשֻׁתָּפוּת, וְהִנִּיחַ זֶה חָבִיתוֹ וְזֶה כַּדּוֹ שֶׁנִּשְׁתַּתְּפוּ בָּהֶן--הֲרֵי אֵלּוּ שֻׁתָּפִין.</p>

<p><b>ד,ד</b>&nbsp;&nbsp;כְּלָלוֹ שֶׁלַּדָּבָר--בְּכָל הַדְּרָכִים שֶׁקּוֹנֶה הַלּוֹקֵחַ, בְּאוֹתָן הַדְּרָכִים עַצְמָן קוֹנִין הַשֻּׁתָּפִין זֶה מִזֶּה הַמָּמוֹן הַמֻּטָּל בֵּינֵיהֶם לְהִשְׁתַּתַּף בּוֹ.</p>

<p><b>ד,ה</b>&nbsp;&nbsp;[ב] הָאֻמָּנִין שֶׁנִּשְׁתַּתְּפוּ בְּאֻמָּנוּת--אַף עַל פִּי שֶׁקָּנוּ מִיָּדָם, אֵינָן שֻׁתָּפִין.&nbsp; כֵּיצַד:&nbsp; שְׁנֵי חַיָּטִים אוֹ שְׁנֵי אוֹרְגִים שֶׁהִתְנוּ בֵּינֵיהֶם שֶׁכָּל שֶׁיִּקַּח זֶה וְזֶה בִּמְלַאכְתּוֹ, יִהְיֶה בֵּינֵיהֶן בְּשׁוֹוֶה--אֵין כָּאן שֻׁתָּפוּת כְּלָל, שְׁאֵין אָדָם מַקְנֶה לַחֲבֵרוֹ דָּבָר שֶׁלֹּא בָא לָעוֹלָם.</p>

<p><b>ד,ו</b>&nbsp;&nbsp;אֲבָל אִם הָיוּ לוֹקְחִין הַבְּגָדִים מִמְּמוֹן עַצְמָן וְתוֹפְרִין אוֹתָן וּמוֹכְרִין, וְלוֹקְחִין הַשְּׁתִי וְהָעֵרֶב מִמָּעוֹתֵיהֶן וְאוֹרְגִים וּמוֹכְרִין, וְנִשְׁתַּתְּפוּ בַּמָּמוֹן שֶׁלּוֹקְחִין בּוֹ--הֲרֵי אֵלּוּ שֻׁתָּפִין; וְכָל שֶׁיַּרְוִיחוּ בִּשְׂכַר מְלַאכְתָּן וּבְמַשָּׂאָן וּמַתָּנָן, הֲרֵי הוּא לָאֶמְצָע.</p>

<p><b>ד,ז</b>&nbsp;&nbsp;[ג] הַשֻּׁתָּפִין שֶׁהִטִּילוּ לְכִיס זֶה מָנֶה וְזֶה מָאתַיִם וְזֶה שְׁלוֹשׁ מֵאוֹת, וְנִתְעַסְּקוּ כֻּלָּן בַּמָּמוֹן, וּפָחֲתוּ אוֹ הוֹתִירוּ--הַשָּׂכָר אוֹ הַפְּחָת בֵּינֵיהֶם בְּשׁוֹוֶה לְפִי מִנְיָנָם, לֹא לְפִי הַמָּעוֹת.&nbsp; וְאַפִלּוּ לָקְחוּ שׁוֹר לִטְבִיחָה, שֶׁאִלּוּ טְבָחוּהוּ הָיָה כָּל אֶחָד נוֹטֵל מִבְּשָׂרוֹ כְּפִי מָעוֹתָיו--אִם מְכָרוּהוּ חַי וּפָחֲתוּ אוֹ הוֹתִירוּ, הַשָּׂכָר אוֹ הַפְּחָת לָאֶמְצָע.</p>

<p><b>ד,ח</b>&nbsp;&nbsp;בַּמֶּה דְּבָרִים אֲמוּרִים, בְּשֶׁנָּשְׂאוּ וְנָתְנוּ בַּמָּעוֹת שֶׁנִּשְׁתַּתְּפוּ בָּהֶן.&nbsp; אֲבָל אִם הַמָּעוֹת קַיָּמִין, וַעֲדַיִן לֹא הוֹצִיאוּ אוֹתָן, וּפָחֲתוּ אוֹ הוֹתִירוּ מֵחֲמַת הַמַּטְבֵּעַ, שֶׁשִּׁנָּהוּ הַמֶּלֶךְ אוֹ אַנְשֵׁי הַמְּדִינָה--חוֹלְקִין הַשָּׂכָר אוֹ הַהֶפְסֵד לְפִי הַמָּעוֹת.</p>

<p><b>ד,ט</b>&nbsp;&nbsp;בַּמֶּה דְּבָרִים אֲמוּרִים, בִּסְתָם.&nbsp; אֲבָל אִם הִתְנוּ שֶׁיִּטֹּל בַּעַל הַמֵּאָה שְׁלֹשֶׁת רְבָעִים מִן הַשָּׂכָר, וְיִטֹּל בַּעַל הַמָּאתַיִם רְבִיעַ, וְאִם יִפְחֲתוּ לֹא יִפְחֹת זֶה שֶׁיִּטֹּל שְׁלוֹשָׁה רִבְעֵי הַשָּׂכָר אֵלָא רְבִיעַ הַהֶפְסֵד, וְיַפְסִיד זֶה שֶׁנּוֹטֵל רְבִיעַ הַשָּׂכָר שְׁלוֹשָׁה רְבָעִים מִן הַפְּחָת--הֲרֵי אֵלּוּ חוֹלְקִין לְפִי מַה שֶׁהִתְנוּ, שֶׁכָּל תְּנָאי שֶׁבְּמָמוֹן קַיָּם.</p>

<p><b>ד,י</b>&nbsp;&nbsp;[ד] שֻׁתָּפִין שֶׁהִתְנוּ בֵּינֵיהֶם שֶׁיַּעַמְדוּ בְּשֻׁתָּפוּת זוֹ עַד זְמָן קָצוּב--כָּל אֶחָד מֵהֶן מְעַכֵּב עַל חֲבֵרוֹ, וְאֵינוּ יָכוֹל לַחְלֹק, עַד שֶׁיַּגִּיעַ הַזְּמָן, אוֹ עַד שֶׁיִּכְלֶה כָּל מְמוֹן הַשֻּׁתָּפוּת.&nbsp; וְאֵין אֶחָד מֵהֶן יָכוֹל לִטֹּל חֶלְקוֹ בַּקֶּרֶן וְלֹא בַּשָּׂכָר, עַד סוֹף הַזְּמָן.</p>

<p><b>ד,יא</b>&nbsp;&nbsp;נִשְׁתַּתְּפוּ סְתָם וְלֹא קָבְעוּ לָהֶם זְמָן--הֲרֵי אֵלּוּ חוֹלְקִין כָּל זְמָן שֶׁיִּרְצֶה אֶחָד מֵהֶן, וְזֶה נוֹטֵל חֶלְקוֹ מִן הַסְּחוֹרָה וְזֶה נוֹטֵל חֶלְקוֹ.&nbsp; וְאִם לֹא הָיָה בְּאוֹתָהּ הַסְּחוֹרָה דִּין חֲלֻקָּה, אוֹ הָיָה בַּחֲלֻקָּתָהּ הֶפְסֵד--הֲרֵי אֵלּוּ מוֹכְרִין אוֹתָהּ, וְחוֹלְקִין אֶת הַדָּמִים.</p>

<p><b>ד,יב</b>&nbsp;&nbsp;הָיָה זְמָן יָדוּעַ לִמְכִירַת אוֹתָהּ הַסְּחוֹרָה--יֵשׁ לְכָל אֶחָד מֵהֶן לְעַכַּב שֶׁלֹּא יַחְלֹקוּ, עַד שֶׁתִּמָּכֵר הַסְּחוֹרָה בִּזְמָן הַיָּדוּעַ לִמְכִירָתָהּ.&nbsp; וְאֵין אֶחָד מֵהֶן נוֹטֵל, לֹא מִן הַקֶּרֶן וְלֹא מִן הָרֵוַח, עַד זְמָן הַחֲלֻקָּה, אֵלָא אִם כֵּן הִתְנוּ בֵּינֵיהֶם.</p>

<p><b>ד,יג</b>&nbsp;&nbsp;הָיָה לָהֶם חוֹב אֵצֶל אֲחֵרִים--אֵינוּ יָכוֹל לוֹמַר לַחֲבֵרוֹ לֹא נַחְלֹק עַד שֶׁנִּגְבֶּה כָּל חוֹב שֶׁיֵּשׁ לָנוּ, אֵלָא חוֹלְקִין; וּכְשֶׁיִּפָּרְעוּ הַחוֹבוֹת, יִטֹּל כָּל אֶחָד חֶלְקוֹ.</p>

<p><b>ד,יד</b>&nbsp;&nbsp;הָיָה עֲלֵיהֶן חוֹב לְאַחֵר--אִם אֵינָן אַחְרָאִין זֶה לְזֶה, חוֹלְקִין; וְלִכְשֶׁיַּגִּיעַ זְמָן הַחוֹב לְפָרְעוֹ, יִתֵּן כָּל אֶחָד חֶלְקוֹ.&nbsp; וְאִם הֶן אַחְרָאִין--כָּל אֶחָד מֵהֶן מְעַכֵּב לַחְלֹק, עַד שֶׁיַּגִּיעַ זְמָן הַשְּׁטָר לְפָרְעוֹ וְיִפְרְעוּ הַחוֹב.</p>

<p><b>ד,טו</b>&nbsp;&nbsp;וְלָמָּה מְעַכֵּב:&nbsp; שֶׁהֲרֵי חֲבֵרוֹ אוֹמֵר לוֹ הוֹאִיל וְכָל אֶחָד מִמֶּנּוּ חַיָּב לְשַׁלַּם כָּל הַשְּׁטָר, נִשָּׂא וְנִתֵּן בְּדָמִים אֵלּוּ עַד שֶׁיַּגִּיעַ הַזְּמָן.&nbsp; אָמַר לוֹ חֲבֵרוֹ נַחְלֹק, וְטֹל אַתָּה דָּמִים כְּנֶגֶד כָּל הַשְּׁטָר, וַעֲשֵׂה בָּהֶן סְחוֹרָה לְעַצְמָךְ, וּתְשַׁלַּם כָּל הַשְּׁטָר בִּזְמַנּוֹ--יֵשׁ לוֹ לְעַכַּב עֲדַיִן וְלוֹמַר לוֹ שֶׁמֶּא נַפְסִיד, וְהַשְּׁנַיִם מַרְוִיחִין יָתֵר מִן הָאֶחָד.</p>

<p><b>ד,טז</b>&nbsp;&nbsp;[ה] הַנּוֹתֵן לַחֲבֵרוֹ מָמוֹן לֵילֵךְ בּוֹ לִמְדִינָה פְּלוֹנִית לִסְחוֹרָה, אוֹ לִקְנוֹת בּוֹ פֵּרוֹת לִסְחוֹרָה, אוֹ לֵישֵׁב בּוֹ בְּחָנוּת--אֵינוּ יָכוֹל לַחְזֹר בּוֹ וּלְהַחְזִיר הַמָּמוֹן מִיַּד הַשֻּׁתָּף, עַד שֶׁיֵּלֵךְ לִמְקוֹם שֶׁהִתְנוּ וְיַחְזֹר, אוֹ שֶׁיִּקְנֶה אוֹתָן הַפֵּרוֹת וְיִמְכֹּר, אוֹ עַד שֶׁיֵּשֵׁב בְּחָנוּת:&nbsp; שֶׁזֶּה כְּמִי שֶׁקָּבַע זְמָן הוּא.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ה</h2>

<p><b>ה,א</b>&nbsp;&nbsp;הַמִּשְׁתַּתֵּף עִם חֲבֵרוֹ בִּסְתָם, לֹא יְשַׁנֶּה מִמִּנְהַג הַמְּדִינָה בְּאוֹתָהּ הַסְּחוֹרָה.&nbsp; וְלֹא יֵלֵךְ לְמָקוֹם אַחֵר, וְלֹא יִשְׁתַּתַּף בָּהּ עִם אֲחֵרִים, וְלֹא יַפְקִיד בְּיַד אֲחֵרִים, וְלֹא יִתְעַסַּק בִּסְחוֹרָה אַחֶרֶת, וְלֹא יִמְכֹּר בְּהַקָּפָה אֵלָא דָּבָר שֶׁדַּרְכוֹ לְהִמָּכֵר תָּמִיד בְּהַקָּפָה--אֵלָא אִם כֵּן הִתְנוּ בַּתְּחִלָּה, אוֹ שֶׁעָשָׂה מִדַּעַת חֲבֵרוֹ.</p>

<p><b>ה,ב</b>&nbsp;&nbsp;עָבַר וְעָשָׂה שֶׁלֹּא מִדַּעַת חֲבֵרוֹ, וְאַחַר כָּךְ הוֹדִיעוֹ וְאָמַר לוֹ עָשִׂיתִי כָּךְ וְכָּךְ, וְהִסְכִּים לְמַעֲשָׂיו--הֲרֵי זֶה פָּטוּר.&nbsp; וְאֵין כָּל הַדְּבָרִים הָאֵלּוּ צְרִיכִין קִנְיָן, אֵלָא בִּדְבָרִים בִּלְבָד.</p>

<p><b>ה,ג</b>&nbsp;&nbsp;[ב] אֶחָד מִן הַשֻּׁתָּפִין שֶׁעָבַר וּמָכַר בְּהַקָּפָה, אוֹ פֵּרַשׁ בַּיָּם, אוֹ הָלַךְ לְמָקוֹם אַחֵר, אוֹ שֶׁנָּשָׂא וְנָתַן בִּסְחוֹרָה אַחֶרֶת, וְכָל כַּיּוֹצֶא בְּאֵלּוּ הַדְּבָרִים--כָּל פְּחָת שֶׁיָּבוֹא מֵחֲמַת שֶׁעָבַר, חַיָּב לְשַׁלַּם לְבַדּוֹ; וְאִם יִהְיֶה שָׁם שָׂכָר מֵחֲמַת שֶׁעָבַר, הַשָּׂכָר לָאֶמְצָע כְּפִי מַה שֶׁהִתְנוּ בֵּינֵיהֶם בַּשָּׂכָר.</p>

<p><b>ה,ד</b>&nbsp;&nbsp;לְפִיכָּךְ הַנּוֹתֵן מָעוֹת לַחֲבֵרוֹ בְּתוֹרַת שֻׁתָּפוּת לִקְנוֹת בָּהֶן חִטִּים לִסְחוֹרָה, וְהָלַךְ וְקָנָה שְׂעוֹרִים, אוֹ שֶׁנָּתַן לוֹ לִקְנוֹת שְׂעוֹרִים, וְקָנָה חִטִּים--אִם פָּחֲתוּ, פָּחֲתוּ לְזֶה שֶׁעָבַר; וְאִם הוֹתִירוּ, הוֹתִירוּ לָאֶמְצָע.</p>

<p><b>ה,ה</b>&nbsp;&nbsp;וְכֵן אִם הָלַךְ וְנִשְׁתַּתַּף עִם אַחֵר בִּמְמוֹן הַשֻּׁתָּפוּת--אִם הִפְסִיד, הִפְסִיד לְעַצְמוֹ; וְאִם נִשְׂתַּכַּר, הַשָּׂכָר לָאֶמְצָע.&nbsp; אֲבָל אִם נִשְׁתַּתַּף עִם אַחֵר בִּמְמוֹן עַצְמוֹ--אִם פָּחַת, פָּחַת לְעַצְמוֹ; וְאִם הִרְוִיחַ, הִרְוִיחַ לְעַצְמוֹ.&nbsp; וְאִם הִתְנוּ בֵּינֵיהֶן, הַכֹּל לְפִי הַתְּנָאי.</p>

<p><b>ה,ו</b>&nbsp;&nbsp;[ג] הַנּוֹתֵן מָעוֹת לַחֲבֵרוֹ לִקַּח בָּהֶן פֵּרוֹת לְמַחֲצִית שָׂכָר, רַשָּׁאי לִקַּח לְעַצְמוֹ מֵאוֹתוֹ הַמִּין; וְכִשְׁהוּא מוֹכֵר, לֹא יִמְכֹּר שְׁנֵיהֶם כְּאֶחָד, אֵלָא מוֹכֵר אֵלּוּ בִּפְנֵי עַצְמָן, וְאֵלּוּ בִּפְנֵי עַצְמָן.&nbsp; וְלֹא יִקַּח לְעַצְמוֹ חִטִּים וְלַחֲבֵרוֹ שְׂעוֹרִים, אֵלָא אוֹ בְּכֻלָּן חִטִּים אוֹ בְּכֻלָּן שְׂעוֹרִים, כְּדֵי שֶׁיִּהְיוּ מְעוֹת שְׁנֵיהֶם שׁוֹוִין בַּחֲבִלָּה.</p>

<p><b>ה,ז</b>&nbsp;&nbsp;[ד] אֶחָד מִן הַשֻּׁתָּפִין שֶׁאָמַר נוֹלִיךְ הַסְּחוֹרָה לְמָקוֹם פְּלוֹנִי שְׁהִיא בְּיֹקֶר וְנִמְכֹּר שָׁם--אַף עַל פִּי שֶׁקִּבַּל עָלָיו כָּל אֹנֶס אוֹ כָּל פְּחָת שֶׁיָּבוֹא לָהֶן, הֲרֵי חֲבֵרוֹ מְעַכֵּב עָלָיו:&nbsp; שֶׁהֲרֵי אוֹמֵר לוֹ אֵין רְצוֹנִי שֶׁאֶתֵּן מָעוֹת שֶׁבְּיָדִי, וְאֶהְיֶה רוֹדֵף אַחֲרֶיךָ לַדִּין לְהוֹצִיא מִיָּדָךְ.&nbsp; וְכֵן כָּל כַּיּוֹצֶא בְּזֶה.</p>

<p><b>ה,ח</b>&nbsp;&nbsp;[ה] אֶחָד מִן הַשֻּׁתָּפִין שֶׁבָּא לְיַשַּׁן אֶת הַפֵּרוֹת עַד זְמָן הַיָּדוּעַ, אֵין חֲבֵרוֹ מְעַכֵּב עָלָיו; וְאִם אֵין זְמָן לְאוֹתָן הַפֵּרוֹת, הֲרֵי חֲבֵרוֹ מְעַכֵּב עָלָיו.</p>

<p><b>ה,ט</b>&nbsp;&nbsp;[ו] שֻׁתָּפִין שֶׁשָּׁמוּ פֵּרוֹתֵיהֶן וְנִשְׁתַּתְּפוּ בָּהֶן, יֵשׁ לָהֶן הוֹנָיָה זֶה עַל זֶה.&nbsp; עֵרְבוּ פֵּרוֹת בְּלֹא שׁוּמָה, וּמְכָרוּם וְנָשְׂאוּ וְנָתְנוּ בִּדְמֵיהֶן--הֲרֵי אֵלּוּ מְחַשְּׁבִין אֶת הַפֵּרוֹת כַּמָּה הָיוּ שׁוֹוִין בְּעֵת שֶׁנִּשְׁתַּתְּפוּ, וּמְחַשְּׁבִין אֶת הַשָּׂכָר אוֹ אֶת הַהֶפְסֵד.</p>

<p><b>ה,י</b>&nbsp;&nbsp;[ז] שֻׁתָּפִין שֶׁמָּחֲלוּ לָהֶם מוֹכְסִין, מָחֲלוּ לָאֶמְצָע.&nbsp; וְאִם אָמְרוּ מִשּׁוֹם פְּלוֹנִי מָחַלְנוּ--מַה שֶׁמָּחֲלוּ, מָחֲלוּ לוֹ.&nbsp; הָיוּ בָּאִין בַּדֶּרֶךְ, וְעָמְדוּ עֲלֵיהֶן לִסְטִים וְגָזְלוּ הַשְּׁיָרָה, וְהִצִּיל אֶחָד מִן הַשֻּׁתָּפִין--הִצִּיל לָאֶמְצָע; וְאִם אָמַר לְעַצְמִי אֲנִי מַצִּיל, הִצִּיל לְעַצְמוֹ.</p>

<p><b>ה,יא</b>&nbsp;&nbsp;[ח] דָּבָר הַיָּדוּעַ לִשְׁנֵי שֻׁתָּפִין--אַף עַל פִּי שְׁהוּא בִּרְשׁוּת אֶחָד מֵהֶן, אֵינוּ יוֹצֶא מֵחֶזְקָתוֹ שֶׁלַּשֵּׁנִי כָּל יְמֵי הַשֻּׁתָּפוּת; וְאֵינוּ יָכוֹל לִטְעֹן שֶׁלְּקָחוֹ מִמֶּנּוּ אוֹ שֶׁנְּתָנוֹ לוֹ בְּמַתָּנָה, וְנֹאמַר לָאַחֵר הַמּוֹצִיא מֵחֲבֵרוֹ עָלָיו הָרְאָיָה, אֵלָא הֲרֵי הוּא בְּחֶזְקַת שְׁנֵיהֶם, עַד שֶׁיָּבִיא הָאַחֵר רְאָיָה.</p>

<p><b>ה,יב</b>&nbsp;&nbsp;[ט] אֶחָד מִן הַשֻּׁתָּפִין שֶׁבָּא לַחְלֹק שֶׁלֹּא מִדַּעַת חֲבֵרוֹ, חוֹלֵק בִּפְנֵי שְׁלוֹשָׁה אַפִלּוּ הֶן הִדְיוֹטוֹת, וּבִלְבָד שֶׁיִּהְיוּ נֶאֱמָנִין, וְיוֹדְעִין בְּשׁוּמָה; וְאִם חָלַק בְּפָחוּת מִשְּׁלוֹשָׁה, לֹא עָשָׂה כְּלוּם.</p>

<p><b>ה,יג</b>&nbsp;&nbsp;בַּמֶּה דְּבָרִים אֲמוּרִים, בְּשֶׁחָלְקוּ פֵּרוֹת; אֲבָל אִם הָיוּ מָעוֹת, הַמָּעוֹת כַּחֲלוּקִים הֶם, וְיֵשׁ לוֹ לַחְלֹק שֶׁלֹּא בִּפְנֵי בֵּית דִּין, וּמַנִּיחַ חֵלֶק חֲבֵרוֹ בְּבֵית דִּין.</p>

<p><b>ה,יד</b>&nbsp;&nbsp;בַּמֶּה דְּבָרִים אֲמוּרִים, בְּשֶׁהָיוּ הַמָּעוֹת כֻּלָּן מַטְבֵּעַ אֶחָד וְשׁוֹוִין.&nbsp; אֲבָל אִם הָיוּ מִקְצָתָן חֲדָשִׁים וּמִקְצָתָן יְשָׁנִים, וְאֵין צָרִיךְ לוֹמַר אִם הָיוּ מִקְצָתָן יָפוֹת וּמִקְצָתָן רָעוֹת--הֲרֵי הֶן כְּפֵרוֹת, וְאֵין חוֹלְקִין אוֹתָם אֵלָא בְּבֵית דִּין.</p>

<p><b>ה,טו</b>&nbsp;&nbsp;[י] אָסוּר לְהִשְׁתַּתַּף עִם עוֹבֵד עֲבוֹדָה זָרָה--שֶׁמֶּא יִתְחַיַּב לוֹ שְׁבוּעָה, וְיַשְׁבִּיעוֹ בְּיִרְאָתוֹ.&nbsp; וּכְבָר בֵּאַרְנוּ בִּמְקוֹמוֹ, שֶׁאָסוּר לַעֲשׂוֹת סְחוֹרָה בְּפֵרוֹת שְׁבִיעִית, וְלֹא בַּבְּכוֹרוֹת, וְלֹא בַּנְּבֵלוֹת, וְלֹא בַּטְּרֵפוֹת, וְלֹא בַּתְּרוּמוֹת, וְלֹא בַּשְּׁקָצִים, וְלֹא בָּרְמָשִׂים.&nbsp; וְאִם עָבַר וְעָשָׂה, הַשָּׂכָר לָאֶמְצָע; וְיֵרָאֶה לִי שְׁאִם הִפְסִיד--הִפְסִיד לְעַצְמוֹ, מִפְּנֵי שֶׁעָבַר.</p>

<p><b>ה,טז</b>&nbsp;&nbsp;[יא] אֶחָד מִן הַשֻּׁתָּפִין אוֹ מִן המִּתְעַסְּקִין שֶׁמֵּת--בָּטְלָה הַשֻּׁתָּפוּת אוֹ הָעֲסָק, אַף עַל פִּי שֶׁהִתְנוּ לִזְמָן קָבוּעַ:&nbsp; שֶׁכְּבָר יָצָא הַמָּמוֹן לִרְשׁוּת הַיּוֹרְשִׁים.&nbsp; וּכְזֶה הוֹרוּ הַגְּאוֹנִים.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ו</h2>

<p><b>ו,א</b>&nbsp;&nbsp;שְׁנַיִם שְׁהֶן נוֹשְׂאִין וְנוֹתְנִין בִּמְמוֹן הַשֻּׁתָּפוּת--אַף עַל פִּי שֶׁהַמָּמוֹן שֶׁלְּאֶחָד מֵהֶן, הֲרֵי זוֹ נִקְרֵאת שֻׁתָּפוּת; וְאִם פָּחֲתוּ אוֹ הוֹתִירוּ, הֲרֵי הוּא לָאֶמְצָע.&nbsp; וְיֵשׁ לָהֶם לְהַתְנוֹת בַּשָּׂכָר וּבַהֶפְסֵד, כָּל מַה שֶׁיִּרְצוּ כְּמוֹ שֶׁבֵּאַרְנוּ.</p>

<p><b>ו,ב</b>&nbsp;&nbsp;אֲבָל אִם הָיָה הָאֶחָד בִּלְבָד הוּא שֶׁנּוֹשֵׂא וְנוֹתֵן בִּמְמוֹן הַשִּׁתּוּף--אַף עַל פִּי שֶׁהַמָּמוֹן שֶׁלִּשְׁנֵיהֶם, הֲרֵי זוֹ הַשֻּׁתָּפוּת נִקְרֵאת עֲסָק; וְזֶה הַנּוֹשֵׂא וְנוֹתֵן נִקְרָא מִתְעַסֵּק, שֶׁהֲרֵי הוּא לְבַדּוֹ מִתְעַסֵּק בַּמַּשָּׂא וּמַתָּן, וְשֻׁתָּפוֹ שְׁאֵינוּ נוֹשֵׂא וְנוֹתֵן, נִקְרָא בַּעַל הַמָּעוֹת.</p>

<p><b>ו,ג</b>&nbsp;&nbsp;[ב] תִּקְּנוּ חֲכָמִים שֶׁכָּל הַנּוֹתֵן מָעוֹת לַחֲבֵרוֹ לְהִתְעַסַּק בָּהֶן--יִהְיֶה חֲצִי הַמָּמוֹן בְּתוֹרַת הַלְוָאָה, וַהֲרֵי הַמִּתְעַסֵּק חַיָּב בְּאַחְרָיוּתוֹ אַף עַל פִּי שֶׁאָבַד בְּאֹנֶס.&nbsp; וְהַחֵצִי הָאַחֵר בְּתוֹרַת פִּקָּדוֹן, וַהֲרֵי הוּא בְּאַחְרָיוּת בַּעַל הַמָּעוֹת, וְאִם אָבַד אוֹ נִגְנַב הַחֵצִי שֶׁלַּפִּקָּדוֹן, אֵין הַמִּתְעַסֵּק חַיָּב לְשַׁלַּם; וּלְפִיכָּךְ יִהְיֶה שָׂכָר זֶה הַחֵצִי אִם הִרְוִיחוּ, שֶׁלְּבַעַל הַמָּעוֹת.</p>

<p><b>ו,ד</b>&nbsp;&nbsp;וּלְפִי תַּקָּנָה זוֹ, אֵי אִפְשָׁר שֶׁיִּהְיֶה הַשָּׂכָר אוֹ הַהֶפְסֵד שֶׁלְּכָל הַמָּמוֹן לָאֶמְצָע בְּשׁוֹוֶה:&nbsp; שְׁאִם אַתָּה אוֹמֵר כֵּן--נִמְצָא בַּעַל הַמָּעוֹת נוֹטֵל שָׂכָר חֲצִי מָעוֹתָיו שְׁהֶן פִּקָּדוֹן, וְאֵינוּ עוֹשֶׂה כְּלוּם, אֵלָא זֶה הַמִּתְעַסֵּק טוֹרֵחַ לוֹ בַּחֵצִי שֶׁלַּפִּקָּדוֹן מִפְּנֵי מָעוֹתָיו שֶׁהִלְוָהוּ, וְנִמְצְאוּ בָּאִין לִידֵי אֲבַק רִבִּית.</p>

<p><b>ו,ה</b>&nbsp;&nbsp;וְהֵיאַךְ יַעֲשׂוּ אִם רָצָה לִהְיוֹת הַשָּׂכָר אוֹ הַהֶפְסֵד לָאֶמְצָע בְּשׁוֹוֶה--יִתֵּן לַמִּתְעַסֵּק שְׂכָרוֹ בְּכָל יוֹם וָיוֹם מִיְּמֵי הַשֻּׁתָּפוּת, כְּפוֹעֵל בָּטֵל שֶׁלְּאוֹתָהּ מְלָאכָה שֶׁבָּטַל מִמֶּנָּה.&nbsp; וְאִם הָיָה לוֹ עֲסָק אַחֵר כָּל שְׁהוּא לְהִתְעַסַּק בּוֹ עִם מָעוֹתָיו שֶׁלְּזֶה, אֵינוּ צָרִיךְ לְהַעֲלוֹת לוֹ שָׂכָר כָּל יוֹם וָיוֹם, אֵלָא אַפִלּוּ הֶעֱלָה לוֹ דֵּינָר אֶחָד בְּכָל יְמֵי הַשֻּׁתָּפוּת, דַּיּוֹ; וְאִם פָּחֲתוּ אוֹ הוֹתִירוּ, יִהְיֶה לָאֶמְצָע בְּשׁוֹוֶה.</p>

<p><b>ו,ו</b>&nbsp;&nbsp;וְכֵן אִם אָמַר לוֹ כָּל הָרֵוַח יִהְיֶה לָךְ, שְׁלִישׁוֹ אוֹ עֲשִׂירִיתוֹ בִּשְׂכָרָךְ--הוֹאִיל וְיֵשׁ לוֹ עֲסָק אַחֵר, הֲרֵי זֶה מֻתָּר; וְאִם הִפְסִידוּ, יַפְסִיד מֶחְצָה.&nbsp; וְאִם הָיָה זֶה הַמִּתְעַסֵּק אֲרִיסוֹ, וְהָיָה לוֹ עֲסָק אַחֵר--אֵינוּ צָרִיךְ לְהַעֲלוֹת לוֹ שָׂכָר כְּלָל, שֶׁהָאָרִיס מְשֻׁעְבָּד הוּא לְבַעַל הַשָּׂדֶה.</p>

<p><b>ו,ז</b>&nbsp;&nbsp;[ג] וְעוֹד תִּקְּנוּ חֲכָמִים שֶׁכָּל הַנּוֹתֵן מָעוֹת לַחֲבֵרוֹ לְהִתְעַסַּק בָּהֶן, וּפָחֲתוּ אוֹ הוֹתִירוּ, וְלֹא רָצָה לִתֵּן לוֹ שָׂכָר עֲמָלוֹ בְּכָל יוֹם, וְלֹא הִתְנוּ בֵּינֵיהֶן שֵׁם תְּנָאי--שֶׁיִּהְיֶה שְׂכַר הַמִּתְעַסֵּק בְּאוֹתוֹ הַחֵצִי שֶׁלַּפִּקָּדוֹן שְׁלִישׁ רֵוַח הַפִּקָּדוֹן, שְׁהוּא שְׁתוּת רֵוַח כָּל הַמָּמוֹן.</p>

<p><b>ו,ח</b>&nbsp;&nbsp;לְפִיכָּךְ אִם הִרְוִיחוּ, יִטֹּל הַמִּתְעַסֵּק שְׁנֵי שְׁלִישֵׁי הָרֵוַח:&nbsp; חֲצִי הָרֵוַח שֶׁלַּחֲצִי הַמָּעוֹת שְׁהֶן מַלְוָה, וּשְׁתוּת הָרֵוַח בִּשְׂכַר שֶׁנִּתְעַסַּק בַּפִּקָּדוֹן; נִמְצָא הַכֹּל שְׁנֵי שְׁלִישֵׁי הָרֵוַח.&nbsp; וְיִטֹּל בַּעַל הַמָּעוֹת שְׁלִישׁ הָרֵוַח.&nbsp; וְאִם פָּחֲתוּ, יַפְסִיד הַמִּתְעַסֵּק שְׁלִישׁ הַפְּחָת:&nbsp; שֶׁהֲרֵי הוּא חַיָּב בַּחֵצִי הַפְּחָת מִפְּנֵי שֶׁחֲצִי הַמָּעוֹת מַלְוָה, וְיֵשׁ לוֹ שְׁתוּת בִּשְׁכָרוֹ בְּאוֹתוֹ הַחֵצִי שֶׁלַּפִּקָּדוֹן; נִמְצָא שֶׁנִּשְׁאָר עָלָיו מִן הַפְּחָת שְׁלִישׁוֹ.&nbsp; וּבַעַל הַמָּעוֹת יַפְסִיד שְׁנֵי שְׁלִישֵׁי הַפְּחָת.</p>

<p><b>ו,ט</b>&nbsp;&nbsp;[ד] יֵשׁ מִי שֶׁטּוֹעֶה וְאוֹמֵר, שֶׁהַנּוֹתֵן עֲסָק סְתָם, אִם יִהְיֶה שָׁם שָׂכָר, יִטֹּל הַמִּתְעַסֵּק חֶצְיוֹ, וְאִם הָיָה שָׁם הֶפְסֵד, יַפְסִיד שְׁלִישׁ; וְאֵין הַדָּבָר כֵּן, אֵלָא אִם הִתְנוּ עַל דָּבָר זֶה בַּפֵּרוּשׁ.&nbsp; וְכֵן אִם הִתְנוּ שֶׁיַּפְסִיד הַמִּתְעַסֵּק מֶחְצָה, וְאִם יִהְיֶה שָׁם שָׂכָר יִטֹּל שְׁנֵי שְׁלִישֵׁי הָרֵוַח--הֲרֵי זֶה מֻתָּר.</p>

<p><b>ו,י</b>&nbsp;&nbsp;וְכֵן אִם הִתְנוּ שְׁאִם יִהְיֶה שָׁם שָׂכָר, יִטֹּל הַמִּתְעַסֵּק תְּשִׁיעִיתוֹ, וְאִם יִהְיֶה שָׁם הֶפְסֵד, יַפְסִיד עֲשִׂירִיתוֹ--הוֹאִיל וְהִתְנוּ שֶׁיִּהְיֶה רֵוַח הַמִּתְעַסֵּק יָתֵר עַל הֶפְסֵדוֹ, תְּנָאוֹ קַיָּם; וְתוֹסֶפֶת זוֹ, הִיא כְּנֶגֶד עֲמָלוֹ.</p>

<p><b>ו,יא</b>&nbsp;&nbsp;וְרִבּוֹתַי הוֹרוּ שְׁאֵין תְּנָאי זֶה מוֹעִיל, אֵלָא אִם כֵּן הָיָה לַמִּתְעַסֵּק עֲסָק אַחֵר; אֲבָל אִם אֵין לוֹ עֲסָק אַחֵר, צָרִיךְ שֶׁיִּהְיֶה שְׂכַר הַמִּתְעַסֵּק יָתֵר עַל הֶפְסֵדוֹ בִּשְׁתוּת כְּמוֹ שֶׁבֵּאַרְנוּ, שֶׁזֶּה דָּבָר אָסוּר הוּא, וְאֵין הַתְּנָאי מֵעוֹלָם מוֹעִיל בּוֹ.&nbsp; וְלֹא יֵרָאֶה לִי זֶה.</p>

<p><b>ו,יב</b>&nbsp;&nbsp;[ה] הוֹרוּ רִבּוֹתַי שְׁאִם הִתְנוּ שֶׁיִּטֹּל הַמִּתְעַסֵּק שְׁלוֹשָׁה חֲלָקִים מִן הַשָּׂכָר, וּבַעַל הַמָּעוֹת רְבִיעַ הַשָּׂכָר, נִמְצָא רְבִיעַ הַמָּעוֹת בִּלְבָד בְּתוֹרַת פִּקָּדוֹן, וּשְׁלוֹשָׁה רְבָעִים בְּתוֹרַת מַלְוָה; לְפִיכָּךְ אִם הָיָה שָׁם הֶפְסֵד, יַפְסִיד הַמִּתְעַסֵּק שְׁלוֹשָׁה רְבִיעֵי הַהֶפְסֵד פָּחוּת שְׁלִישׁ הָרְבִיעַ, וְיַפְסִיד בַּעַל הַמָּעוֹת רְבִיעַ וּשְׁלִישׁ רְבִיעַ, שְׁהוּא שְׁלִישׁ כָּל הַהֶפְסֵד.</p>

<p><b>ו,יג</b>&nbsp;&nbsp;כֵּיצַד:&nbsp; נָתַן לוֹ מֵאָה דֵּינָרִים עַל תְּנָאי זֶה, וְחָסְרוּ אַרְבָּעָה וְעֶשְׂרִים--בַּעַל הַמָּעוֹת מַפְסִיד שְׁמוֹנָה, וְהַמִּתְעַסֵּק מְשַׁלֵּם שִׁשָּׁה עָשָׂר; וְעַל דֶּרֶךְ זוֹ לְעוֹלָם.&nbsp; כָּל חֵלֶק שֶׁיֵּשׁ לְבַעַל הַמָּעוֹת בַּשָּׂכָר--אִם יֵשׁ שָׁם רֵוַח, נוֹטֵל כְּמוֹ שֶׁהִתְנוּ; וְאִם יֵשׁ שָׁם הֶפְסֵד, יַפְסִיד אוֹתוֹ הַחֵלֶק וְתוֹסֶפֶת שְׁלִישׁוֹ.</p>

<p><b>ו,יד</b>&nbsp;&nbsp;נִמְצֵאתָ לָמֵד לְפִי מִדָּה זוֹ, שְׁאִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר--אִם פָּחֲתוּ, לֹא יְשַׁלַּם הַמִּתְעַסֵּק כְּלוּם:&nbsp; שֶׁהֲרֵי רְבִיעַ הַהֶפְסֵד שְׁהוּא חַיָּב לְשַׁלַּם מִפְּנֵי הַמַּלְוָה, יֵשׁ לוֹ כְּנֶגְדוֹ שְׁלִישׁ מַה שֶׁיִּטֹּל בַּעַל הַמָּעוֹת שְׁהוּא רְבִיעַ; וְנִמְצָא זֶה כְּנֶגֶד זֶה.</p>

<p><b>ו,טו</b>&nbsp;&nbsp;וְכֵן אִם הִתְנוּ עַל הַפְּחָת, וְלֹא הִזְכִּירוּ הָרֵוַח--אִם פָּחֲתוּ, פּוֹחֵת הַמִּתְעַסֵּק כְּפִי מַה שֶׁהִתְנוּ; וְאִם הוֹסִיפוּ--נוֹטֵל הַמִּתְעַסֵּק כְּמוֹ אוֹתוֹ הַחֵלֶק שֶׁהָיָה מַפְסִיד, וְתוֹסֶפֶת שְׁלִישׁ מַה שֶׁנָּטַל בַּעַל הַמָּעוֹת.</p>

<p><b>ו,טז</b>&nbsp;&nbsp;כֵּיצַד:&nbsp; הִתְנוּ שְׁאִם יִהְיֶה שָׁם הֶפְסֵד, יִפְחֹת הַמִּתְעַסֵּק רְבִיעַ, וְהִפְחִיתוּ--מְשַׁלֵּם רְבִיעַ הַפְּחָת; וְאִם הוֹתִירוּ, נוֹטֵל מֶחְצָה.</p>

<p><b>ו,יז</b>&nbsp;&nbsp;וְאַף עַל פִּי שֶׁדְּבָרִים אֵלּוּ שֶׁהוֹרוּ דִּבְרֵי טַעַם הֶם, אִם תֵּלֵךְ עַל דֶּרֶךְ זוֹ, נִמְצָא הַמִּתְעַסֵּק אִפְשָׁר שֶׁיִּפְחֹת, וְיִטֹּל שָׂכָר.&nbsp; כֵּיצַד:&nbsp; כְּגוֹן שֶׁהִתְנָה עִמּוֹ שֶׁיִּטֹּל הַמִּתְעַסֵּק אֶחָד מִשִּׁבְעָה בַּשָּׂכָר, וּפָחֲתוּ--נִמְצָא נוֹטֵל הַמִּתְעַסֵּק אֶחָד מִשִּׁבְעָה יָתֵר עַל זֶה הַהֶפְסֵד.</p>

<p><b>ו,יח</b>&nbsp;&nbsp;כֵּיצַד:&nbsp; כְּגוֹן שֶׁפָּחֲתוּ שִׁבְעָה דֵּינָרִים--הֲרֵי הַמִּתְעַסֵּק אוֹמֵר לוֹ אֲנִי חַיָּב לָךְ דֵּינָר אֶחָד כְּפִי הַתְּנָאי, וְאַתָּה חַיָּב לְשַׁלַּם לִי שְׁנַיִם שְׁהֶן שְׁלִישׁ חֵלֶק הַפִּקָּדוֹן; נִמְצָא בַּעַל הַמָּעוֹת חַיָּב לִתֵּן לוֹ דֵּינָר בִּשְׂכַר שֶׁהִפְסִיד שִׁבְעָה.&nbsp; וְאִלּוּ הִפְסִיד אַרְבָּעָה עָשָׂר, הָיָה חַיָּב בַּעַל הַמָּעוֹת לִתֵּן לוֹ שְׁנֵי דֵּינָרִין.&nbsp; וְזֶה תֵּמַהּ גָּדוֹל, וְדָבָר שְׁאֵין הַדַּעַת סוֹבְלַתּוּ; וְאֵין זֶה אֶצְלִי אֵלָא כְּמוֹ דִּבְרֵי הַחוֹלִים.</p>

<p><b>ו,יט</b>&nbsp;&nbsp;אֲבָל הַדֶּרֶךְ וְהַדִּין הָאֱמֶת שֶׁיֵּרָאֶה לִי, שֶׁכָּל שֶׁיַּרְוִיחַ הַמִּתְעַסֵּק--אִם יִהְיֶה שָׁם הֶפְסֵד, יַפְסִיד שְׁנֵי שְׁלִישֵׁי הַחֵלֶק שֶׁהָיָה מַרְוִיחַ.&nbsp; וְכֵן אִם הִתְנוּ עַל הַהֶפְסֵד, וְהִרְוִיחוּ--יִטֹּל כְּמוֹ אוֹתוֹ הַחֵלֶק שֶׁהָיָה מַפְסִיד, וְתוֹסֶפֶת שְׁלִישׁ חֵלֶק חֲבֵרוֹ.</p>

<p><b>ו,כ</b>&nbsp;&nbsp;נִמְצֵאתָ אוֹמֵר לְפִי מִדָּה זוֹ, שְׁאִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר, וְהִפְסִיד--הֲרֵי זֶה מְשַׁלֵּם שְׁתוּת.&nbsp; וְאִם הִתְנוּ שֶׁיַּפְסִיד רְבִיעַ, וְהִרְוִיחַ--נוֹטֵל מֶחְצָה.&nbsp; וְעַל דֶּרֶךְ זוֹ לֹא תִמְצָא תֵּמַהּ, וְיֵצֵא הַדִּין בְּקַו הַצֶּדֶק.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ז</h2>

<p><b>ז,א</b>&nbsp;&nbsp;הַנּוֹתֵן מָעוֹת לַחֲבֵרוֹ סְתָם לְהִתְעַסַּק בָּהֶן, אוֹ שֶׁהִתְנוּ בַּפֵּרוּשׁ שֶׁיִּהְיֶה הַשָּׂכָר וְהַהֶפְסֵד בֵּינֵיהֶם בְּשׁוֹוֶה, וְאָבַד כָּל הַמָּמוֹן--יֵשׁ מִי שֶׁהוֹרָה שֶׁיְּשַׁלַּם הַמִּתְעַסֵּק שְׁלִישׁ, כְּמוֹ שֶׁבֵּאַרְנוּ אִם אָבַד מִקְצַת הַמָּמוֹן.&nbsp; וְיֵרָאֶה לִי שְׁהוּא מְשַׁלֵּם מֶחְצָה, שְׁהוּא בְּתוֹרַת מַלְוָה; וְזֶה שֶׁאָמְרוּ חֲכָמִים שְׁהוּא מְשַׁלֵּם שְׁלִישׁ בַּהֶפְסֵד, בְּשֶׁלֹּא הִגִּיעַ הַהֶפְסֵד לִטֹּל בַּעַל הַמָּעוֹת פָּחוּת מֵחֲצִי מְמוֹנוֹ.</p>

<p><b>ז,ב</b>&nbsp;&nbsp;כֵּיצַד:&nbsp; רְאוּבֵן שֶׁנָּתַן לְשִׁמְעוֹן מֵאָה וְעֶשְׂרִים, וְנָשָׂא וְנָתַן וּפָחַת תִּשְׁעִים--הֲרֵי שִׁמְעוֹן מְשַׁלֵּם שְׁלוֹשִׁים, וְנִמְצָא רְאוּבֵן נוֹטֵל שִׁשִּׁים.&nbsp; אֲבָל אִם פָּחַת שִׁמְעוֹן מֵאָה וַחֲמִשָּׁה, אֵין אוֹמְרִים יַפְסִיד שִׁמְעוֹן חֲמִשָּׁה וּשְׁלוֹשִׁים:&nbsp; שְׁאִם אַתָּה אוֹמֵר כֵּן--נִמְצָא רְאוּבֵן נוֹטֵל חֲמִשִּׁים, וּלְעוֹלָם לֹא יִטֹּל רְאוּבֵן פָּחוּת מִשִּׁשִּׁים.</p>

<p><b>ז,ג</b>&nbsp;&nbsp;לְפִיכָּךְ שְׁטָר עֲסָק הַיּוֹצֶא עַל הַיְּתוֹמִים שֶׁהָיָה אֲבִיהֶן מִתְעַסֵּק בּוֹ--נִשְׁבָּע בַּעַל הַשְּׁטָר, וְגוֹבֶה מֶחְצָה שְׁהוּא בְּתוֹרַת מַלְוָה, אַף עַל פִּי שֶׁלְּעוֹלָם טוֹעֲנִין לַיּוֹרֵשׁ.&nbsp; הִנֵּה לָמַדְתָּ, שְׁאֵינוּ נוֹטֵל לְעוֹלָם פָּחוּת מִמֶּחְצָה.</p>

<p><b>ז,ד</b>&nbsp;&nbsp;וְלָמָּה אֲנִי אוֹמֵר שְׁאֵין פּוֹחֲתִין לוֹ כָּאן, כְּנֶגֶד שְׂכָרוֹ שֶׁנִּתְעַסַּק בַּפִּקָּדוֹן:&nbsp; שֶׁהֲרֵי אָבַד כָּל הַחֵצִי שֶׁלְּפִקָּדוֹן, וְלֹא נִשְׁאָר כָּאן פִּקָּדוֹן כְּלָל, כְּדֵי שֶׁנֹּאמַר אִם לֹא יִטֹּל שְׂכָרוֹ יֵרָאֶה כְּרִבִּית, שֶׁהֲרֵי חֲצִי הַמַּלְוָה בִּלְבָד נוֹטֵל.</p>

<p><b>ז,ה</b>&nbsp;&nbsp;וְכֵן אִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר, וְאָבַד הַמָּמוֹן כֻּלּוֹ--מְשַׁלֵּם הָרְבִיעַ כֻּלּוֹ, שְׁהוּא בְּתוֹרַת מַלְוָה.&nbsp; אֲבָל אִם נִשְׁאָר מִן הַמָּמוֹן מְעַט, כְּדֵי שְׁאִם תּוֹסִיף עַל אוֹתוֹ הַמְּעַט שְׁתוּת הַהֶפְסֵד שֶׁפָּחַת יָבוֹא הַכֹּל רְבִיעַ הַמָּמוֹן אוֹ יָתֵר--הֲרֵי זֶה מְשַׁלֵּם שְׁתוּת בִּלְבָד, מִן הַטַּעַם שֶׁכְּבָר בֵּאַרְנוּ.</p>

<p><b>ז,ו</b>&nbsp;&nbsp;[ב] הַמִּתְעַסֵּק שֶׁהִפְסִיד, וְחָזַר וְטָרַח עַד שֶׁהִרְוִיחַ--אֵינוּ יָכוֹל לוֹמַר לְבַעַל הַמָּעוֹת, בּוֹא וּנְחַשַּׁב הַהֶפְסֵד שֶׁהִפְסַדְנוּ תְּחִלָּה וְתַפְסִיד שְׁנֵי שְׁלִישָׁיו, וּנְחַשַּׁב הָרֵוַח שֶׁהִרְוַחְנוּ בָּאַחֲרוֹנָה, וְתִטֹּל שְׁלִישׁוֹ; אֵלָא מְחַשֵּׁב בָּאַחֲרוֹנָה בִּלְבָד עַל הָרֵוַח אוֹ עַל הַהֶפְסֵד, וְאֵין לוֹ אֵלָא בָּרֵוַח שֶׁהוֹסִיף עַל הַקֶּרֶן.</p>

<p><b>ז,ז</b>&nbsp;&nbsp;[ג] נָתַן לוֹ מָאתַיִם יְרִיעוֹת בְּמָאתַיִם דֵּינָר בַּעֲסָק, וּכְתָבָן בִּשְׁנֵי שְׁטָרוֹת מֵאָה בְּכָל שְׁטָר--מְחַשֵּׁב לוֹ עַל כָּל שְׁטָר בִּפְנֵי עַצְמוֹ, וּבַעַל הַמָּעוֹת הוּא שֶׁהִפְסִיד עַל עַצְמוֹ.</p>

<p><b>ז,ח</b>&nbsp;&nbsp;נָתַן לוֹ מֵאָה יְרִיעוֹת בְּמֵאָה דֵּינָר, וְחָזַר וְנָתַן לוֹ בַּעֲסָק אַחֵר מֵאָה חָבִיּוֹת שֶׁלְּיַיִן בְּמֵאָה דֵּינָר, וְכָתַב לוֹ שְׁטָר עֲסָק בְּמָאתַיִם דֵּינָר--אֵינוּ מְחַשֵּׁב לוֹ אֵלָא בִּשְׁטָר אֶחָד, וְהַמִּתְעַסֵּק הוּא שֶׁהִפְסִיד עַל עַצְמוֹ.</p>

<p><b>ז,ט</b>&nbsp;&nbsp;כֵּיצַד:&nbsp; שְׁאִם מָכַר הַמֵּאָה יְרִיעוֹת בְּמֵאָה וּשְׁלוֹשִׁים, וְהַמֵּאָה חָבִיּוֹת בְּשִׁבְעִים--בַּעַל הַמָּעוֹת נוֹטֵל הַכֹּל:&nbsp; מִפְּנֵי שֶׁעָשָׂה שְׁטָר אֶחָד, הֲרֵי הַכֹּל מָאתַיִם וְלֹא הִרְוִיחַ כְּלוּם.&nbsp; אֲבָל אִלּוּ הִנִּיחָם שְׁנֵי עֲסָקִים כְּשֶׁהָיוּ--הָיָה מַרְוִיחַ הַמִּתְעַסֵּק בְּחֶלְקוֹ בַּבְּגָדִים עֶשְׂרִים, וּמַפְסִיד בְּחֶלְקוֹ בֶּחָבִיּוֹת עֲשָׂרָה, וְהָיָה נוֹטֵל עֲשָׂרָה.&nbsp; וְכֵן כָּל כַּיּוֹצֶא בְּזֶה.</p>

<p><b>ז,י</b>&nbsp;&nbsp;[ד] אֵין הַמִּתְעַסֵּק יָכוֹל לַחְלֹק הַמָּעוֹת שֶׁלָּעֲסָק אוֹ הַסְּחוֹרָה, וְלוֹמַר אֶטֹּל אֲנִי הַחֵצִי שֶׁבְּתוֹרַת מַלְוָה לְעַצְמִי וְאֶשָּׂא וְאֶתֵּן בּוֹ, וְאַנִּיחַ הַחֵצִי שֶׁבְּתוֹרַת פִּקָּדוֹן בְּבֵית דִּין:&nbsp; שֶׁלֹּא נָתַן לוֹ מָמוֹן זֶה, אֵלָא לְהִתְעַסַּק בְּכֻלּוֹ.&nbsp; וְאִם חָלַק וְעָשָׂה זֶה, אַפִלּוּ בְּבֵית דִּין הַגָּדוֹל--לֹא עָשָׂה כְּלוּם; אֵלָא הַשָּׂכָר אוֹ הַהֶפְסֵד בֵּינֵיהֶן, עַל אוֹתָן הַדְּרָכִים שֶׁבֵּאַרְנוּ.</p>

<p><b>ז,יא</b>&nbsp;&nbsp;[ה] הַמִּתְעַסֵּק שֶׁנָּתַן מַתָּנָה לַאֲחֵרִים מִן הַמִּטַּלְטְלִין שֶׁלָּעֲסָק, אוֹ מִמְּעוֹת הָעֲסָק, וְהֵבִיא בַּעַל הַמָּמוֹן רְאָיָה בְּרוּרָה שֶׁאֵלּוּ הַמִּטַּלְטְלִין אוֹ הַמָּעוֹת מִשֶּׁלָּעֲסָק הֶן--מוֹצִיאִין אוֹתָן מִיָּדָן; וְאַפִלּוּ שִׁנָּה אוֹתָן הַמְּקַבֵּל מַתָּנָה וּמְכָרָם, אוֹ נְתָנָן לַאֲחֵרִים, אוֹ הִפְסִיד--חַיָּב לְשַׁלַּם.&nbsp; וְהַכֹּל בִּרְאָיָה בְּרוּרָה.</p>

<p><b>ז,יב</b>&nbsp;&nbsp;כְּבָר בֵּאַרְנוּ שֶׁהַמִּתְעַסֵּק שֶׁמֵּת, נִשְׁבָּע בַּעַל הַמָּעוֹת וְגוֹבֶה מֶחְצָה; וְאִם יֵשׁ שָׁם עֵדִים שֶׁמִּטַּלְטְלִין אֵלּוּ מִן הַמָּעוֹת שֶׁלָּעֲסָק הֶם, נוֹטֵל אוֹתָם בַּעַל הַמָּעוֹת בְּלֹא שְׁבוּעָה.&nbsp; וְאֵין בַּעַל חוֹב וְלֹא הָאִשָּׁה נוֹטְלִים מֵהֶם כְּלוּם, אֵלָא אִם כֵּן הָיָה בָּהֶם רֵוַח:&nbsp; הֲרֵי חֵלֶק הָרֵוַח שֶׁלַּמֵּת, שֶׁלְּיוֹרְשָׁיו; וְיִטֹּל מֵאוֹתוֹ חֵלֶק, בַּעַל חוֹב אוֹ הָאִשָּׁה.</p>

<p><b>ז,יג</b>&nbsp;&nbsp;[ו] הַנּוֹתֵן מָעוֹת לַחֲבֵרוֹ לִקַּח בָּהֶם פֵּרוֹת לְמַחֲצִית שָׂכָר, וְלֹא לָקַח--אֵין לוֹ עָלָיו אֵלָא תַּרְעֹמֶת; וְאִם נוֹדַע בִּרְאָיָה בְּרוּרָה שֶׁלָּקַח וּמָכַר, הֲרֵי זֶה מוֹצִיא מִמֶּנּוּ הַשָּׂכָר בְּעַל כָּרְחוֹ.&nbsp; [ז] נָתַן לוֹ מָעוֹת לִקַּח בָּהֶן פֵּרוֹת לְמַחֲצִית שָׂכָר, לוֹקֵחַ בָּהֶן מִכָּל מִין שֶׁיִּרְצֶה; וְלֹא יִקַּח לֹא כְּסוּת וְלֹא עֵצִים.&nbsp; וְכֵן כָּל כַּיּוֹצֶא בְּזֶה.</p>

<p><b>ז,יד</b>&nbsp;&nbsp;הַמּוֹשִׁיב אֶת חֲבֵרוֹ בְּחָנוּת לְמַחֲצִית שָׂכָר--אִם הָיָה אֻמָּן, לֹא יַעְסֹק בְּאֻמָּנוּתוֹ, לְפִי שְׁאֵין עֵינָיו עַל הֶחָנוּת, בְּשָׁעָה שֶׁעוֹסֵק בְּאֻמָּנוּתוֹ; וְאִם הָיָה שֻׁתָּף עִמּוֹ בֶּחָצֵר, מֻתָּר.&nbsp; וְלֹא יִהְיֶה לוֹקֵחַ וּמוֹכֵר דְּבָרִים אֲחֵרִים; וְאִם לָקַח וּמָכַר, הַשָּׂכָר לָאֶמְצָע.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ח</h2>

<p><b>ח,א</b>&nbsp;&nbsp;הַנּוֹתֵן בֵּיצִים לְבַעַל הַתֻּרְנְגוֹלִים לְהוֹשִׁיב הַתֻּרְנְגוֹלִים עֲלֵיהֶן עַד שֶׁיֵּצְאוּ הָאֶפְרוֹחִים, וִיגַדַּל אוֹתָן בַּעַל הַתֻּרְנְגוֹלִים, וְיִהְיֶה הָרֵוַח בֵּינֵיהֶם--צָרִיךְ לְהַעֲלוֹת לוֹ שְׂכָרוֹ כְּפוֹעֵל בָּטֵל.</p>

<p><b>ח,ב</b>&nbsp;&nbsp;וְכֵן הַשָּׁם עֲגָלִים וּסְיָחִים עַל הָרוֹעֶה לִהְיוֹת מִתְעַסֵּק בָּהֶן עַד שֶׁיִּגְדְּלוּ, וְהַשָּׂכָר לָאֶמְצָע--חַיָּב לְהַעֲלוֹת לוֹ שְׂכָרוֹ כְּפוֹעֵל בָּטֵל בְּכָל יוֹם; וּמְגַדְּלִין אוֹתָן עַד שֶׁיִּהְיוּ הָעֲגָלִים בְּנֵי שָׁלוֹשׁ שָׁנִים, וְהַחֲמוֹר עַד שֶׁתִּהְיֶה טוֹעֶנֶת.&nbsp; וְאֵינוּ יָכוֹל לִמְכֹּר שֶׁלֹּא מִדַּעַת חֲבֵרוֹ בְּתוֹךְ זְמָן זֶה.&nbsp; וְכֵן הַשָּׁם בְּהֵמָה עַל הַמְּפַטֵּם לִהְיוֹת מְפַטֵּם אוֹתָהּ, וְהַשָּׂכָר לָאֶמְצָע--צָרִיךְ לִתֵּן לוֹ שְׂכַר עֲמָלוֹ כְּפוֹעֵל בָּטֵל; וְאִם אָמַר לוֹ הֲרֵי הָרֹאשׁ אוֹ הָאַלְיָה שֶׁלָּךְ בַּעֲמָלָךְ יָתֵר עַל מַחֲצִית הַשָּׂכָר, מֻתָּר.&nbsp; הָיוּ לַמְּפַטֵּם בְּהֵמוֹת אֲחֵרוֹת שֶׁמְּפַטֵּם אוֹתָם עִם זוֹ הַשּׁוּמָה אֶצְלוֹ, וְכֵן אִם הָיוּ לוֹ עֲגָלִים וּסְיָחִין אֲחֵרִים אוֹ בֵּיצִים אֲחֵרוֹת שֶׁלּוֹ--הוֹאִיל וְהוּא מִתְעַסֵּק בְּשֶׁלּוֹ וּבְשֶׁלַּחֲבֵרוֹ--אַפִלּוּ לֹא הֶעֱלָה לוֹ אֵלָא דָּבָר מוּעָט בְּכָל יְמֵי הַשֻּׁתָּפוּת הַזֹּאת, דַּיּוֹ; וְחוֹלֵק בַּשָּׂכָר בְּשׁוֹוֶה.&nbsp; וְאִם הָיָה אֲרִיסוֹ--הוֹאִיל וְהוּא מִטַּפֵּל בְּשֶׁלּוֹ וּבְשֶׁלְּבַעַל הַשָּׂדֶה, אֵינוּ צָרִיךְ לְהַעֲלוֹת לוֹ כְּלוּם.</p>

<p><b>ח,ג</b>&nbsp;&nbsp;[ב] הַשָּׁם עֲגָלִים וּסְיָחִין אוֹ הוֹשִׁיב תֻּרְנְגוֹלִים אוֹ שָׁם בְּהֵמָה עַל הַפַּטָּם לְמַחֲצִית שָׂכָר, וְלֹא הֶעֱלָה לוֹ שָׂכָר--הֲרֵי דִּינוֹ כְּדִין הָעֲסָק שֶׁלְּמָעוֹת:&nbsp; רוֹאִין בְּכַמָּה שָׁמוּ הַבְּהֵמוֹת אוֹ הַבֵּיצִים, וְכַמָּה הִרְוִיחוּ; וְנוֹטֵל הַמִּתְעַסֵּק שְׁנֵי שְׁלִישֵׁי הַשָּׂכָר.&nbsp; וְאִם הִפְסִידוּ, מְשַׁלֵּם שְׁלִישׁ הַהֶפְסֵד.</p>

<p><b>ח,ד</b>&nbsp;&nbsp;[ג] שָׁמִין פָּרָה וַחֲמוֹר וְכָל דָּבָר שֶׁדַּרְכּוֹ לַעֲשׂוֹת וְלֶאֱכֹל, וְיִהְיֶה הַשָּׂכָר לָאֶמְצָע בְּשׁוֹוֶה:&nbsp; שֶׁאַף עַל פִּי שֶׁזֶּה מִתְעַסֵּק, הֲרֵי יֵשׁ לוֹ רֵוַח אַחֵר לְעַצְמוֹ בַּעֲבוֹדַת הַבְּהֵמָה, שֶׁהֲרֵי שׂוֹכֵר אוֹתָהּ אוֹ עוֹבֵד בָּהּ, וְנִהְנֶה בִּשְׂכָרָהּ וּבַעֲבוֹדָתָהּ.&nbsp; וְאֵין שָׁמִין עֵגֶל עִם אִמּוֹ, וְלֹא סְיָח עִם אִמּוֹ--שֶׁהָעֵגֶל וְהַסְּיָח אֵינוּ עוֹשֶׂה כְּלוּם, וְיֵשׁ בּוֹ עֲסָק.</p>

<p><b>ח,ה</b>&nbsp;&nbsp;[ד] הַשָּׁם בְּהֵמָה לַחֲבֵרוֹ, עַד מָתַי חַיָּב לְהִטַּפַּל בָּהּ:&nbsp; בָּאֲתוֹנוֹת, שְׁמוֹנָה עָשָׂר חֹדֶשׁ; וּבַגִּדְרוֹת, וְהֶן הַצֹּאן וְהַבָּקָר--עֶשְׂרִים וְאַרְבָּעָה חֹדֶשׁ.&nbsp; וְאִם בָּא לַחְלֹק בְּתוֹךְ זְמָן זֶה--חֲבֵרוֹ מְעַכֵּב עָלָיו, מִפְּנֵי שֶׁנִּשְׁתַּתְּפוּ סְתָם.</p>

<p><b>ח,ו</b>&nbsp;&nbsp;לְפִי שְׁאֵינוּ דּוֹמֶה טִפּוּלָהּ שֶׁלְּשָׁנָה רִאשׁוֹנָה, שְׁהוּא מְרֻבֶּה וְהָרֵוַח מוּעָט שְׁאֵינָהּ מִשְׁתַּמֶּנֶת בַּתְּחִלָּה אֵלָא בְּקֹשִׁי, לְטִפּוּלָהּ שֶׁלַּשָּׁנָה הָאַחֶרֶת, שְׁהוּא מוּעָט וְהָרֵוַח מְרֻבֶּה שֶׁהֲרֵי הִיא מִשְׁתַּמֶּנֶת הַרְבֵּה וּמוֹסֶפֶת בְּכָל יוֹם; לְפִיכָּךְ מְעַכֵּב עָלָיו, עַד סוֹף שָׁנָה שְׁנִיָּה.</p>

<p><b>ח,ז</b>&nbsp;&nbsp;יָלְדָה הַבְּהֵמָה הַשּׁוּמָה אֶצְלוֹ, הֲרֵי הַוֶּלֶד מִכְּלָל הָרֵוַח לָאֶמְצָע.&nbsp; וּמְקוֹם שֶׁנָּהֲגוּ לְגַדַּל הַוְּלָדוֹת, יְגַדְּלוּ וְאַחַר כָּךְ יִמָּכְרוּ.&nbsp; וּמְקוֹם שֶׁנָּהֲגוּ שֶׁלֹּא לְגַדַּל, חַיָּב הַמִּתְעַסֵּק לְהִטַּפַּל בַּוְּלָדוֹת בַּדַּקָּה שְׁלוֹשִׁים יוֹם וּבַגַּסָּה חֲמִשִּׁים יוֹם; וְחוֹלְקִין.</p>

<p><b>ח,ח</b>&nbsp;&nbsp;רָצָה לְהִטַּפַּל בָּהֶן יָתֵר עַל זְמָן זֶה, שָׁם אוֹתָן בִּפְנֵי שְׁלוֹשָׁה בְּיוֹם שְׁלוֹשִׁים וּבְיוֹם חֲמִשִּׁים.&nbsp; וְכָל שֶׁיַּרְוִיחוּ אַחַר כָּךְ--יִטֹּל הַמִּתְעַסֵּק שְׁלוֹשָׁה חֲלָקִים, וַחֲבֵרוֹ רְבִיעַ הָרֵוַח:&nbsp; שֶׁהֲרֵי יֵשׁ לוֹ חֲצִי הַוֶּלֶד, וּמִפְּנֵי שֶׁנִּתְעַסַּק בַּחֵצִי שֶׁלַּחֲבֵרוֹ נוֹטֵל חֵצִי אוֹתוֹ הַחֵצִי; הֲרֵי שְׁלוֹשָׁה רְבָעִים.&nbsp; וְאִם לֹא הִתְנָה כֵּן בִּפְנֵי שְׁלוֹשָׁה--הֲרֵי מָחַל, וְהַוְּלָדוֹת בֵּינֵיהֶן בְּשׁוֹוֶה כְּמוֹת שְׁהֶן.</p>

<p><b>ח,ט</b>&nbsp;&nbsp;מְקוֹם שֶׁנָּהֲגוּ לְהַעֲלוֹת שְׂכַר כַּתָּף לִמְעוֹת הָעֲסָק--מַעֲלִין, וְיִהְיֶה כָּל הַשָּׂכָר שֶׁנּוֹטֵל הַמִּתְעַסֵּק בִּשְׂכַר שֶׁנּוֹשֵׂא עַל כְּתֵפוֹ בִּכְלַל שְׂכַר הַמָּעוֹת; וְכֵן אִם דַּרְכָּן לְהַעֲלוֹת שְׂכַר הַבְּהֵמָה, מַעֲלִין.&nbsp; מְקוֹם שֶׁנָּהֲגוּ לְהַעֲלוֹת וְלָדוֹת בִּשְׂכַר עֲמָלוֹ, מַעֲלִין.&nbsp; וְכָל הַמִּתְעַסֵּק אוֹ הַמִּשְׁתַּתֵּף סְתָם, לֹא יְשַׁנֶּה מִמִּנְהַג הַמְּדִינָה.</p>

<p><b>ח,י</b>&nbsp;&nbsp;[ה] רְאוּבֵן שֶׁהָיְתָה לוֹ שָׂדֶה, וְהוֹרִיד שִׁמְעוֹן לְתוֹכָהּ לְזָרְעָהּ אוֹ לְנָטְעָהּ וּלְהוֹצִיא עָלֶיהָ הוֹצָאוֹת וְלִמְכֹּר הַפֵּרוֹת, וְכָל הַיָּתֵר עַל הַהוֹצָאָה יִהְיֶה בֵּינֵיהֶם--בֵּין שֶׁהִתְנוּ שֶׁיַּחְלְקוּ בְּשׁוֹוֶה, בֵּין שֶׁהִתְנוּ שֶׁיִּטֹּל רְאוּבֵן יָתֵר, בֵּין שֶׁהָיְתָה הַהוֹצָאָה כֻּלָּהּ מִשֶּׁלִּרְאוּבֵן, בֵּין שֶׁהָיְתָה מִשֶּׁלְּשִׁמְעוֹן--כָּל זֶה מֻתָּר, וְאֵין כָּאן אֲבַק רִבִּית.&nbsp; וְשִׁמְעוֹן הַמִּטַּפֵּל בַּעֲבוֹדַת הָאָרֶץ וּבַהוֹצָאָה וּבִמְכִירַת הַפֵּרוֹת, הוּא הַנִּקְרָא עָרִיס.</p>

<p><b>ח,יא</b>&nbsp;&nbsp;עָרִיס אוֹמֵר לְמֶחְצָה יָרַדְתִּי, וּבַעַל הַשָּׂדֶה אוֹמֵר לִשְׁלִישׁ הוֹרַדְתִּיו--הוֹלְכִין אַחַר מִנְהַג הַמְּדִינָה; וְזֶה שֶׁטָּעַן שֶׁלֹּא כְּמִנְהָג, עָלָיו לְהָבִיא רְאָיָה.</p>

<p><b>ח,יב</b>&nbsp;&nbsp;[ו] בַּעַל שֶׁהוֹרִיד עֲרִיסִין בְּנִכְסֵי אִשְׁתּוֹ, וְגֵרְשָׁהּ--אִם הָיָה הַבַּעַל עָרִיס--הוֹאִיל וְנִסְתַּלַּק בַּעַל, נִסְתַּלְּקוּ הֶם, וְאֵין לָהֶם מִן הַהוֹצָאָה, אֵלָא שֵׁעוּר הַשְּׁבָח וּבִשְׁבוּעָה.&nbsp; וְאִם אֵין הַבַּעַל עָרִיס--עַל דַּעַת הָאָרֶץ יָרְדוּ, וְשָׁמִין לָהֶם כְּעָרִיס.</p>

<p><b>ח,יג</b>&nbsp;&nbsp;[ז] הָאַחִין אוֹ שְׁאָר הַיּוֹרְשִׁין שֶׁלֹּא חָלְקוּ יְרֻשַּׁת מוֹרִישָׁן, אֵלָא כֻּלָּן מִשְׁתַּמְּשִׁין בָּהּ בְּיַחַד--הֲרֵי הֶן כְּשֻׁתָּפִין לְכָל דָּבָר וְדָבָר.</p>

<p><b>ח,יד</b>&nbsp;&nbsp;אֶחָד מִן הָאַחִין אוֹ מִן הַשֻּׁתָּפִין שֶׁנָּפַל לְאֻמָּנוּת הַמֶּלֶךְ, הָרֵוַח לָאֶמְצָע.&nbsp; חָלָה אֶחָד מֵהֶן, וְנִתְרַפֵּא--נִתְרַפֵּא מִן הָאֶמְצָע; וְאִם חָלָה בִּפְשִׁיעָה, כְּגוֹן שֶׁהָלַךְ בַּשֶּׁלֶג, אוֹ בַּחַמָּה בִּימֵי הַחֹם, עַד שֶׁחָלָה, וְכֵן כָּל כַּיּוֹצֶא בְּזֶה--הֲרֵי זֶה מִתְרַפֵּא מִשֶּׁלְּעַצְמוֹ.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק ט</h2>

<p><b>ט,א</b>&nbsp;&nbsp;הַשֻּׁתָּפִין כֻּלָּן, וְהָאֲרִיסִין, וְהָאַפְטְרוּפִין שֶׁמִּנּוּ אוֹתָם בֵּית דִּין עַל הַיְּתוֹמִים, וְהָאִשָּׁה שְׁהִיא נוֹשֵׂאת וְנוֹתֶנֶת בְּתוֹךְ הַבַּיִת, אוֹ שֶׁהוֹשִׁיבָהּ בַּעְלָהּ חֶנְוָנִית, וּבֶן הַבַּיִת--כָּל אֶחָד מֵאֵלּוּ נִשְׁבָּע מִדִּבְרֵיהֶם בִּטְעָנַת סָפֵק:&nbsp; שֶׁמֶּא גָּזַל חֲבֵרוֹ בְּמַשָּׂא וּמַתָּן, אוֹ שֶׁמֶּא לֹא דִקְדַּק בַּחֶשְׁבּוֹן שֶׁבֵּינֵיהֶם.</p>

<p><b>ט,ב</b>&nbsp;&nbsp;וְלָמָּה תִּקְּנוּ חֲכָמִים שְׁבוּעָה זוֹ:&nbsp; מִפְּנֵי שֶׁאֵלּוּ מוֹרִין לְעַצְמָן שֶׁכָּל מַה שֶׁיִּקְּחוּ מִנִּכְסֵי בַּעַל הַמָּעוֹת רָאוּי הוּא לָהֶם, מִפְּנֵי שֶׁטּוֹרְחִין וְנוֹשְׂאִין וְנוֹתְנִין; לְפִיכָּךְ תִּקְּנוּ לָהֶם חֲכָמִים שֶׁחַיָּבִין שְׁבוּעָה בִּטְעָנַת סָפֵק, כְּדֵי שֶׁיַּעֲשׂוּ כָּל מַעֲשֵׂיהֶן בְּצֶדֶק וֶאֱמוּנָה.</p>

<p><b>ט,ג</b>&nbsp;&nbsp;[ב] וְאֵין אֶחָד מִכָּל אֵלּוּ נִשְׁבָּע בִּטְעָנַת סָפֵק, עַד שֶׁיַּחְשֹׁד הַמַּשְׁבִּיעַ אוֹתָן בִּשְׁתֵּי כֶּסֶף, שְׁהֶן שְׁתֵּי מָעִין שֶׁלְּכֶסֶף, כְּמוֹ שֶׁיִּתְבָּאַר; אֲבָל אִם חֲשָׁדָן בְּפָחוּת מִזֶּה, אֵינָן נִשְׁבָּעִין.</p>

<p><b>ט,ד</b>&nbsp;&nbsp;[ג] מִכָּאן הוֹרוּ רִבּוֹתַי שְׁאִם מֵת הַשֻּׁתָּף הָאֶחָד, אֵין הַיּוֹרֵשׁ יָכוֹל לְהַשְׁבִּיעַ שֻׁתָּפוֹ שֶׁלְּאָבִיו בִּטְעָנַת שֶׁמֶּא, שֶׁהֲרֵי אֵינוּ יוֹדֵעַ הַדָּבָר שֶׁחֲשָׁדוֹ בּוֹ אָבִיו בַּוַּדַּאי, כְּדֵי שֶׁיַּחְשֹׁד אוֹתוֹ זֶה הַיּוֹרֵשׁ בִּשְׁתֵּי כֶּסֶף.&nbsp; וְיֵשׁ מִי שֶׁהוֹרָה שֶׁמַּשְׁבִּיעַ אוֹתוֹ הַיּוֹרֵשׁ בִּטְעָנַת שֶׁמֶּא; וּכְזֶה רָאוּי לָדוּן, שֶׁהֲרֵי הַיּוֹרְשִׁין מַשְׁבִּיעִין אֶת הָאִשָּׁה שֶׁנַּעֲשָׂת אַפְטְרוּפְיָה בְּחַיֵּי בַּעְלָהּ.</p>

<p><b>ט,ה</b>&nbsp;&nbsp;[ד] אַף עַל פִּי שְׁאֵין שָׁם עֵדִים שֶׁזֶּה שֻׁתָּפוֹ אוֹ אֲרִיסוֹ, אֵלָא הוּא מוֹדֶה מִפִּי עַצְמוֹ וְאָמַר שֻׁתָּפוֹ אוֹ אֲרִיסוֹ אוֹ בֶּן בֵּיתוֹ אֲנִי, אֲבָל לֹא גָזַלְתִּי כְּלוּם--הֲרֵי זֶה נִשְׁבָּע בִּנְקִיטַת חֵפֶץ:&nbsp; שְׁאֵין אוֹמְרִים מִגּוֹ לְפָטְרוֹ מִשְּׁבוּעָה, אֵלָא לְפָטְרוֹ מִמָּמוֹן.</p>

<p><b>ט,ו</b>&nbsp;&nbsp;אֵיזֶה הוּא בֶּן הַבַּיִת שֶׁיֵּשׁ לוֹ לְהַשְׁבִּיעוֹ בִּטְעָנַת סָפֵק--זֶה שֶׁמַּכְנִיס פּוֹעֲלִים וּמוֹצִיא פּוֹעֲלִים, מַכְנִיס לוֹ פֵּרוֹת וּמוֹצִיא לוֹ פֵּרוֹת.&nbsp; אֲבָל בֶּן הַבַּיִת שְׁאֵינוּ נוֹשֵׂא וְנוֹתֵן, אֵלָא נִכְנָס בְּרַגְלָיו וְיוֹצֶא בִּלְבָד--אֵינוּ יָכוֹל לְהַשְׁבִּיעוֹ מִסָּפֵק.</p>

<p><b>ט,ז</b>&nbsp;&nbsp;וְכֵן אַפְטְרוּפוֹס שֶׁמִּנָּהוּ אֲבִי יְתוֹמִים, אֵין הַיְּתוֹמִים מַשְׁבִּיעִין אוֹתוֹ בִּטְעָנַת סָפֵק.&nbsp; וְכֵן הָאִשָּׁה שֶׁלֹּא נַעֲשָׂת אַפְטְרוּפְיָה בְּחַיֵּי בַּעְלָהּ, וְלֹא נָשְׂאָה וְנָתְנָה אַחַר קְבוּרַת בַּעְלָהּ--אֵין מַשְׁבִּיעִין אוֹתָהּ מִסָּפֵק.&nbsp; וְכֵן אִם נָשְׂאָה וְנָתְנָה בֵּין מִיתָה לִקְבוּרָה, אֵין מַשְׁבִּיעִין אוֹתָהּ עַל זֶה שֶׁנִּשְׁתַּמְּשָׁה בּוֹ בֵּין מִיתָה לִקְבוּרָה:&nbsp; שְׁאִם אַתָּה אוֹמֵר תִּשָּׁבַע עַל זֶה, לֹא תִמְכֹּר לִקְבוּרָה; וְנִמְצָא הַמֵּת מִתְנַוֵּל.</p>

<p><b>ט,ח</b>&nbsp;&nbsp;[ה] הַמְּשַׁלֵּחַ בְּיַד חֲבֵרוֹ חֵפֶץ לְמָכְרוֹ, אוֹ שֶׁשָּׁלַח בְּיָדוֹ מָעוֹת לִקְנוֹת לוֹ סְחוֹרָה אוֹ פֵּרוֹת--אַף עַל פִּי שֶׁלֹּא נָתַן לוֹ שָׂכָר עַל זֶה, וְאֵין לוֹ חֵלֶק וְלֹא הֲנָאָה בִּשְׁלִיחוּת זוֹ, הוֹאִיל וְנָשָׂא וְנָתַן בִּמְמוֹן חֲבֵרוֹ, הֲרֵי זֶה כְּבֶן בַּיִת; וְיֵשׁ לוֹ לְהַשְׁבִּיעוֹ מִסָּפֵק שֶׁלֹּא גְזָלוֹ כְּלוּם בְּעֵת שֶׁהֵבִיא לוֹ הַסְּחוֹרָה שֶׁקָּנָה, אוֹ הַמָּעוֹת שֶׁמָּכַר לוֹ בָּהֶן.</p>

<p><b>ט,ט</b>&nbsp;&nbsp;[ו] הַשֻּׁתָּפִין שֶׁנּוֹשְׂאִין וְנוֹתְנִין בְּיַחַד, אוֹ שֶׁהָיָה הָאֶחָד נוֹשֵׂא וְנוֹתֵן וּמַפְקִיד הַסְּחוֹרָה אוֹ מִקְצָתָהּ אוֹ הַמָּעוֹת עִם הַשֵּׁנִי בְּלֹא מִשְׁקָל וְלֹא מִנְיָן וְלֹא מִדָּה--הֲרֵי שְׁנֵיהֶם נִכְנְסוּ לְסָפֵק, וְיֵשׁ לְכָל אֶחָד מֵהֶן לְהַשְׁבִּיעַ חֲבֵרוֹ שְׁבוּעַת הַשֻּׁתָּפִין.&nbsp; אֲבָל אִם הָיָה הָאֶחָד הוּא שֶׁנּוֹשֵׂא וְנוֹתֵן, וְהַשֵּׁנִי לֹא נִתְעַסַּק עִמּוֹ כְּלָל--אֵין נִשְׁבָּע אֵלָא זֶה שֶׁנָּשָׂא וְנָתַן.</p>

<p><b>ט,י</b>&nbsp;&nbsp;[ז] חָלְקוּ הַשֻּׁתָּפִין וְהָאֲרִיסִין, וְנִתְגָּרְשָׁה הָאִשָּׁה, וְנִפְרַד מֵעָלָיו בֶּן הַבַּיִת, וְהֵבִיא לוֹ הַשָּׁלִיחַ סְחוֹרָה שֶׁקָּנָה לוֹ אוֹ מָעוֹת שֶׁמָּכַר לוֹ בָּהֶן, וְשָׁתַק, וְהָלְכוּ לָהֶם וְלֹא תָבְעוּ מִיָּד--אֵינוּ יָכוֹל לַחְזֹר וּלְהַשְׁבִּיעוֹ בִּטְעָנַת סָפֵק.</p>

<p><b>ט,יא</b>&nbsp;&nbsp;אֲבָל אִם הָיְתָה לוֹ טְעָנַת וַדַּאי--מַשְׁבִּיעוֹ עָלֶיהָ, וּמְגַלְגֵּל בָּהּ כָּל מַה שֶׁיִּרְצֶה.&nbsp; וְכֵן אִם נִתְחַיַּב לוֹ שְׁבוּעָה אַחַר זְמָן, בֵּין שֶׁלַּתּוֹרָה בֵּין שֶׁלְּדִבְרֵיהֶם, כְּגוֹן שֶׁנַּעֲשָׂה לוֹ שֻׁתָּף אוֹ בֶּן בַּיִת פַּעַם אַחֶרֶת--הֲרֵי זֶה יָכוֹל לְגַלְגַּל עָלָיו שֶׁלֹּא גְזַלְתַּנִי בְּשֻׁתָּפוּת זוֹ שֶׁבֵּינֵינוּ, וְלֹא כְּשֶׁהָיִיתָ שֻׁתָּפִי אוֹ אֲרִיסִי אוֹ בֶּן בֵּיתִי אוֹ אַפְטְרוּפִי בָּרִאשׁוֹנָה.&nbsp; וְכֵן כָּל כַּיּוֹצֶא בְּזֶה.</p>

<p><b>ט,יב</b>&nbsp;&nbsp;[ח] הַשֻּׁתָּפִין שֶׁחָלְקוּ, וְנִשְׁאַר לָהֶם חוֹבוֹת אֵצֶל אֲחֵרִים--אֵינָן יְכוּלִין לְהַשְׁבִּיעַ זֶה אֶת זֶה מִסָּפֵק:&nbsp; שֶׁהֲרֵי חָלְקוּ, וְהַחוֹב שֶׁנִּשְׁאַר דָּבָר יָדוּעַ הוּא; כָּל מַה שֶׁיִּפְרְעוּ, יִקַּח זֶה חֶלְקוֹ וְזֶה חֶלְקוֹ מִן הַחוֹב.&nbsp; וְכֵן אִם נִשְׁאַר לָהֶם מָעוֹת בַּכִּיס, וּכְבָר יָדְעוּ אוֹתָן וַעֲדַיִן לֹא נָטַל כָּל אֶחָד חֶלְקוֹ--אֵין מַשְׁבִּיעִין זֶה אֶת זֶה, שֶׁהַמָּעוֹת כַּחֲלוּקִין הֶם.&nbsp; וְכֵן אִם עָשׂוּ חֶשְׁבּוֹן כָּל הַשֻּׁתָּפוּת, וְנִשְׁאַר לְאֶחָד מֵהֶן אֵצֶל חֲבֵרוֹ דָּבָר קָצוּב וְיָדוּעַ--אַף עַל פִּי שֶׁעֲדַיִן לֹא נָטְלוּ, הֲרֵי חָלְקוּ.</p>

<p><b>ט,יג</b>&nbsp;&nbsp;אֲבָל אִם נִשְׁאַר בֵּינֵיהֶם כָּל שְׁהוּא מִן הַפֵּרוֹת, וַעֲדַיִן לֹא חָלְקוּ אוֹתָן וְלֹא יָדְעוּ מִשְׁקָלָם, אוֹ שֶׁנִּשְׁאַר בֵּינֵיהֶם צַד מִן הַשֻּׁתָּפוּת שֶׁלֹּא עָשׂוּ בּוֹ חֶשְׁבּוֹן, וְלֹא יָדַע כָּל אֶחָד מֵהֶן כַּמָּה חֶלְקוֹ הַמַּגִּיעוֹ--הֲרֵי הַשֻּׁתָּפוּת קַיֶּמֶת עֲדַיִן, וּמַשְׁבִּיעִין זֶה אֶת זֶה.</p>

<p><b>ט,יד</b>&nbsp;&nbsp;[ט] מִי שֶׁתָּבַע חֲבֵרוֹ אַחַר חֲלֻקָּה, אֵינוּ יָכוֹל לְהַשְׁבִּיעוֹ אֵלָא עַל יְדֵי גִּלְגּוּל כְּמוֹ שֶׁאָמַרְנוּ; אֲבָל יֵשׁ לוֹ לְהַחְרִים סְתָם עַל מִי שֶׁגְּזָלוֹ כְּלוּם כְּשֶׁהָיָה שֻׁתָּפוֹ אוֹ אֲרִיסוֹ אוֹ בֶּן בֵּיתוֹ, וְלֹא יוֹדֶה בְּמַה שֶׁגָּזַל.
<br>&nbsp;</p>

<h2>הִלְכּוֹת שְׁלוּחִין וְשֻׁתָּפִין פֵּרֶק י</h2>

<p><b>י,א</b>&nbsp;&nbsp;שֻׁתָּף שֶׁטָּעַן עַל חֲבֵרוֹ שֶׁכָּךְ הָיָה תְּנָאי בֵּינֵינוּ, וְהַלָּה אוֹמֵר לֹא הָיָה תְּנָאי זֶה מֵעוֹלָם, אוֹ שֶׁטָּעַן שֶׁהַקֶּרֶן שֶׁלִּי הָיָה כָּךְ וְכָּךְ, וְהַלָּה אוֹמֵר אֵינוּ אֵלָא פָּחוּת מִזֶּה, אוֹ שֶׁטָּעַן שֶׁכְּבָר נָתַתִּי לָךְ מִן הַשֻּׁתָּפוּת, וְהַלָּה אוֹמֵר לֹא לָקַחְתִּי, אוֹ שֶׁטָּעַן שֶׁסְּחוֹרָה זוֹ מִשֶּׁלִּי, וְהַלָּה אוֹמֵר מִשֶּׁלָּאֶמְצָע, וְכָל כַּיּוֹצֶא בִּטְעָנוֹת אֵלּוּ--הֲרֵי הָרְשׁוּת בְּיַד הַתּוֹבֵעַ בִּשְׁבוּעָה.</p>

<p><b>י,ב</b>&nbsp;&nbsp;כֵּיצַד:&nbsp; אִם רָצָה הַתּוֹבֵעַ שֶׁלֹּא יַשְׁבִּיעַ הַשֻּׁתָּף שְׁבוּעַת הַשֻּׁתָּפִין, וְיַשְׁבִּיעוֹ הֶסֵּת עַל הַטְּעָנָה שֶׁכּוֹפֵר בָּהּ וְאוֹמֵר לֹא הָיוּ דְּבָרִים מֵעוֹלָם--הֲרֵי זֶה מַשְׁבִּיעוֹ.&nbsp; וְאִם רָצָה--מְגַלְגֵּל עָלָיו כָּל אֵלּוּ הַדְּבָרִים בִּשְׁבוּעַת הַשֻּׁתָּפִין, וּמַשְׁבִּיעוֹ בִּטְעָנַת סָפֵק שֶׁלֹּא גְזַלְתַּנִי כְּלוּם כָּל יְמֵי הַשֻּׁתָּפוּת, וְשֶׁהָיָה בֵּינֵינוּ תְּנָאי כָּךְ וְכָּךְ, וְשֶׁזּוֹ הַסְּחוֹרָה שֶׁלָּךְ, וְשֶׁנָּתַתָּ לִי כָּךְ וְכָּךְ; וְכָל כַּיּוֹצֶא בְּזֶה.</p>

<p><b>י,ג</b>&nbsp;&nbsp;[ב] הַתּוֹבֵעַ שֻׁתָּפוֹ לְהַשְׁבִּיעוֹ שְׁבוּעַת הַשֻּׁתָּפִין, הַנִּתְבָּע אוֹמֵר כְּבָר חָלַקְנוּ וְלֹא נִשְׁאַר לָךְ אֶצְלִי כְּלוּם, וְהַתּוֹבֵעַ אוֹמֵר עֲדַיִן לֹא חָלַקְנוּ וְלֹא עָשִׂינוּ חֶשְׁבּוֹן, אוֹ שֶׁאָמַר הַתּוֹבֵעַ חָלַקְנוּ עַל מְנַת שֶׁנַּשְׁבִּיעַ אוֹתָךְ שְׁבוּעַת הַשֻּׁתָּפִין בְּכָל עֵת שֶׁנִּרְצֶה וַעֲדַיִן לֹא נִשְׁבַּעְתָּ, וְאַתָּה מַדְחֶה אוֹתִי מִיּוֹם לְיוֹם--אֵינוּ יָכוֹל לְהַשְׁבִּיעוֹ בִּטְעָנַת סָפֵק.</p>

<p><b>י,ד</b>&nbsp;&nbsp;אַפִלּוּ אָמַר הַנִּתְבָּע כֵּן חָלַקְנוּ וְנִשְׁאַר לָךְ אֶצְלִי, וְזֶה הַנִּשְׁאָר אֵינוּ אֵלָא חוֹב שֶׁזְּקַפְתּוֹ עָלַי, אוֹ פִּקְּדוֹן הִנַּחְתּוֹ אֶצְלִי--אַף עַל פִּי שֶׁיֵּשׁ עֵדִים שֶׁהָיָה שֻׁתָּפוֹ, אֵינוּ יָכוֹל לְהַשְׁבִּיעוֹ בִּטְעָנַת סָפֵק, וְאֵינוּ יָכוֹל לְהַשְׁבִּיעוֹ הֶסֵּת שֶׁכְּבָר חָלְקוּ אוֹ שֶׁלֹּא נִשְׁתַּתְּפוּ מֵעוֹלָם, וְאַפִלּוּ עַל יְדֵי גִּלְגּוּל:&nbsp; לְפִי שְׁאֵין מַשְׁבִּיעִין הֶסֵּת וְלֹא מְגַלְגְּלִין, אֵלָא עַל טְעָנָה שְׁאִם יוֹדֶה בָּהּ יִהְיֶה חַיָּב לְשַׁלַּם מָמוֹן; אֲבָל דָּבָר שֶׁאַפִלּוּ הוֹדָה בּוֹ, אֵינוּ חַיָּב אֵלָא שְׁבוּעָה--אֵינוּ נִשְׁבָּע עָלָיו, וְאַפִלּוּ עַל יְדֵי גִּלְגּוּל.&nbsp; וּכְזֶה הוֹרוּ כָּל הַגְּאוֹנִים בַּעֲלֵי הוֹרָאָה.</p>

<p><b>י,ה</b>&nbsp;&nbsp;[ג] טָעַן שֶׁעֲדַיִן שֻׁתָּפִי אַתָּה וְנִשְׁאָר לִי אֶצְלָךְ כָּךְ וְכָּךְ, וְזֶה אוֹמֵר כְּבָר חָלַקְנוּ וְלֹא נִשְׁאָר לָךְ אֶצְלִי כְּלוּם, אוֹ לֹא הָיִיתָ שֻׁתָּפִי מֵעוֹלָם--הֲרֵי הַנִּתְבָּע נִשְׁבָּע הֶסֵּת שְׁאֵין לוֹ בְּיָדוֹ כְּלוּם, וּמְגַלְגֵּל עָלָיו שֶׁלֹּא גְזַלְתַּנִי כְּלוּם מֵעוֹלָם; וְאֵינוּ מְגַלְגֵּל עָלָיו שֶׁלֹּא הָיִיתָ שֻׁתָּפִי אוֹ שֶׁכְּבָר חָלַקְנוּ, מִן הַטַּעַם שֶׁבֵּאַרְנוּ.</p>

<p><b>י,ו</b>&nbsp;&nbsp;[ד] טָעַן שֶׁעֲדַיִן שֻׁתָּפִין אֲנַחְנוּ וְיֵשׁ לִי לְהַשְׁבִּיעָךְ בִּטְעָנַת סָפֵק, וְהַלָּה אוֹמֵר לֹא נִשְׁתַּתַּפְנוּ מֵעוֹלָם, וְהֵבִיא הַתּוֹבֵעַ עֵדִים שֶׁהָיָה שֻׁתָּפוֹ, וְחָזַר הַנִּתְבָּע אַחַר כָּךְ וְאָמַר חָלַקְנוּ--אֵין שׁוֹמְעִין לוֹ:&nbsp; שֶׁהֲרֵי הֻחְזַק כַּפְרָן לִשְׁבוּעָה זוֹ, וְיִשָּׁבַע שְׁבוּעַת הַשֻּׁתָּפִין.&nbsp; וְכֵן כָּל כַּיּוֹצֶא בְּזֶה.</p>

<p><b>י,ז</b>&nbsp;&nbsp;[ה] רְאוּבֵן שֶׁהִטִּיל לַכִּיס אַרְבַּע מְאוֹת דֵּינָרִים, וְהִטִּיל שִׁמְעוֹן מָאתַיִם, וְנִשְׁתַּתְּפוּ וְנָשְׂאוּ וְנָתְנוּ בְּיַחַד, וַהֲרֵי הַמָּמוֹן כֻּלּוֹ בְּיַד רְאוּבֵן, וְטָעַן רְאוּבֵן שֶׁפָּחַת כָּל הַקֶּרֶן חָמֵשׁ מֵאוֹת דֵּינָרִין--אֵין אוֹמְרִים יִשָּׁבַע רְאוּבֵן שְׁבוּעַת הַשֻּׁתָּפִין שֶׁפָּחֲתוּ כָּךְ, וִישַׁלַּם שִׁמְעוֹן חֲמִשִּׁים מִבֵּיתוֹ, אֵלָא יִשָּׁבַע רְאוּבֵן שְׁבוּעַת הַשֻּׁתָּפִין, וְיֵלֵךְ בְּמָנֶה שֶׁבְּיָדוֹ בִּלְבָד וְלֹא יְשַׁלַּם שִׁמְעוֹן כְּלוּם.</p>

<p><b>י,ח</b>&nbsp;&nbsp;טָעַן רְאוּבֵן שֶׁשִּׁמְעוֹן יָדַע בַּוַּדַּאי בִּפְחָת זֶה שֶׁפָּחֲתוּ, יְגַלְגַּל עַל שִׁמְעוֹן שְׁאֵינוּ יוֹדֵעַ בַּוַּדַּאי סְכוּם הַפְּחָת הַזֶּה; וְאִם לֹא נִתְעַסַּק שִׁמְעוֹן בְּשֻׁתָּפוּת זוֹ כְּלָל--יִשָּׁבַע שִׁמְעוֹן הֶסֵּת שְׁאֵינוּ יוֹדֵעַ בַּוַּדַּאי בְּזֶה הַהֶפְסֵד, וְיִפָּטֵר.</p>

<p><b>י,ט</b>&nbsp;&nbsp;וְלֹא עוֹד אֵלָא אִם הָיָה זֶה הַמָּנֶה הַנִּשְׁאָר בְּיַד שִׁמְעוֹן, חוֹלְקִים אוֹתוֹ בְּשׁוֹוֶה:&nbsp; שְׁאֵין הַשֻּׁתָּף מִן הַנִּשְׁבָּעִין וְנוֹטְלִין, כְּדֵי שֶׁיִּשָּׁבַע וְיִטֹּל מַה שֶׁבְּיַד חֲבֵרוֹ, אֵלָא נִשְׁבָּע וְנִפְטָר, אוֹ נוֹטֵל מִדָּבָר שְׁהוּא תַּחַת יָדוֹ.&nbsp; וְהִזָּהֵר בְּדִין זֶה, שֶׁכְּבָר טָעוּ בּוֹ בַּעֲלֵי הוֹרָאָה.</p>

<p><b>י,י</b>&nbsp;&nbsp;[ו] טָעַן שִׁמְעוֹן שֶׁיֵּשׁ לְלֵוִי עָלַי חוֹב בְּזוֹ הַשֻּׁתָּפוּת מָנֶה--אִם הָיָה בְּיָדוֹ כְּדֵי הַחוֹב, וְהָיָה יָכוֹל לִתְּנוֹ לְלֵוִי--נֶאֱמָן; וְנוֹתְנִין הַחוֹב, וְאַחַר כָּךְ מְחַשְּׁבִין.&nbsp; וְאִם אֵין בְּיָדוֹ לִתֵּן, אֵינוּ נֶאֱמָן לְהוֹצִיא מִיַּד רְאוּבֵן אוֹ מִן הַסְּחוֹרָה הַיְּדוּעָה לְשֻׁתָּפוּת--שֶׁמֶּא קְנוּנְיָה הֶם עוֹשִׂין שִׁמְעוֹן וְלֵוִי, עַל נִכְסֵי רְאוּבֵן.&nbsp; וְאַפִלּוּ הָיְתָה הַמַּלְוָה בַּשְּׁטָר, אֵין רְאוּבֵן חַיָּב לְשַׁלַּם מִמֶּנָּה כְּלוּם.</p>

<p><b>י,יא</b>&nbsp;&nbsp;אֲבָל אִם טָעַן שִׁמְעוֹן שֶׁרְאוּבֵן יוֹדֵעַ בַּוַּדַּאי שֶׁזֶּה הַחוֹב שֶׁעָלַי מֵחֲמַת הַשֻּׁתָּפוּת הוּא, וְהַחוֹב אֶצְלֵנוּ הוּא--יִשָּׁבַע רְאוּבֵן הֶסֵּת אוֹ עַל יְדֵי גִּלְגּוּל, שְׁאֵינוּ יוֹדֵעַ שֶׁחוֹב זֶה אֶצְלֵנוּ; וִישַׁלַּם שִׁמְעוֹן הַחוֹב מִשֶּׁלּוֹ.</p>

<p><b>י,יב</b>&nbsp;&nbsp;וְכֵן אִם יָצָא שְׁטָר חוֹב עַל לֵוִי בְּשֵׁם שִׁמְעוֹן בְּמֵאָה דֵּינָרִין מִמְּמוֹן הַשֻּׁתָּפוּת, וְאָמַר שִׁמְעוֹן נִפְרַעְתִּי וְהִחְזַרְתִּי לַכִּיס, אוֹ שֶׁאָמַר שִׁמְעוֹן קָבַעְתִּי לוֹ זְמָן לְשָׁנָה אוֹ לִשְׁתַּיִם--אֵינוּ נֶאֱמָן, שֶׁמֶּא קְנוּנְיָה הוּא עוֹשֶׂה עַל נִכְסֵי רְאוּבֵן.</p>

<p><b>י,יג</b>&nbsp;&nbsp;וְכֵיצַד דָּנִין בְּדִין זֶה, לֵוִי כְּבָר נִפְטַר בְּהוֹדָאַת שִׁמְעוֹן; וְאִם לֹא הֵבִיא שִׁמְעוֹן רְאָיָה--יְשַׁלַּם מִבֵּיתוֹ, וְיִתְבַּע לֵוִי בְּסוֹף זְמָן שֶׁאָמַר.&nbsp; וְכֵן כָּל כַּיּוֹצֶא בְּזֶה.
<br>&nbsp;</p>
</div>
</body></html>
