<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות עירובין</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת עֵרוּבִין</h1>

<p>מִצְוַת עֲשֵׂה אַחַת, וְהִיא מִדִּבְרֵי סוֹפְרִים וְאֵינָהּ מִן הַמִּנְיָן.&nbsp; וּבֵאוּר מִצְוָה זוֹ בִּפְרָקִים אֵלּוּ.
<br>&nbsp;</p>

<h2>הִלְכּוֹת עֵרוּבִין פֵּרֶק א</h2>

<p><b>א,א</b>&nbsp;&nbsp;חָצֵר שֶׁיֵּשׁ בָּהּ שְׁכֵנִים הַרְבֵּה, כָּל אֶחָד מֵהֶם בְּבַיִת לְעַצְמוֹ--דִּין תּוֹרָה הוּא, שֶׁיִּהְיוּ כֻּלָּן מֻתָּרִין לְטַלְטַל בְּכָל הֶחָצֵר, וּמִבָּתִּים לֶחָצֵר, וּמֵהֶחָצֵר לַבָּתִּים:&nbsp; מִפְּנֵי שֶׁכָּל הֶחָצֵר רְשׁוּת הַיָּחִיד אַחַת, שֶׁמֻּתָּר לְטַלְטַל בְּכֻלָּהּ.&nbsp; וְכֵן הַדִּין בְּמָבוֹי שֶׁיֵּשׁ לוֹ לֶחִי, אוֹ קוֹרָה--שֶׁיִּהְיוּ כָּל בְּנֵי הַמָּבוֹי מֻתָּרִים לְטַלְטַל בְּכֻלּוֹ, וּמֵחֲצֵרוֹת לַמָּבוֹי, וּמִמָּבוֹי לַחֲצֵרוֹת:&nbsp; שֶׁכָּל הַמָּבוֹי, רְשׁוּת הַיָּחִיד הוּא.&nbsp; וְכֵן הַדִּין בִּמְדִינָה שְׁהִיא מֻקֶּפֶת חוֹמָה גְּבוֹהָה עֲשָׂרָה טְפָחִים, שֶׁיֵּשׁ לָהּ דְּלָתוֹת נִנְעָלוֹת בַּלַּיְלָה--שֶׁכֻּלָּהּ, רְשׁוּת הַיָּחִיד הִיא.&nbsp; זֶה הוּא דִּין תּוֹרָה.</p>

<p><b>א,ב</b>&nbsp;&nbsp;אֲבָל מִדִּבְרֵי סוֹפְרִים, אָסוּר לַשְּׁכֵנִים לְטַלְטַל בִּרְשׁוּת הַיָּחִיד שֶׁיֵּשׁ בָּהּ חֲלוּקָה בְּדִיּוּרִין, עַד שֶׁיְּעָרְבוּ כָּל הַשְּׁכֵנִים כֻּלָּן מֵעֶרֶב שַׁבָּת--אֶחָד חָצֵר, וְאֶחָד הַמָּבוֹי, וְאֶחָד הַמְּדִינָה; וְדָבָר זֶה, תַּקָּנַת שְׁלֹמֹה וּבֵית דִּינוֹ הוּא.</p>

<p><b>א,ג</b>&nbsp;&nbsp;וְכֵן יוֹשְׁבֵי אֹהָלִים, אוֹ סֻכּוֹת, אוֹ מַחֲנֶה שֶׁהִקִּיפוּהוּ מְחִצָּה--אֵין מְטַלְטְלִין מֵאֹהֶל לְאֹהֶל, עַד שֶׁיְּעָרְבוּ כֻּלָּן.&nbsp; אֲבָל שְׁיָרָה שֶׁהִקִּיפוּהָ מְחִצָּה--אֵין צְרִיכִין לְעָרַב, אֵלָא מוֹצִיאִין מֵאֹהֶל לְאֹהֶל בְּלֹא עֵרוּב, לְפִי שְׁהֶן כֻּלָּן מְעֹרָבִין, וְאֵין אוֹתָן אֹהָלִים קְבוּעִין לָהֶן.</p>

<p><b>א,ד</b>&nbsp;&nbsp;מִפְּנֵי מַה תִּקַּן שְׁלֹמֹה דָּבָר זֶה:&nbsp; כְּדֵי שֶׁלֹּא יִטְעוּ וְיֹאמְרוּ, כְּשֵׁם שֶׁמֻּתָּר לְהוֹצִיא מִן הַחֲצֵרוֹת לִרְחוֹבוֹת הַמְּדִינָה וּשְׁוָקֶיהָ, וּלְהַכְנִיס מֵהֶם לַחֲצֵרוֹת--כָּךְ מֻתָּר לְהוֹצִיא מִן הַמְּדִינָה לַשָּׂדֶה, וּלְהַכְנִיס מִן הַשָּׂדֶה לַמְּדִינָה; וְיַחְשְׁבוּ שֶׁהַשְּׁוָקִים וְהָרְחוֹבוֹת, הוֹאִיל וְהֶן רְשׁוּת לַכֹּל, הֲרֵי הֶן כַּשָּׂדוֹת וְכַמִּדְבָּרוֹת, וְיֹאמְרוּ שֶׁהַחֲצֵרוֹת בִּלְבָד, הֶן רְשׁוּת הַיָּחִיד; וִידַמּוּ שְׁאֵין הַהוֹצָאָה מְלָאכָה, וְשֶׁמֻּתָּר לְהוֹצִיא וּלְהַכְנִיס מֵרְשׁוּת הַיָּחִיד לִרְשׁוּת הָרַבִּים.</p>

<p><b>א,ה</b>&nbsp;&nbsp;לְפִיכָּךְ תִּקַּן שֶׁכָּל רְשׁוּת הַיָּחִיד שֶׁתֵּחָלֵק בְּדִיּוּרִין, וְיֶאֱחֹז כָּל אֶחָד וְאֶחָד בָּהּ רְשׁוּת לְעַצְמוֹ, וְיִשָּׁאֵר מִמֶּנָּה מָקוֹם בִּרְשׁוּת כֻּלָּן, וְיַד כֻּלָּן שׁוֹוָה בּוֹ כְּגוֹן הֶחָצֵר לַבָּתִּים--שֶׁנַּחְשֹׁב אוֹתוֹ הַמָּקוֹם שֶׁיַּד כֻּלָּן שׁוֹוָה בּוֹ, כְּאִלּוּ הוּא רְשׁוּת לָרַבִּים, וְנַחְשֹׁב כָּל מָקוֹם וּמָקוֹם שֶׁאָחַז כָּל אֶחָד מִן הַשְּׁכֵנִים וַחֲלָקוֹ לְעַצְמוֹ, שְׁהוּא בִּלְבָד רְשׁוּת הַיָּחִיד; וְיִהְיֶה אָסוּר לְהוֹצִיא מֵרְשׁוּת שֶׁחָלַק לְעַצְמוֹ לִרְשׁוּת שֶׁיַּד כֻּלָּם שׁוֹוָה בּוֹ, כְּמוֹ שְׁאֵין מוֹצִיאִין מֵרְשׁוּת הַיָּחִיד לִרְשׁוּת הָרַבִּים, אֵלָא יִשְׁתַּמַּשׁ כָּל אֶחָד בָּרְשׁוּת שֶׁחָלַק לְעַצְמוֹ בִּלְבָד עַד שֶׁיְּעָרְבוּ כֻּלָּן, אַף עַל פִּי שֶׁהַכֹּל רְשׁוּת הַיָּחִיד.</p>

<p><b>א,ו</b>&nbsp;&nbsp;וּמַה הוּא הָעֵרוּב הַזֶּה:&nbsp; הוּא שֶׁיִּתְעָרְבוּ בְּמַאֲכָל אֶחָד שֶׁמַּנִּיחִין אוֹתוֹ מֵעֶרֶב שַׁבָּת--כְּלוֹמַר שֶׁכֻּלָּנוּ מְעֹרָבִין וְאֹכֶל אֶחָד לְכֻלָּנוּ, וְאֵין כָּל אֶחָד מִמֶּנּוּ חוֹלֵק רְשׁוּת מֵחֲבֵרוֹ; אֵלָא כְּשֵׁם שֶׁיַּד כֻּלָּנוּ שׁוֹוָה בְּמָקוֹם זֶה שֶׁנִּשְׁאָר לְכֻלָּנוּ, כָּךְ יַד כֻּלָּנוּ שׁוֹוָה בְּכָל מָקוֹם שֶׁאָחַז כָּל אֶחָד לְעַצְמוֹ, וַהֲרֵי אָנוּ כֻּלָּנוּ, רְשׁוּת אַחַת.&nbsp; וּבַמַּעֲשֶׂה הַזֶּה, לֹא יָבוֹאוּ לִטְעוֹת וּלְדַמּוֹת שֶׁמֻּתָּר לְהוֹצִיא וּלְהַכְנִיס מֵרְשׁוּת הַיָּחִיד לִרְשׁוּת הָרַבִּים.</p>

<p><b>א,ז</b>&nbsp;&nbsp;הָעֵרוּב שֶׁעוֹשִׂים בְּנֵי הֶחָצֵר זֶה עִם זֶה, הוּא הַנִּקְרָא עֵרוּבֵי חֲצֵרוֹת; וְשֶׁעוֹשִׂין אַנְשֵׁי הַמָּבוֹי זֶה עִם זֶה אוֹ כָּל בְּנֵי הַמְּדִינָה, הוּא הַנִּקְרָא שִׁתּוּף.</p>

<p><b>א,ח</b>&nbsp;&nbsp;אֵין מְעָרְבִין בַּחֲצֵרוֹת, אֵלָא בְּפַת שְׁלֵמָה בִּלְבָד:&nbsp; אַפִלּוּ כִּכָּר מַאֲפֶה סְאָה, וְהִיא פְּרוּסָה--אֵין מְעָרְבִין בָּהּ; הָיְתָה שְׁלֵמָה, וְהִיא כָּאֵיסָר--מְעָרְבִין בָּהּ.&nbsp; וּכְשֵׁם שֶׁמְּעָרְבִין בְּפַת תְּבוּאָה, כָּךְ מְעָרְבִין בְּפַת אֹרֶז וּבְפַת עֲדָשִׁים; אֲבָל לֹא בְּפַת דֹּחַן.&nbsp; וְשִׁתּוּף, בֵּין בְּפַת בֵּין בִּשְׁאָר אֹכָלִים:&nbsp; בְּכָל אֹכֶל מִשְׁתַּתְּפִין--חוּץ מִן הַמַּיִם בִּפְנֵי עַצְמָן, אוֹ מֶלַח בִּפְנֵי עַצְמוֹ; וְכֵן כְּמֵהִין וּפַטְרָיוֹת--אֵין מִשְׁתַּתְּפִין בָּהֶן, שְׁאֵינָן חֲשׁוּבִין כְּאֹכָלִים.&nbsp; עֵרַב מַיִם עִם מֶלַח--נַעֲשָׂה כְּמֻרְיָס, וּמִשְׁתָּתְּפִין בּוֹ.</p>

<p><b>א,ט</b>&nbsp;&nbsp;וְכַמָּה שֵׁעוּר הָאֹכֶל שֶׁמִּשְׁתַּתְּפִין בּוֹ:&nbsp; כִּגְרֹגֶּרֶת לְכָל אֶחָד וְאֶחָד מִבְּנֵי הַמָּבוֹי, אוֹ מִבְּנֵי הַמְּדִינָה--וְהוּא שֶׁיִּהְיוּ שְׁמוֹנָה עָשָׂר, אוֹ פָּחוּת; אֲבָל אִם הָיוּ מְרֻבִּים עַל זֶה, שֵׁעוּרוֹ שְׁתֵּי סְעוֹדוֹת--שְׁהֶן כִּשְׁמוֹנָה עָשָׂר גְּרֹגְּרוֹת, שְׁהֶן כְּשִׁשָּׁה בֵּיצִים בֵּינוֹנִיּוֹת:&nbsp; אַפִלּוּ הָיוּ הַמִּשְׁתַּתְּפִין אֲלָפִים וּרְבָבוֹת, שְׁתֵּי סְעוֹדוֹת לְכֻלָּן.</p>

<p><b>א,י</b>&nbsp;&nbsp;כָּל אֹכֶל שְׁהוּא נֶאֱכָל כְּמוֹת שְׁהוּא--כְּגוֹן פַּת, וּמִינֵי דָּגָן, וּבָשָׂר חַי--אִם יִשְׁתַּתְּפוּ בּוֹ, שֵׁעוּרוֹ מְזוֹן שְׁתֵּי סְעוֹדוֹת; וְכָל שְׁהוּא לִפְתָּן, וְדֶרֶךְ הָעָם לֶאֱכֹל בּוֹ פִּתָּן--כְּגוֹן יַיִן מְבֻשָּׁל, וּבְשַׂר צֳלִי, וְחֹמֶץ, וּמֻרְיָס, וְזֵיתִים, וְאִמָּהוֹת שֶׁלִּבְצָלִים--שֵׁעוּרוֹ כְּדֵי לֶאֱכֹל בּוֹ שְׁתֵּי סְעוֹדוֹת.</p>

<p><b>א,יא</b>&nbsp;&nbsp;נִשְׁתַּתְּפוּ בְּיַיִן חַי, שֵׁעוּרוֹ שְׁתֵּי רְבִיעִיּוֹת לְכֻלָּן; וְכֵן בְּשֵׁכָר, שְׁתֵּי רְבִיעִיּוֹת.&nbsp; בֵּיצִים, שְׁתַּיִם; וּמִשְׁתָּתְּפִין בָּהֶן, וְאַפִלּוּ הֶן חַיּוֹת.&nbsp; רִמּוֹנִים, שְׁתַּיִם; אֶתְרוֹג, אֶחָד; חֲמִשָּׁה אֱגוֹזִים, חֲמִשָּׁה אֲפַרְסְקִים.&nbsp; לִיטְרָה יָרָק, בֵּין חַי בֵּין שָׁלוּק; וְאִם הָיָה בָּשֵׁל, וְלֹא בָּשֵׁל--אֵין מְעָרְבִין בּוֹ, לְפִי שְׁאֵינוּ רָאוּי לַאֲכִילָה.&nbsp; עֻכְלָא תְּבָלִין, קַב תְּמָרִים, קַב גְּרֹגְּרוֹת, מָנֶה דְּבֵלָה, קַב תַּפּוּחִין.&nbsp; כִּישׁוּת, כִּמְלוֹא הַיָּד; פּוֹלִין לַחִין, כִּמְלוֹא הַיָּד; חָזִין, לִיטְרָה.&nbsp; וְהַתְּרָדִין--הֲרֵי הֶן בִּכְלַל הַיָּרָק, וּמְעָרְבִין בָּהֶן.&nbsp; עַלֵּי בְּצָלִים--אֵין מְעָרְבִין בָּהֶן, אֵלָא אִם הִבְצִילוּ וְנַעֲשָׂה אֹרֶךְ כָּל עַלֶּה מֵהֶן זֶרֶת; אֲבָל פָּחוּת מִכָּאן, אֵינוּ אֹכֶל.&nbsp; וְכָל אֵלּוּ הַדְּבָרִים הָאֲמוּרִין, כְּלִפְתָּן הֶן; וּלְפִיכָּךְ נָתְנוּ בָּהֶן שֵׁעוּרִין אֵלּוּ.&nbsp; וְכֵן כָּל כַּיּוֹצֶא בָּהֶן; וְכָל הָאֹכָלִין, מִצְטָרְפִין לְשֵׁעוּר הַשִּׁתּוּף.</p>

<p><b>א,יב</b>&nbsp;&nbsp;לִיטְרָה הָאֲמוּרָה בְּכָל מָקוֹם, מְלוֹא שְׁתֵּי רְבִיעִיּוֹת; וְעֻכְלָא, חֲצִי רְבִיעִית.&nbsp; וּמָנֶה הָאָמוּר בְּכָל מָקוֹם, מֵאָה דֵּינָר; וְהַדֵּינָר, שֵׁשׁ מָעִין; וְהַמָּעָה, מִשְׁקַל שֵׁשׁ עֶשְׂרֵה שְׂעוֹרוֹת; וְהַסֶּלַע, אַרְבָּעָה דֵּינָרִין.&nbsp; וְהָרְבִיעִית, מַחְזֶקֶת מִן הַמַּיִם אוֹ מִן הַיַּיִן, מִשְׁקַל שִׁבְעָה עָשָׂר דֵּינָרִין וַחֲצִי דֵּינָר, בְּקֵרוּב; נִמְצֵאת הַלִּיטְרָה, מִשְׁקַל חֲמִשָּׁה וּשְׁלוֹשִׁים דֵּינָר, וְהַעֻכְלָא, מִשְׁקַל תִּשְׁעָה דֵּינָרִין פָּחוּת רְבִיעַ.</p>

<p><b>א,יג</b>&nbsp;&nbsp;סְאָה הָאֲמוּרָה בְּכָל מָקוֹם, שֵׁשֶׁת קַבִּין; וְהַקַּב, אַרְבַּעַת לוֹגִין; וְהַלּוֹג, אַרְבַּע רְבִיעִיּוֹת; וּכְבָר בֵּאַרְנוּ מִדַּת הָרְבִיעִית, וּמִשְׁקָלָהּ.&nbsp; וְאֵלּוּ הַשֵּׁעוּרִין שֶׁאָדָם צָרִיךְ לִזְכֹּר אוֹתָן, תָּמִיד.</p>

<p><b>א,יד</b>&nbsp;&nbsp;אֹכֶל שְׁהוּא מֻתָּר בַּאֲכִילָה--אַף עַל פִּי שְׁהוּא אָסוּר לְזֶה הַמְּעָרֵב--הֲרֵי זֶה מְעָרֵב בּוֹ, וּמִשְׁתַּתֵּף בּוֹ.&nbsp; כֵּיצַד--מִשְׁתַּתֵּף הוּא הַנָּזִיר בְּיַיִן, וְיִשְׂרָאֵל בִּתְרוּמָה.&nbsp; וְכֵן הַנּוֹדֵר מֵאֹכֶל זֶה, אוֹ שֶׁנִּשְׁבַּע שֶׁלֹּא יֹאכְלֶנּוּ--מְעָרֵב בּוֹ, וּמִשְׁתַּתֵּף בּוֹ:&nbsp; שְׁאִם אֵינוּ רָאוּי לְזֶה, הֲרֵי הוּא רָאוּי לְאַחֵר.</p>

<p><b>א,טו</b>&nbsp;&nbsp;אֲבָל דָּבָר הָאָסוּר לַכֹּל--כְּגוֹן טֶבֶל, אַפִלּוּ טֶבֶל שֶׁלְּדִבְרֵי סוֹפְרִים, וְכֵן מַעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ כַּהֹגֶן, וְכֵן מַעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ כַּהֲלָכָה--אֵין מְעָרְבִין וּמִשְׁתָּתְּפִין בָּהֶן.&nbsp; וּמְעָרְבִין וּמִשְׁתָּתְּפִין בַּדֳּמַאי, מִפְּנֵי שֶׁרָאוּי לָעֲנִיִּים; וּבְמַעֲשֵׂר שֵׁנִי וְהֶקְדֵּשׁ שֶׁנִּפְדוּ, אַף עַל פִּי שֶׁלֹּא נָתַן אֶת הַחֹמֶשׁ--שְׁאֵין הַחֹמֶשׁ מְעַכֵּב; וּמְעָרְבִין בְּמַעֲשֵׂר שֵׁנִי בִּירוּשָׁלַיִם, מִפְּנֵי שְׁהוּא שָׁם רָאוּי לַאֲכִילָה--אֲבָל לֹא בַּגְּבוּלִין.</p>

<p><b>א,טז</b>&nbsp;&nbsp;כֵּיצַד מְעָרְבִין בַּחֲצֵרוֹת:&nbsp; גּוֹבִין חַלָּה אַחַת שְׁלֵמָה מִכָּל בַּיִת וּבַיִת, וּמַנִּיחִין הַכֹּל בִּכְלִי אֶחָד בְּבַיִת אֶחָד מִבָּתֵּי הֶחָצֵר, אַפִלּוּ בְּבֵית הַתֶּבֶן אוֹ בְּבֵית הַבָּקָר אוֹ בֵּית הָאוֹצָר; אֲבָל אִם נְתָנוֹ בְּבֵית שַׁעַר, אַפִלּוּ בֵּית שַׁעַר שֶׁלַּיָּחִיד, אוֹ בְּאַכְסַדְרָה, אוֹ בְּמַרְפֶּסֶת, אוֹ בְּבַיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת--אֵינוּ עֵרוּב.&nbsp; וּכְשֶׁמְּקַבֵּץ הָעֵרוּב, מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו, וְצִוָּנוּ עַל מִצְוַת עֵרוּב; וְאוֹמֵר, בְּעֵרוּב זֶה יִהְיֶה מֻתָּר לְכָל בְּנֵי הֶחָצֵר לְהוֹצִיא וּלְהַכְנִיס מִבַּיִת לְבַיִת בַּשַּׁבָּת.&nbsp; וְיֵשׁ לְקָטָן, לִגְבּוֹת עֵרוּבֵי חֲצֵרוֹת.&nbsp; וּבַיִת שֶׁמַּנִּיחִין בּוֹ עֵרוּב, אֵינוּ צָרִיךְ לִתֵּן אֶת הַפַּת; וְאִם הָיוּ רְגִילִין לְהַנִּיחַ בּוֹ--אֵין מְשַׁנִּין אוֹתוֹ, מִפְּנֵי דַּרְכֵי שָׁלוֹם.</p>

<p><b>א,יז</b>&nbsp;&nbsp;וְכֵיצַד מִשְׁתַּתְּפִין בַּמָּבוֹי:&nbsp; גּוֹבֶה אֹכֶל כִּגְרֹגֶּרֶת מִכָּל אֶחָד וְאֶחָד, אוֹ פָּחוּת מִכִּגְרֹגֶּרֶת אִם הָיוּ מְרֻבִּין, וּמַנִּיחַ הַכֹּל בִּכְלִי אֶחָד בְּחָצֵר מֵחַצְרוֹת הַמָּבוֹי, אוֹ בְּבַיִת מִן הַבָּתִּים--אַפִלּוּ בַּיִת קָטָן אוֹ אַכְסַדְרָה אוֹ מַרְפֶּסֶת--הֲרֵי זֶה שִׁתּוּף; אֲבָל אִם הִנִּיחוֹ בְּאַוֵּיר מָבוֹי, אֵינוּ שִׁתּוּף.&nbsp; וְאִם הִנִּיחַ הַכְּלִי בֶּחָצֵר--צָרִיךְ לְהַגְבִּיהַּ הַכְּלִי מִן הַקַּרְקָע טֶפַח, כְּדֵי שֶׁיִּהְיֶה נִכָּר.&nbsp; וּמְבָרֵךְ, עַל מִצְוַת עֵרוּב; וְאוֹמֵר, בְּזֶה הַשִּׁתּוּף יִהְיֶה מֻתָּר לְכָל בְּנֵי הַמָּבוֹי לְהוֹצִיא וּלְהַכְנִיס מֵחֲצֵרוֹת לַמָּבוֹי בַּשַּׁבָּת.</p>

<p><b>א,יח</b>&nbsp;&nbsp;חָלְקוּ אֶת הָעֵרוּב, אוֹ אֶת הַשִּׁתּוּף--אַף עַל פִּי שְׁהוּא בְּבַיִת אֶחָד, אֵינוּ עֵרוּב; אֲבָל אִם מִלְּאוּ אֶת הַכְּלִי מִן הָעֵרוּב, וְנִשְׁאָר מִמֶּנּוּ מְעַט וְהִנִּיחוּהוּ בִּכְלִי אַחֵר--מֻתָּר.</p>

<p><b>א,יט</b>&nbsp;&nbsp;הַמִּשְׁתַּתְּפִין בַּמָּבוֹי, צְרִיכִים לְעָרַב בַּחֲצֵרוֹת, כְּדֵי שֶׁלֹּא לְשַׁכַּח הַתִּינוֹקוֹת תּוֹרַת עֵרוּב, שֶׁהֲרֵי אֵין הַתִּינוֹקוֹת מַכִּירִין מַה נַעֲשֶׂה בַּמָּבוֹי; לְפִיכָּךְ אִם נִשְׁתַּתְּפוּ בַּמָּבוֹי בְּפַת, סוֹמְכִין עָלָיו, וְאֵין צְרִיכִין לְעָרַב בַּחֲצֵרוֹת, שֶׁהֲרֵי הַתִּינוֹקוֹת מַכִּירִין בַּפַּת.&nbsp; בְּנֵי חֲבוּרָה שֶׁהָיוּ מְסֻבִּין בְּבַיִת, וְקָדַשׁ עֲלֵיהֶן הַיּוֹם--פַּת שֶׁעַל הַשֻּׁלְחָן, סוֹמְכִין עָלֶיהָ מִשּׁוֹם עֵרוּבֵי חֲצֵרוֹת; וְאִם רָצוּ לִסְמֹךְ עָלֶיהָ מִשּׁוֹם שִׁתּוּף, סוֹמְכִין--אַף עַל פִּי שְׁהֶן מְסֻבִּין בֶּחָצֵר.</p>

<p><b>א,כ</b>&nbsp;&nbsp;לָקַח אֶחָד מִבְּנֵי הֶחָצֵר פַּת אַחַת, וְאָמַר הֲרֵי זֶה לְכָל בְּנֵי הֶחָצֵר, אוֹ אֹכֶל כִּשְׁתֵּי סְעוֹדוֹת, וְאָמַר הֲרֵי זֶה לְכָל בְּנֵי הַמָּבוֹי--אֵינוּ צָרִיךְ לִגְבּוֹת מִכָּל אֶחָד וְאֶחָד; אֲבָל צָרִיךְ לְזַכּוֹת לָהֶן בּוֹ, עַל יְדֵי אַחֵר.&nbsp; וְיֵשׁ לוֹ לְזַכּוֹת לָהֶן עַל יְדֵי בְּנוֹ וּבִתּוֹ הַגְּדוֹלִים, וְעַל יְדֵי עַבְדּוֹ הָעִבְרִי, וְעַל יְדֵי אִשְׁתּוֹ; אֲבָל לֹא עַל יְדֵי בְּנוֹ וּבִתּוֹ הַקְּטַנִּים, וְלֹא עַל יְדֵי עַבְדּוֹ וְשִׁפְחָתוֹ הַכְּנַעֲנִיִּים--מִפְּנֵי שֶׁיָּדָן כְּיָדוֹ.</p>

<p><b>א,כא</b>&nbsp;&nbsp;וְכֵן יֵשׁ לוֹ לְזַכּוֹת לָהֶן עַל יְדֵי שִׁפְחָתוֹ הָעִבְרִית, אַף עַל פִּי שְׁהִיא קְטַנָּה--שֶׁהַקָּטָן זוֹכֶה לַאֲחֵרִים, בְּדָבָר שְׁהוּא מִדִּבְרֵי סוֹפְרִים.&nbsp; וְאֵינוּ צָרִיךְ לְהוֹדִיעַ לִבְנֵי הֶחָצֵר, אוֹ לִבְנֵי הַמָּבוֹי, שֶׁהֲרֵי זִכָּה לָהֶן, וְעֵרַב עֲלֵיהֶן--שֶׁזְּכוּת הִיא לָהֶן, וְזָכִין לָאָדָם שֶׁלֹּא בְּפָנָיו.</p>

<p><b>א,כב</b>&nbsp;&nbsp;[כא] אֵין מְעָרְבִין וְלֹא מִשְׁתַּתְּפִין בַּשַּׁבָּת, אֵלָא מִבְּעוֹד יוֹם; וּמְעָרְבִין עֵרוּבֵי חֲצֵרוֹת וְשִׁתּוּפֵי מְבוֹאוֹת, בֵּין הַשְּׁמָשׁוֹת--אַף עַל פִּי שְׁהוּא סְפֵק מִן הַיּוֹם, סְפֵק מִן הַלַּיְלָה.&nbsp; וּלְעוֹלָם צָרִיךְ שֶׁיְּהֶא הָעֵרוּב אוֹ הַשִּׁתּוּף מָצוּי וְאִפְשָׁר לְאָכְלוֹ, כָּל בֵּין הַשְּׁמָשׁוֹת.&nbsp; לְפִיכָּךְ אִם נָפַל עָלָיו גַּל, אוֹ אָבַד, אוֹ נִשְׂרַף, אוֹ שֶׁהָיָה תְּרוּמָה וְנִטְמֵאת מִבְּעוֹד יוֹם--אֵינוּ עֵרוּב; מִשֶּׁחָשֵׁכָה, הֲרֵי זֶה עֵרוּב; וְאִם סָפֵק, הֲרֵי זֶה עֵרוּב--שֶׁסְּפֵק הָעֵרוּב, כָּשֵׁר.</p>

<p><b>א,כג</b>&nbsp;&nbsp;[כב] נָתַן הָעֵרוּב אוֹ הַשִּׁתּוּף בְּמִגְדָּל, וְנָעַל עָלָיו וְאָבַד הַמַּפְתֵּחַ קֹדֶם שֶׁחָשֵׁכָה--אִם אֵי אִפְשָׁר לוֹ לְהוֹצִיא הָעֵרוּב, אֵלָא אִם כֵּן עָשָׂה מְלָאכָה בֵּין הַשְּׁמָשׁוֹת--הֲרֵי זֶה כְּמִי שֶׁאָבַד וְאֵינוּ עֵרוּב, שֶׁהֲרֵי אֵי אִפְשָׁר לְאָכְלוֹ.&nbsp; הִפְרִישׁ תְּרוּמַת מַעֲשֵׂר אוֹ תְּרוּמָה גְּדוֹלָה, וְהִתְנָה עָלֶיהָ שֶׁלֹּא תִהְיֶה תְּרוּמָה עַד שֶׁתֶּחְשַׁךְ--אֵין מְעָרְבִין בָּהּ:&nbsp; שֶׁעֲדַיִן הִיא טֶבֶל כָּל בֵּין הַשְּׁמָשׁוֹת, וְצָרִיךְ שֶׁתִּהְיֶה סְעוֹדָה הָרְאוּיָה מִבְּעוֹד יוֹם.
<br>&nbsp;</p>

<h2>הִלְכּוֹת עֵרוּבִין פֵּרֶק ב</h2>

<p><b>ב,א</b>&nbsp;&nbsp;אַנְשֵׁי חָצֵר שֶׁעֵרְבוּ כֻּלָּן, חוּץ מֵאֶחָד מֵהֶן שֶׁלֹּא עֵרַב עִמָּהֶן--בֵּין מֵזִיד, בֵּין שׁוֹכֵחַ--הֲרֵי זֶה אוֹסֵר עֲלֵיהֶן, וְאָסוּר לְכֻלָּן לְהוֹצִיא מִבָּתֵּיהֶן לְחָצֵר אוֹ מֵחָצֵר לְבָתֵּיהֶן.&nbsp; בִּטַּל לָהֶן זֶה שֶׁלֹּא עֵרַב רְשׁוּת חֲצֵרוֹ בִּלְבָד, הֲרֵי אֵלּוּ מֻתָּרִין לְהוֹצִיא וּלְהַכְנִיס מִבָּתֵּיהֶן לְחָצֵר וּמֵחָצֵר לְבָתֵּיהֶן; אֲבָל לְבֵיתוֹ, אָסוּר.&nbsp; בִּטַּל לָהֶן רְשׁוּת בֵּיתוֹ וּרְשׁוּת חֲצֵרוֹ, הֲרֵי כֻּלָּם מֻתָּרִין:&nbsp; הֶן מֻתָּרִין, מִפְּנֵי שֶׁעֵרְבוּ וַהֲרֵי בִּטַּל לָהֶן רְשׁוּת בֵּיתוֹ וַחֲצֵרוֹ; וְגַם הוּא מֻתָּר, מִפְּנֵי שֶׁלֹּא נִשְׁאָר לוֹ רְשׁוּת, וַהֲרֵי הוּא כְּאוֹרֵחַ אֶצְלָם, וְהָאוֹרֵחַ אֵינוּ אוֹסֵר.</p>

<p><b>ב,ב</b>&nbsp;&nbsp;הַמְּבַטֵּל רְשׁוּתוֹ סְתָם--רְשׁוּת חֲצֵרוֹ, בִּטַּל; רְשׁוּת בֵּיתוֹ, לֹא בִטַּל.&nbsp; וְהַמְּבַטֵּל רְשׁוּתוֹ לִבְנֵי חָצֵר, צָרִיךְ לְבַטַּל לְכָל אֶחָד וְאֶחָד בַּפֵּרוּשׁ, וְאוֹמֵר רְשׁוּתִי מְבֻטֶּלֶת לָךְ, וְלָךְ וְלָךְ; וְהַיּוֹרֵשׁ מְבַטֵּל רְשׁוּת, אַף עַל פִּי שֶׁמֵּת מוֹרִישׁוֹ בַּשַּׁבָּת, שֶׁהַיּוֹרֵשׁ תַּחַת מוֹרִישׁוֹ הוּקַם לְכָל דָּבָר, וּבִטּוּל רְשׁוּת בַּשַּׁבָּת מֻתָּר לְכַתְּחִלָּה.</p>

<p><b>ב,ג</b>&nbsp;&nbsp;בִּטְּלוּ אֵלּוּ הַמְּעָרְבִין רְשׁוּתָן לְזֶה שֶׁלֹּא עֵרַב--הוּא מֻתָּר, שֶׁהֲרֵי נִשְׁאָר לְבַדּוֹ; וְהֶם אֲסוּרִין, שֶׁלֹּא נִשְׁאָר לָהֶן רְשׁוּת, וְאֵין אוֹמְרִים יִהְיוּ כְּאוֹרְחִים אֶצְלוֹ, שְׁאֵין רַבִּים אוֹרְחִין אֵצֶל אֶחָד.</p>

<p><b>ב,ד</b>&nbsp;&nbsp;הָיוּ אֵלּוּ שֶׁלֹּא עֵרְבוּ שְׁנַיִם אוֹ יָתֵר--אִם בִּטְּלוּ רְשׁוּתָם לַמְּעָרְבִין--הַמְּעָרְבִין מֻתָּרִין, וְאֵלּוּ שֶׁלֹּא עֵרְבוּ אֲסוּרִין.&nbsp; וְאֵין הַמְּעָרְבִין יְכוּלִים לְבַטַּל רְשׁוּתָם לַשְּׁנַיִם שֶׁלֹּא עֵרְבוּ, שֶׁכָּל אֶחָד מֵהֶן אוֹסֵר עַל חֲבֵרוֹ; וְאַפִלּוּ חָזַר הָאֶחָד שֶׁלֹּא עֵרַב, וּבִטַּל רְשׁוּתוֹ לַשֵּׁנִי שֶׁלֹּא עֵרַב--הֲרֵי זֶה אָסוּר, שֶׁבְּשָׁעָה שֶׁבִּטְּלוּ לוֹ הַמְּעָרְבִין, אָסוּר הָיָה.&nbsp; אֶחָד שֶׁעֵרַב, אֵינוּ מְבַטֵּל רְשׁוּתוֹ לְאֶחָד שֶׁלֹּא עֵרַב; אֲבָל הָאֶחָד שֶׁלֹּא עֵרַב, מְבַטֵּל רְשׁוּתוֹ לְאֶחָד שֶׁעֵרַב.</p>

<p><b>ב,ה</b>&nbsp;&nbsp;כְּשֵׁם שֶׁבַּעַל בַּיִת זֶה מְבַטֵּל לְבַעַל בַּיִת זֶה רְשׁוּתוֹ בְּחָצֵר אַחַת, כָּךְ מְבַטְּלִין מֵחָצֵר לְחָצֵר; וּמְבַטְּלִין, וְחוֹזְרִין וּמְבַטְּלִין.&nbsp; כֵּיצַד:&nbsp; שְׁנַיִם שֶׁשְּׁרוּיִים בְּחָצֵר וְלֹא עֵרְבוּ--אֶחָד מֵהֶן מְבַטֵּל רְשׁוּתוֹ לַשֵּׁנִי, וְנִמְצָא הַשֵּׁנִי מְטַלְטֵל בִּרְשׁוּתוֹ שֶׁבִּטַּל לוֹ חֲבֵרוֹ, עַד שֶׁיַּעֲשֶׂה צְרָכָיו; וְחוֹזֵר הַשֵּׁנִי וּמְבַטֵּל רְשׁוּתוֹ לָרִאשׁוֹן, וּמְטַלְטֵל הָרִאשׁוֹן בִּרְשׁוּתוֹ שֶׁבִּטַּל לוֹ; וְכֵן כַּמָּה פְּעָמִים.&nbsp; וְיֵשׁ בִּטּוּל רְשׁוּת בְּחֻרְבָה, כְּדֶרֶךְ שְׁהוּא בְּחָצֵר.</p>

<p><b>ב,ו</b>&nbsp;&nbsp;מִי שֶׁבִּטַּל רְשׁוּתוֹ, וְחָזַר וְטִלְטַל בָּרְשׁוּת שֶׁבִּטַּל--אִם בְּמֵזִיד הוֹצִיא--הֲרֵי זֶה אוֹסֵר עֲלֵיהֶן, שֶׁהֲרֵי לֹא עָמַד בְּבִטּוּלוֹ; וְאִם בְּשׁוֹגֵג הוֹצִיא--אֵינוּ אוֹסֵר, שֶׁהֲרֵי הוּא עוֹמֵד בְּבִטּוּלוֹ.&nbsp; בַּמֶּה דְּבָרִים אֲמוּרִים, שֶׁלֹּא קָדְמוּ וְהִחְזִיקוּ אֵלּוּ שֶׁבִּטַּל לָהֶן; אֲבָל אִם קָדְמוּ וְהִחְזִיקוּ וְהוֹצִיאוּ--אִם חָזַר הוּא וְהוֹצִיא בֵּין שׁוֹגֵג בֵּין מֵזִיד, אֵינוּ אוֹסֵר עֲלֵיהֶן.</p>

<p><b>ב,ז</b>&nbsp;&nbsp;שְׁנֵי בָּתִּים בִּשְׁנֵי צִדֵּי רְשׁוּת הָרַבִּים, וְהִקִּיפוּם גּוֹיִים מְחִצָּה בַּשַּׁבָּת--אֵין מְבַטְּלִין זֶה לְזֶה, הוֹאִיל וְאֵי אִפְשָׁר לָהֶם לְעָרַב מֵאֶמֶשׁ.&nbsp; אֶחָד מִבְּנֵי חָצֵר שֶׁמֵּת, וְהִנִּיחַ רְשׁוּתוֹ לְאֶחָד מִן הַשּׁוּק--אִם מֵת מִבְּעוֹד יוֹם, הֲרֵי הַיּוֹרֵשׁ שְׁאֵינוּ מִבְּנֵי הֶחָצֵר אוֹסֵר עֲלֵיהֶם; וְאִם מֵת מִשֶּׁחָשֵׁכָה, אֵינוּ אוֹסֵר עֲלֵיהֶם.&nbsp; אֶחָד מִן הַשּׁוּק שֶׁמֵּת, וְהִנִּיחַ רְשׁוּתוֹ לְאֶחָד מִבְּנֵי הֶחָצֵר--אִם מִבְּעוֹד יוֹם מֵת--אֵינוּ אוֹסֵר, שֶׁהֲרֵי כֻּלָּן מְעָרְבִים; וְאִם מֵת מִשֶּׁחָשֵׁכָה--אוֹסֵר עֲלֵיהֶם, עַד שֶׁיְּבַטַּל לָהֶן רְשׁוּת מוֹרִישׁוֹ.</p>

<p><b>ב,ח</b>&nbsp;&nbsp;יִשְׂרָאֵל וְגֵר שֶׁשְּׁרוּיִים בִּמְעָרָה אַחַת, וּמֵת הַגֵּר מִבְּעוֹד יוֹם--אַף עַל פִּי שֶׁלֹּא הִחְזִיק יִשְׂרָאֵל אַחֵר בִּנְכָסָיו עַד שֶׁחָשֵׁכָה--הֲרֵי זֶה הַמַּחְזִיק אוֹסֵר עַד שֶׁיְּבַטַּל, שֶׁהֲרֵי הוּא כְּיוֹרֵשׁ; וְאִם מֵת הַגֵּר מִשֶּׁחָשֵׁכָה--אַף עַל פִּי שֶׁהִחְזִיק יִשְׂרָאֵל אַחֵר בִּנְכָסָיו--אֵינוּ אוֹסֵר עָלָיו, אֵלָא בְּהֶתֵּרוֹ הָרִאשׁוֹן הוּא עוֹמֵד.</p>

<p><b>ב,ט</b>&nbsp;&nbsp;יִשְׂרָאֵל הַדָּר עִם הַנָּכְרִי אוֹ עִם גֵּר תּוֹשָׁב בְּחָצֵר, אֵינוּ אוֹסֵר עָלָיו, שֶׁדִּירַת הַגּוֹי אֵינָהּ דִּירָה, אֵלָא כַּבְּהֵמָה הוּא חָשׁוּב.&nbsp; וְאִם הָיוּ שְׁנֵי יִשְׂרְאֵלִיִּים אוֹ יָתֵר, וְגוֹי שׁוֹכֵן עִמָּהֶן--הֲרֵי זֶה אוֹסֵר עֲלֵיהֶם; וְדָבָר זֶה, גְּזֵרָה--כְּדֵי שֶׁלֹּא יְשַׁכְּנוּ גּוֹי עִמָּהֶן, שֶׁלֹּא יִלְמְדוּ מִמַּעֲשָׂיו.&nbsp; וְלָמָּה לֹא גָזְרוּ בְּיִשְׂרָאֵל אֶחָד וְגוֹי אֶחָד:&nbsp; מִפְּנֵי שְׁאֵינוּ דָּבָר מָצוּי--שֶׁהֲרֵי יִפְחַד שֶׁמֶּא יִתְיַחַד עִמּוֹ וְיַהַרְגֶנּוּ, וּכְבָר אָסְרוּ לְהִתְיַחַד עִם הַגּוֹי.</p>

<p><b>ב,י</b>&nbsp;&nbsp;שְׁנֵי יִשְׂרְאֵלִיִּים וְגוֹי הַשּׁוֹכְנִים בְּחָצֵר אַחַת, וְעֵרְבוּ הַיִּשְׂרְאֵלִיִּים לְעַצְמָן--לֹא הוֹעִילוּ כְּלוּם; וְכֵן אִם בִּטְּלוּ לַגּוֹי, אוֹ בִּטַּל לָהֶן, אוֹ בִּטְּלוּ הַיִּשְׂרְאֵלִיִּים זֶה לְזֶה וְנַעֲשׂוּ כַּיָּחִיד עִם הַגּוֹי--לֹא הוֹעִילוּ כְּלוּם:&nbsp; שְׁאֵין עֵרוּב מוֹעִיל בִּמְקוֹם גּוֹי, וְאֵין בִּטּוּל רְשׁוּת מוֹעִיל בִּמְקוֹם גּוֹי; וְאֵין לָהֶן תַּקָּנָה--אֵלָא שֶׁיִּשְׂכְּרוּ מִמֶּנּוּ רְשׁוּתוֹ, וְיֵעָשֶׂה הַגּוֹי כְּאִלּוּ הוּא אוֹרֵחַ עִמָּהֶן.&nbsp; וְכֵן אִם הָיוּ גּוֹיִים רַבִּים--מַשְׂכִּירִין רְשׁוּתָם לַיִּשְׂרְאֵלִיִּים, וְהַיִּשְׂרְאֵלִיִּים מְעָרְבִין וּמֻתָּרִין.&nbsp; וְיִשְׂרָאֵל אֶחָד שֶׁשָּׂכַר מִן הַגּוֹי--מְעָרֵב עִם שְׁאָר הַיִּשְׂרְאֵלִיִּים, וְיֻתְּרוּ כֻּלָּם; וְאֵין כָּל אֶחָד וְאֶחָד, צָרִיךְ לִשְׂכֹּר מִן הַגּוֹי.</p>

<p><b>ב,יא</b>&nbsp;&nbsp;שְׁתֵּי חֲצֵרוֹת זוֹ לִפְנִים מִזּוֹ, וְיִשְׂרָאֵל אֶחָד וְגוֹי דָּרִים בַּפְּנִימִית וְיִשְׂרָאֵל אֶחָד בַּחִיצוֹנָה, אוֹ שֶׁהָיָה יִשְׂרָאֵל וְגוֹי בַּחִיצוֹנָה וְיִשְׂרָאֵל אֶחָד בַּפְּנִימִית--הֲרֵי זֶה אוֹסֵר עַל הַחִיצוֹנָה עַד שֶׁיִּשְׂכֹּר מִמֶּנּוּ, שֶׁהֲרֵי רַגְלֵי שְׁנֵי יִשְׂרְאֵלִיִּים וְגוֹי מְצוּיִים שָׁם; וְהַפְּנִימִי, מֻתָּר בַּפְּנִימִית.</p>

<p><b>ב,יב</b>&nbsp;&nbsp;שׂוֹכְרִין מִן הַגּוֹי אַפִלּוּ בַּשַּׁבָּת, שֶׁהַשְּׂכִירוּת כְּבִטּוּל רְשׁוּת הִיא, שְׁאֵינָהּ שְׂכִירוּת וַדָּאִית, אֵלָא הֶכֵּר בִּלְבָד; לְפִיכָּךְ שׂוֹכְרִין מִן הַגּוֹי אַפִלּוּ בְּפָחוּת מִשּׁוֹוֶה פְּרוּטָה, וְאִשְׁתּוֹ שֶׁלַּגּוֹי מַשְׂכֶּרֶת שֶׁלֹּא מִדַּעְתּוֹ.&nbsp; וְכֵן שְׂכִירוֹ אוֹ שַׁמָּשׁוֹ, מַשְׂכִּירִין שֶׁלֹּא מִדַּעְתּוֹ; וְאַפִלּוּ הָיָה שְׂכִירוֹ אוֹ שַׁמָּשׁוֹ יִשְׂרְאֵלִי, הֲרֵי זֶה מַשְׂכִּיר שֶׁלֹּא מִדַּעְתּוֹ.&nbsp; שָׁאַל מִן הַגּוֹי מָקוֹם לְהַנִּיחַ בּוֹ חֲפָצָיו, וְהִשְׁאִילוֹ--הֲרֵי נִשְׁתַּתַּף עִמּוֹ בִּרְשׁוּתוֹ, וּמַשְׂכִּיר שֶׁלֹּא מִדַּעְתּוֹ.&nbsp; הָיוּ לַגּוֹי שְׁנֵי שְׂכִירִים אוֹ שַׁמָּשִׁים אוֹ נָשִׁים רַבּוֹת--אִם הִשְׂכִּיר אֶחָד מֵהֶן, דַּיּוֹ.</p>

<p><b>ב,יג</b>&nbsp;&nbsp;שְׁנֵי יִשְׂרְאֵלִיִּים וְגוֹי הַדָּרִים בְּחָצֵר אַחַת, וְשָׂכְרוּ מִן הַגּוֹי בַּשַּׁבָּת--חוֹזֵר הָאֶחָד וּמְבַטֵּל רְשׁוּתוֹ לַשֵּׁנִי, וּמֻתָּר; וְכֵן אִם מֵת הַגּוֹי בַּשַּׁבָּת--מְבַטֵּל הַיִּשְׂרְאֵלִי לְיִשְׂרְאֵלִי הָאַחֵר, וְיִהְיֶה מֻתָּר לְטַלְטַל.</p>

<p><b>ב,יד</b>&nbsp;&nbsp;גּוֹי שֶׁהִשְׂכִּיר מִגּוֹי--אִם אֵין הָרִאשׁוֹן יָכוֹל לְהוֹצִיא הַגּוֹי הַשֵּׁנִי עַד שֶׁיַּשְׁלִים זְמָן שְׂכִירוּתוֹ--שׂוֹכְרִין מִזֶּה הַגּוֹי הַשֵּׁנִי, שֶׁהֲרֵי נִכְנַס תַּחַת הַבְּעָלִים; וְאִם יֵשׁ רְשׁוּת לָרִאשׁוֹן לְהוֹצִיא אֶת הַגּוֹי הַשּׂוֹכֵר מִמֶּנּוּ בְּכָל עֵת שֶׁיִּרְצֶה--אִם לֹא הָיָה הַשֵּׁנִי עוֹמֵד וְשָׂכְרוּ הַיִּשְׂרְאֵלִיִּים מִן הָרִאשׁוֹן, הֲרֵי אֵלּוּ מֻתָּרִין.</p>

<p><b>ב,טו</b>&nbsp;&nbsp;חָצֵר שֶׁיִּשְׂרְאֵלִיִּים וְגוֹי שְׁרוּיִין בָּהּ, וְהָיוּ חַלּוֹנוֹת פְּתוּחוֹת מִבֵּית יִשְׂרְאֵלִי זֶה לְבֵית יִשְׂרְאֵלִי זֶה, וְעָשׂוּ עֵרוּב דֶּרֶךְ חַלּוֹנוֹת--אַף עַל פִּי שְׁהֶן מֻתָּרִין לְהוֹצִיא מִבַּיִת לְבַיִת דֶּרֶךְ חַלּוֹנוֹת, הֲרֵי הֶן אֲסוּרִין לְהוֹצִיא מִבַּיִת לְבַיִת דֶּרֶךְ פְּתָחִים, מִפְּנֵי הַגּוֹי, עַד שֶׁיַּשְׂכִּיר:&nbsp; שְׁאֵין רַבִּים נַעֲשִׂים בָּעֵרוּב כַּיָּחִיד, בִּמְקוֹם הַגּוֹי.</p>

<p><b>ב,טז</b>&nbsp;&nbsp;יִשְׂרָאֵל שְׁהוּא מְחַלֵּל שַׁבָּת בְּפַרְהֶסְיָה, אוֹ שְׁהוּא עוֹבֵד עֲבוֹדָה זָרָה--הֲרֵי הוּא כְּגוֹי לְכָל דְּבָרָיו; וְאֵין מְעָרְבִין עִמּוֹ, וְאֵינוּ מְבַטֵּל--אֵלָא שׂוֹכְרִין מִמֶּנּוּ כְּגוֹי.&nbsp; אֲבָל אִם הָיָה מִן הַמִּינִים שְׁאֵין עוֹבְדִין עֲבוֹדָה זָרָה, וְאֵין מְחַלְּלִין שַׁבָּת, כְּגוֹן צַדּוּקִיִּין וּבַיְתּוֹסִיִּין, וְכָל הַכּוֹפְרִים בְּתוֹרָה שֶׁבְּעַל פֶּה--כְּלָלוֹ שֶׁלַּדָּבָר, כָּל מִי שְׁאֵינוּ מוֹדֶה בְּמִצְוַת עֵרוּב--אֵין מְעָרְבִין עִמּוֹ, לְפִי שְׁאֵינוּ מוֹדֶה בָּעֵרוּב, וְאֵין שׂוֹכְרִין מִמֶּנּוּ, לְפִי שְׁאֵינוּ כְּגוֹי; אֲבָל מְבַטֵּל הוּא רְשׁוּתוֹ לְיִשְׂרָאֵל הַכָּשֵׁר, וְזוֹ הִיא תַּקָּנָתוֹ.&nbsp; וְכֵן אִם הָיָה יִשְׂרָאֵל אֶחָד כָּשֵׁר, וְזֶה הַצַּדּוּקִי בֶּחָצֵר--הֲרֵי זֶה אוֹסֵר עָלָיו, עַד שֶׁיְּבַטַּל לוֹ.
<br>&nbsp;</p>

<h2>הִלְכּוֹת עֵרוּבִין פֵּרֶק ג</h2>

<p><b>ג,א</b>&nbsp;&nbsp;חַלּוֹן שֶׁבֵּין שְׁתֵּי חֲצֵרוֹת--אִם יֵשׁ בּוֹ אַרְבָּעָה טְפָחִים עַל אַרְבָּעָה טְפָחִים אוֹ יָתֵר עַל זֶה, וְהָיָה קָרוֹב מִן הָאָרֶץ בְּתוֹךְ עֲשָׂרָה טְפָחִים, אַפִלּוּ כֻּלּוֹ לְמַעְלָה מֵעֲשָׂרָה וּמִקְצָתוֹ בְּתוֹךְ עֲשָׂרָה, אוֹ כֻּלּוֹ בְּתוֹךְ עֲשָׂרָה וּמִקְצָתוֹ לְמַעְלָה מֵעֲשָׂרָה--אִם רָצוּ יוֹשְׁבֵי שְׁתֵּי הַחֲצֵרוֹת לְעָרַב כֻּלָּן עֵרוּב אֶחָד, הָרְשׁוּת בְּיָדָן, וְיֵעָשׂוּ כְּחָצֵר אַחַת, וִיטַלְטְלוּ מִזּוֹ לְזוֹ; וְאִם רָצוּ, מְעָרְבִין שְׁנֵי עֵרוּבִין, אֵלּוּ לְעַצְמָן וְאֵלּוּ לְעַצְמָן.&nbsp; הָיָה הַחַלּוֹן פָּחוּת מֵאַרְבָּעָה, אוֹ שֶׁהָיָה כֻּלּוֹ לְמַעְלָה מֵעֲשָׂרָה--מְעָרְבִין שְׁנֵי עֵרוּבִין, אֵלּוּ לְעַצְמָן וְאֵלּוּ לְעַצְמָן.</p>

<p><b>ג,ב</b>&nbsp;&nbsp;בַּמֶּה דְּבָרִים אֲמוּרִים, בְּחַלּוֹן שֶׁבֵּין שְׁתֵּי חֲצֵרוֹת; אֲבָל שֶׁבֵּין שְׁנֵי בָּתִּים, אַפִלּוּ הָיָה לְמַעְלָה מֵעֲשָׂרָה.&nbsp; וְכֵן חַלּוֹן שֶׁבֵּין בַּיִת לַעֲלִיָּה--אִם רָצוּ מְעָרְבִין עֵרוּב אֶחָד, אַף עַל פִּי שְׁאֵין בֵּינֵיהֶם סֻלָּם:&nbsp; וְהוּא שֶׁיִּהְיֶה בּוֹ, אַרְבָּעָה עַל אַרְבָּעָה.&nbsp; הָיָה חַלּוֹן עָגוּל--אִם יֵשׁ בּוֹ כְּדֵי לְרַבַּע בּוֹ אַרְבָּעָה עַל אַרְבָּעָה, הֲרֵי הוּא כִּמְרֻבָּע.</p>

<p><b>ג,ג</b>&nbsp;&nbsp;כּוֹתָל שֶׁבֵּין שְׁתֵּי חֲצֵרוֹת, אוֹ מַתְבֵּן שֶׁבֵּין שְׁתֵּי חֲצֵרוֹת--פָּחוּת מֵעֲשָׂרָה טְפָחִים--מְעָרְבִין עֵרוּב אֶחָד, וְאֵין מְעָרְבִין שְׁנַיִם.&nbsp; הָיָה גָּבוֹהַּ עֲשָׂרָה, אוֹ יָתֵר עַל כֵּן--מְעָרְבִין שְׁנֵי עֵרוּבִין, אֵלּוּ לְעַצְמָן וְאֵלּוּ לְעַצְמָן; וְאִם הָיָה בֵּינֵיהֶם סֻלָּם מִכָּאן וְסֻלָּם מִכָּאן, הֲרֵי הֶן כְּפֶתַח, וְאִם רָצוּ, מְעָרְבִין אֶחָד.&nbsp; וְאַפִלּוּ הָיָה הַסֻּלָּם זָקוּף וְסָמוּךְ לַכּוֹתָל, שֶׁהֲרֵי אֵין יְכוּלִין לַעֲלוֹת בּוֹ עַד שֶׁיִּמָּשֵׂךְ וְיִתְרַחַק מִתַּחְתָּיו מִן הַכּוֹתָל--הֲרֵי זֶה מַתִּיר; וְאַפִלּוּ לֹא הָיָה מַגִּיעַ רֹאשׁ הַסֻּלָּם לְרֹאשׁ הַכּוֹתָל--אִם נִשְׁאָר בֵּינֵיהֶן פָּחוּת מִשְּׁלוֹשָׁה, הֲרֵי זֶה מַתִּיר, וּמְעָרְבִין אֶחָד, אִם רָצוּ.</p>

<p><b>ג,ד</b>&nbsp;&nbsp;הָיָה הַכּוֹתָל רָחֵב אַרְבָּעָה, וְעָשָׂה סֻלָּם מִכָּאן וְסֻלָּם מִכָּאן--אַף עַל פִּי שֶׁהַסֻּלָּמוֹת מְרֹחָקוֹת זֶה מִזֶּה--אִם רָצוּ, מְעָרְבִין אֶחָד.&nbsp; אֵין בְּרֹחַב הַכּוֹתָל אַרְבָּעָה--אִם אֵין בֵּין הַסֻּלָּמוֹת שְׁלוֹשָׁה, מְעָרְבִין אֶחָד; הָיָה בֵּינֵיהֶם שְׁלוֹשָׁה, מְעָרְבִין שְׁנַיִם.</p>

<p><b>ג,ה</b>&nbsp;&nbsp;בָּנָה מַצֵּבָה עַל גַּבֵּי מַצֵּבָה בְּצַד הַכּוֹתָל--אִם יֵשׁ בַּתַּחְתּוֹנָה אַרְבָּעָה, מְמַעֵט; אֵין בַּתַּחְתּוֹנָה אַרְבָּעָה וְאֵין בֵּינָהּ לְבֵין הָעֶלְיוֹנָה שְׁלוֹשָׁה, מְמַעֵט, וְאִם רָצוּ, מְעָרְבִין אֶחָד.&nbsp; וְכֵן בְּמַדְרֵגוֹת שֶׁלְּעֵץ שֶׁסְּמָכָן לַכּוֹתָל.</p>

<p><b>ג,ו</b>&nbsp;&nbsp;כּוֹתָל גָּבוֹהַּ שֶׁבֵּין שְׁתֵּי חֲצֵרוֹת, וְזִיז יוֹצֶא בְּאֶמְצָעִיתוֹ--אִם נִשְׁאָר מִן הַזִּיז עַד רֹאשׁ הַכּוֹתָל פָּחוּת מֵעֲשָׂרָה, מַנִּיחַ סֻלָּם לִפְנֵי הַזִּיז, וּמְעָרְבִין אֶחָד, אִם רָצוּ; אֲבָל אִם הִנִּיחַ הַסֻּלָּם בְּצַד הַזִּיז, אֵינוּ מְמַעֵט.&nbsp; הָיָה הַכּוֹתָל גָּבוֹהַּ תִּשְׁעָה עָשָׂר טֶפַח--מוֹצִיא זִיז אֶחָד בָּאֶמְצָע, וּמְעָרְבִין אֶחָד, אִם רָצוּ:&nbsp; שֶׁהֲרֵי מִן הַזִּיז עַד הָאָרֶץ פָּחוּת מֵעֲשָׂרָה, וּמִן הַזִּיז עַד רֹאשׁ הַכּוֹתָל פָּחוּת מֵעֲשָׂרָה.&nbsp; הָיָה הַכּוֹתָל גָּבוֹהַּ עֶשְׂרִים טֶפַח, צָרִיךְ שְׁנֵי זִיזִין זֶה שֶׁלֹּא כְּנֶגֶד זֶה, עַד שֶׁיִּהְיֶה בֵּין הַזִּיז הַתַּחְתּוֹן וּבֵין הָאָרֶץ פָּחוּת מֵעֲשָׂרָה, וּבֵין הַזִּיז הָעֶלְיוֹן וּבֵין רֹאשׁ הַכּוֹתָל פָּחוּת מֵעֲשָׂרָה; וּמְעָרְבִין אֶחָד, אִם רָצוּ.</p>

<p><b>ג,ז</b>&nbsp;&nbsp;דֶּקֶל שֶׁחֲתָכוֹ וּסְמָכוֹ עַל רֹאשׁ הַכּוֹתָל וְעַל הָאָרֶץ--מְעָרְבִין אֶחָד, אִם רָצוּ; וְאֵינוּ צָרִיךְ לְקָבְעוֹ בַּבִּנְיָן.&nbsp; וְכֵן הַסֻּלָּם--כָּבְדוֹ קוֹבְעוֹ, וְאֵינוּ צָרִיךְ לְחַבְּרוֹ בַּבִּנְיָן.&nbsp; הָיוּ קַשִּׁין מַבְדִּילִין בֵּין שְׁתֵּי הַחֲצֵרוֹת, וְסֻלָּם מִכָּאן וְסֻלָּם מִכָּאן--אֵין מְעָרְבִין אֶחָד:&nbsp; שֶׁהֲרֵי אֵין כַּף הָרֶגֶל עוֹלָה בַּסֻּלָּם, לְפִי שְׁאֵין לוֹ עַל מַה יִסְמֹךְ.&nbsp; הָיָה הַסֻּלָּם בָּאֶמְצָע, וְקַשִּׁין מִכָּאן וְקַשִּׁין מִכָּאן--אִם רָצוּ, מְעָרְבִין שְׁנַיִם.</p>

<p><b>ג,ח</b>&nbsp;&nbsp;הָיָה אִילָן בְּצַד הַכּוֹתָל, וְעָשָׂהוּ סֻלָּם לַכּוֹתָל--אִם רָצוּ, מְעָרְבִין אֶחָד, הוֹאִיל וְאִסּוּר שְׁבֹת, הוּא שֶׁגָּרַם לוֹ שֶׁלֹּא יַעֲלֶה בָּאִילָן.&nbsp; עָשָׂה אֲשֵׁרָה סֻלָּם לַכּוֹתָל--אֵין מְעָרְבִין אֶחָד, מִפְּנֵי שֶׁאָסוּר לַעֲלוֹת עָלֶיהָ מִן הַתּוֹרָה, שֶׁהֲרֵי הִיא אֲסוּרָה בַּהֲנָיָה.</p>

<p><b>ג,ט</b>&nbsp;&nbsp;כּוֹתָל שֶׁגָּבוֹהַּ עֲשָׂרָה, וּבָא לְמַעֲטוֹ כְּדֵי לְעָרַב עֵרוּב אֶחָד--אִם יֵשׁ בְּאֹרֶךְ הַמֵּעוּט אַרְבָּעָה טְפָחִים, מְעָרְבִין אֶחָד; סָתַר מִקְצַת הַכּוֹתָל עַד שֶׁנִּתְמַעַט מֵעֲשָׂרָה--צִדּוֹ הַקָּצֵר, נוֹתְנִין אוֹתוֹ לְחָצֵר זוֹ, וּשְׁאָר הַכּוֹתָל הַגָּבוֹהַּ, לְבֵין שְׁתֵּי הַחֲצֵרוֹת.</p>

<p><b>ג,י</b>&nbsp;&nbsp;נִפְרַץ הַכּוֹתָל הַגָּבוֹהַּ שֶׁבֵּינֵיהֶן--אִם הָיְתָה הַפִּרְצָה עַד עֶשֶׂר אַמּוֹת, מְעָרְבִין שְׁנֵי עֵרוּבִין; וְאִם רָצוּ, מְעָרְבִין אֶחָד, מִפְּנֵי שְׁהִיא כְּפֶתַח.&nbsp; וְאִם הָיְתָה יָתֵר מֵעֶשֶׂר--מְעָרְבִין עֵרוּב אֶחָד, וְאֵין מְעָרְבִין שְׁנֵי עֵרוּבִין.</p>

<p><b>ג,יא</b>&nbsp;&nbsp;הָיְתָה הַפִּרְצָה פָּחוּת מֵעֶשֶׂר, וּבָא לְהַשְׁלִימָהּ לְיָתֵר מֵעֶשֶׂר--חוֹקֵק בַּכּוֹתָל גֹּבַהּ עֲשָׂרָה טְפָחִים, וּמְעָרְבִין עֵרוּב אֶחָד; וְאִם בָּא לִפְרֹץ לְכַתְּחִלָּה פִּרְצָה יָתֵר מֵעֶשֶׂר בְּכָל הַכּוֹתָל, צָרִיךְ לִהְיוֹת גֹּבַהּ הַפִּרְצָה מְלוֹא קוֹמָתוֹ.</p>

<p><b>ג,יב</b>&nbsp;&nbsp;חָרִיץ שֶׁבֵּין שְׁתֵּי חֲצֵרוֹת, עָמוֹק עֲשָׂרָה וְרָחֵב אַרְבָּעָה אוֹ יָתֵר--מְעָרְבִין שְׁנֵי עֵרוּבִין; פָּחוּת מִכָּאן--מְעָרְבִין אֶחָד, וְאֵין מְעָרְבִין שְׁנַיִם.&nbsp; וְאִם מִעַט עָמְקוֹ בְּעָפָר, אוֹ בִּצְרוֹרוֹת--מְעָרְבִין אֶחָד, וְאֵין מְעָרְבִין שְׁנַיִם:&nbsp; שֶׁסְּתָם עָפָר וּצְרוֹרוֹת בֶּחָרִיץ, מְבֻטָּלִין הֶן.&nbsp; אֲבָל אִם מִלָּהוּ תֶּבֶן, אוֹ קַשׁ--אֵינָן מְמַעֲטִין, עַד שֶׁיְּבַטַּל.</p>

<p><b>ג,יג</b>&nbsp;&nbsp;וְכֵן אִם מִעַט רָחְבּוֹ בְּלוּחַ אוֹ בְּקָנֶה שֶׁהוֹשִׁיטוֹ בְּאֹרֶךְ כָּל הֶחָרִיץ--מְעָרְבִין אֶחָד, וְאֵין מְעָרְבִין שְׁנַיִם; וְכָל הַדָּבָר הַנִּטָּל בַּשַּׁבָּת, כְּגוֹן הַסַּל וְהַסֵּפֶל--אֵין מְמַעֲטִין בּוֹ, אֵלָא אִם כֵּן חִבְּרוֹ בָּאָרֶץ חִבּוּר שְׁאֵי אִפְשָׁר לְשָׁמְטוֹ עַד שֶׁיַּחְפֹּר בַּדֶּקֶר.</p>

<p><b>ג,יד</b>&nbsp;&nbsp;נָתַן לוּחַ שֶׁרָחֵב אַרְבָּעָה טְפָחִים עַל רֹחַב הֶחָרִיץ, מְעָרְבִין אֶחָד; וְאִם רָצוּ, מְעָרְבִין שְׁנֵי עֵרוּבִין.&nbsp; וְכֵן שְׁתֵּי כְּצוּצְטְרָאוֹת זוֹ כְּנֶגֶד זוֹ--אִם הוֹשִׁיט לוּחַ שֶׁרָחֵב אַרְבָּעָה טְפָחִים מִזּוֹ לְזוֹ, מְעָרְבִין עֵרוּב אֶחָד; וְאִם רָצוּ, מְעָרְבִין שְׁנֵי עֵרוּבִין, אֵלּוּ לְעַצְמָן וְאֵלּוּ לְעַצְמָן.</p>

<p><b>ג,טו</b>&nbsp;&nbsp;הָיוּ זוֹ בְּצַד זוֹ, וְאֵינָן בְּשׁוֹוֶה אֵלָא אַחַת לְמַעְלָה מֵחֲבִרְתָּהּ--אִם יֵשׁ בֵּינֵיהֶן פָּחוּת מִשְּׁלוֹשָׁה טְפָחִים, הֲרֵי הֶן כִּכְצוּצְטְרָה אַחַת; וְאִם יֵשׁ בֵּינֵיהֶם שְׁלוֹשָׁה אוֹ יָתֵר, מְעָרְבִין אֵלּוּ לְעַצְמָן וְאֵלּוּ לְעַצְמָן.</p>

<p><b>ג,טז</b>&nbsp;&nbsp;[טו] כּוֹתָל שֶׁבֵּין שְׁתֵּי חֲצֵרוֹת שְׁהוּא רָחֵב, וְהָיָה גָּבוֹהַּ מֵעֲשָׂרָה טְפָחִים מֵחָצֵר זוֹ וְשׁוֹוֶה לְקַרְקַע חָצֵר שְׁנִיָּה--נוֹתְנִין רָחְבּוֹ לִבְנֵי הֶחָצֵר שְׁהוּא שׁוֹוֶה לָהֶן, וְיֵחָשֵׁב מֵחֲצֵרָן:&nbsp; הוֹאִיל וְתַשְׁמִישׁוֹ בְּנַחַת לְאֵלּוּ וְתַשְׁמִישׁוֹ בְּקָשֶׁה לְאֵלּוּ, נוֹתְנִין אוֹתוֹ לְאֵלּוּ שֶׁתַּשְׁמִישׁוֹ לָהֶן בְּנַחַת.&nbsp; וְכֵן חָרִיץ שֶׁבֵּין שְׁתֵּי חֲצֵרוֹת, עָמוֹק עֲשָׂרָה טְפָחִים מִצַּד חָצֵר זוֹ וְשׁוֹוֶה לְקַרְקַע חָצֵר שְׁנִיָּה--נוֹתְנִין רָחְבּוֹ לֶחָצֵר שְׁהוּא שׁוֹוֶה לוֹ:&nbsp; מִפְּנֵי שֶׁתַּשְׁמִישׁוֹ נַחַת לְזֶה וְקָשֶׁה לְזֶה, נוֹתְנִין אוֹתוֹ לְאֵלּוּ שֶׁתַּשְׁמִישׁוֹ לָהֶן בְּנַחַת.</p>

<p><b>ג,יז</b>&nbsp;&nbsp;[טז] הָיָה הַכּוֹתָל שֶׁבֵּין שְׁתֵּי הַחֲצֵרוֹת נָמוּךְ מֵחָצֵר הָעֶלְיוֹנָה, וְגָבוֹהַּ מֵחָצֵר הַתַּחְתּוֹנָה, שֶׁנִּמְצְאוּ בְּנֵי הָעֶלְיוֹנָה מִשְׁתַּמְּשִׁין בְּעָבְיוֹ עַל יְדֵי שִׁלְשׁוּל, וּבְנֵי הַתַּחְתּוֹנָה מִשְׁתַּמְּשִׁין בְּעָבְיוֹ עַל יְדֵי זְרִיקָה--שְׁנֵיהֶן אֲסוּרִין בּוֹ, עַד שֶׁיְּעָרְבוּ שְׁתֵּיהֶן עֵרוּב אֶחָד; אֲבָל אִם לֹא עֵרְבוּ--אֵין מַכְנִיסִין מֵעֹבִי כּוֹתָל זֶה לַבָּתִּים, וְאֵין מוֹצִיאִין מֵהַבָּתִּים לְעָבְיוֹ.</p>

<p><b>ג,יח</b>&nbsp;&nbsp;[יז] שְׁנֵי בָּתִּים שֶׁבֵּינֵיהֶן חֻרְבָה שְׁהִיא רְשׁוּת הַיָּחִיד--אִם יְכוּלִין שְׁנֵיהֶם לְהִשְׁתַּמַּשׁ בַּחֻרְבָה עַל יְדֵי זְרִיקָה, אוֹסְרִין זֶה עַל זֶה; וְאִם הָיָה תַּשְׁמִישָׁהּ לְזֶה בְּנַחַת, וְהָאַחֵר אֵינוּ יָכוֹל לִזְרֹק לָהּ מִפְּנֵי שְׁהִיא עֲמוּקָה מִמֶּנָּה--הֲרֵי זֶה שְׁהִיא לוֹ בְּנַחַת, מִשְׁתַּמֵּשׁ בָּהּ עַל יְדֵי זְרִיקָה.</p>

<p><b>ג,יט</b>&nbsp;&nbsp;[יח] כָּל גַּגּוֹת הָעִיר, אַף עַל פִּי שֶׁזֶּה גָּבוֹהַּ וְזֶה נָמוּךְ, עִם כָּל הַחֲצֵרוֹת, עִם כָּל הַקַּרְפֵּפוֹת שֶׁהֻקְּפוּ שֶׁלֹּא לְשֵׁם דִּירָה שְׁאֵין בְּכָל אֶחָד מֵהֶן יָתֵר עַל בֵּית סָאתַיִם, עִם עֹבִי הַכּוֹתָלִים שֶׁבֵּין הַחֲצֵרוֹת, עִם הַמְּבוֹאוֹת שֶׁיֵּשׁ לָהֶן לֶחִי אוֹ קוֹרָה--כֻּלָּן, רְשׁוּת אַחַת הֶן; וּמְטַלְטְלִין בְּכֻלָּן בְּלֹא עֵרוּב, כֵּלִים שֶׁשָּׁבְתוּ בְּתוֹכָן, אֲבָל לֹא כֵּלִים שֶׁשָּׁבְתוּ בְּתוֹךְ הַבַּיִת, אֵלָא אִם כֵּן עֵרְבוּ.</p>

<p><b>ג,כ</b>&nbsp;&nbsp;[יט] כֵּיצַד:&nbsp; כְּלִי שֶׁשָּׁבַת בְּתוֹךְ הֶחָצֵר--בֵּין עֵרְבוּ אַנְשֵׁי הֶחָצֵר, בֵּין לֹא עֵרְבוּ--מֻתָּר לְהַעֲלוֹתוֹ מִן הֶחָצֵר לַגָּג, אוֹ לְרֹאשׁ הַכּוֹתָל, וּמִן הַגָּג לְגָג אַחֵר הַסָּמוּךְ לוֹ אַפִלּוּ הָיָה גָּבוֹהַּ מִמֶּנּוּ כָּל שְׁהוּא אוֹ נָמוּךְ, וּמִן הַגָּג הָאַחֵר לְחָצֵר שְׁנִיָּה, וּמֵחָצֵר שְׁנִיָּה לְגָג שְׁלִישִׁי שֶׁלְּחָצֵר שְׁלִישִׁית, וּמִגָּג שְׁלִישִׁי לְמָבוֹי, וּמִן הַמָּבוֹי לְגָג רְבִיעִי.&nbsp; עַד שֶׁיַּעְבִירֶנּוּ כָּל הַמְּדִינָה כֻּלָּהּ דֶּרֶךְ גַּגּוֹת וַחֲצֵרוֹת, אוֹ דֶּרֶךְ גַּגּוֹת וְקַרְפֵּפוֹת, אוֹ דֶּרֶךְ חֲצֵרוֹת וְקַרְפֵּפוֹת, אוֹ דֶּרֶךְ שְׁלָשְׁתָּן מִזֶּה לְזֶה וּמִזֶּה לְזֶה--וּבִלְבָד שֶׁלֹּא יִכָּנֵס בִּכְלִי זֶה, לְבַיִת מִן הַבָּתִּים, אֵלָא אִם עֵרְבוּ כָּל אַנְשֵׁי הַמְּקוֹמוֹת הָאֵלּוּ, עֵרוּב אֶחָד.</p>

<p><b>ג,כא</b>&nbsp;&nbsp;[כ] וְכֵן אִם שָׁבַת הַכְּלִי בַּבַּיִת, וְהוֹצִיאוֹ לֶחָצֵר--לֹא יַעְבִירֶנּוּ לְחָצֵר אַחֶרֶת, אוֹ לְגָג אַחֵר, אוֹ לְרֹאשׁ הַכּוֹתָל, אוֹ לַקַּרְפֵּף:&nbsp; אֵלָא אִם כֵּן עֵרְבוּ כָּל אַנְשֵׁי הַמְּקוֹמוֹת שֶׁמַּעְבִירִין בָּהֶן כְּלִי זֶה, עֵרוּב אֶחָד.</p>

<p><b>ג,כב</b>&nbsp;&nbsp;[כא] בּוֹר שֶׁבֵּין שְׁתֵּי חֲצֵרוֹת--אֵין מְמַלְּאִין מִמֶּנּוּ בַּשַּׁבָּת, אֵלָא אִם כֵּן עָשׂוּ לוֹ מְחִצָּה גְּבוֹהָה עֲשָׂרָה טְפָחִים, כְּדֵי שֶׁיִּהְיֶה כָּל אֶחָד וְאֶחָד דּוֹלֶה מֵרְשׁוּתוֹ.&nbsp; וְהֵיכָן מַעְמִידִין אֶת הַמְּחִצָּה:&nbsp; אִם הָיְתָה לְמַעְלָה מִן הַמַּיִם, צָרִיךְ שֶׁיִּהְיֶה טֶפַח מִן הַמְּחִצָּה יוֹרֵד בְּתוֹךְ הַמַּיִם, וְאִם הָיְתָה הַמְּחִצָּה כֻּלָּהּ בְּתוֹךְ הַמַּיִם, צָרִיךְ שֶׁיִּהְיֶה טֶפַח מִמֶּנָּה יוֹצֶא לְמַעְלָה מִן הַמַּיִם--כְּדֵי שֶׁתִּהְיֶה נִכֶּרֶת רְשׁוּת זֶה, מֵרְשׁוּת זֶה.</p>

<p><b>ג,כג</b>&nbsp;&nbsp;[כב] וְכֵן אִם עָשׂוּ עַל פִּי הַבּוֹר קוֹרָה רְחָבָה אַרְבָּעָה טְפָחִים, זֶה מְמַלֵּא מִצַּד הַקּוֹרָה וְזֶה מְמַלֵּא מִצִּדָּהּ הַשֵּׁנִי, וּכְאִלּוּ הִבְדִּילָה חֵלֶק זֶה מְחַלֵּק זֶה, אַף עַל פִּי שֶׁהַמַּיִם מְעֹרָבִין מִלְּמַטָּה:&nbsp; קַל הוּא שֶׁהֵקִילוּ חֲכָמִים, בַּמַּיִם.</p>

<p><b>ג,כד</b>&nbsp;&nbsp;[כג] בְּאֵר שֶׁבְּאֶמְצַע הַשָּׁבִיל בֵּין שְׁנֵי כּוֹתָלֵי חֲצֵרוֹת--אַף עַל פִּי שְׁהִיא מֻפְלֶגֶת מִכּוֹתָל זֶה אַרְבָּעָה טְפָחִים, וּמִכּוֹתָל זֶה אַרְבָּעָה טְפָחִים--שְׁנֵיהֶם מְמַלְּאִין מִמֶּנָּה, וְאֵין צְרִיכִין לְהוֹצִיא זִיזִין עַל גַּבָּהּ:&nbsp; שְׁאֵין אָדָם אוֹסֵר עַל חֲבֵרוֹ, דֶּרֶךְ אַוֵּיר.</p>

<p><b>ג,כה</b>&nbsp;&nbsp;[כד] חָצֵר קְטַנָּה שֶׁנִּפְרְצָה בִּמְלוֹאָהּ לְחָצֵר גְּדוֹלָה מִבְּעוֹד יוֹם--אַנְשֵׁי גְּדוֹלָה מְעָרְבִין לְעַצְמָן וּמֻתָּרִים, שֶׁהֲרֵי נִשְׁאָר לָהֶן פַּסִּין מִכָּאן וּמִכָּאן; וְאַנְשֵׁי קְטַנָּה אֲסוּרִין לְהוֹצִיא מִבָּתֵּיהֶן לְחָצֵר שֶׁלָּהֶן, עַד שֶׁיְּעָרְבוּ עִם בְּנֵי הַגְּדוֹלָה עֵרוּב אֶחָד:&nbsp; שֶׁדִּיּוּרִין שֶׁלִּגְדוֹלָה חֲשׁוּבִין בִּקְטַנָּה, וְאֵין דְּיוֹרֵי קְטַנָּה חֲשׁוּבִין בִּגְדוֹלָה.</p>

<p><b>ג,כו</b>&nbsp;&nbsp;[כה] שְׁתֵּי חֲצֵרוֹת שֶׁעֵרְבוּ עֵרוּב אֶחָד דֶּרֶךְ הַפֶּתַח שֶׁבֵּינֵיהֶן, אוֹ דֶּרֶךְ הַחַלּוֹן, וְנִסְתַּם הַפֶּתַח אוֹ הַחַלּוֹן בַּשַּׁבָּת--כָּל אַחַת וְאַחַת מֻתֶּרֶת לְעַצְמָהּ:&nbsp; הוֹאִיל וְהֻתְּרָה מִקְצַת שַׁבָּת, הֻתְּרָה כֻּלָּהּ.&nbsp; וְכֵן שְׁתֵּי חֲצֵרוֹת שֶׁעֵרְבָה זוֹ לְעַצְמָהּ וְזוֹ לְעַצְמָהּ, וְנָפַל כּוֹתָל שֶׁבֵּינֵיהֶן בַּשַּׁבָּת--אֵלּוּ מֻתָּרִים לְעַצְמָן וּמוֹצִיאִין מִבָּתֵּיהֶן וּמְטַלְטְלִין עַד עִיקַר הַמְּחִצָּה, וְאֵלּוּ מְטַלְטְלִין כֵּן עַד עִיקַר הַמְּחִצָּה:&nbsp; הוֹאִיל וְהֻתְּרָה מִקְצַת שַׁבָּת, הֻתְּרָה כֻּלָּהּ, אַף עַל פִּי שֶׁנִּתּוֹסְפוּ הַדִּיּוּרִין--שֶׁהַדִּיּוּרִין הַבָּאִין בַּשַּׁבָּת, אֵינָן אוֹסְרִין.&nbsp; נִפְתַּח הַחַלּוֹן וְנַעֲשָׂה הַפֶּתַח בִּשְׁגָגָה, אוֹ שֶׁעָשׂוּ גּוֹיִים לְדַעְתָּן--חָזְרוּ לְהֶתֵּרָן.&nbsp; וְכֵן שְׁתֵּי סְפִינוֹת שֶׁהָיוּ קְשׁוּרוֹת זוֹ בְּזוֹ וְעֵרְבוּ, וְנִפְסְקוּ--אָסוּר לְטַלְטַל מִזּוֹ לְזוֹ, וְאַפִלּוּ הָיוּ מֻקָּפוֹת מְחִצָּה; חָזְרוּ וְנִקְשְׁרוּ בְּשׁוֹגֵג, חָזְרוּ לְהֶתֵּרָן.
<br>&nbsp;</p>

<h2>הִלְכּוֹת עֵרוּבִין פֵּרֶק ד</h2>

<p><b>ד,א</b>&nbsp;&nbsp;אַנְשֵׁי חָצֵר שֶׁהָיוּ כֻּלָּם אוֹכְלִין עַל שֻׁלְחָן אֶחָד תָּמִיד--אַף עַל פִּי שֶׁכָּל אֶחָד וְאֶחָד יֵשׁ לוֹ בַּיִת בִּפְנֵי עַצְמוֹ--אֵין צְרִיכִין עֵרוּב, מִפְּנֵי שְׁהֶן כְּאַנְשֵׁי בַּיִת אֶחָד.&nbsp; וּכְשֵׁם שְׁאֵין אִשְׁתּוֹ שֶׁלָּאָדָם וּבָנָיו וּבְנֵי בֵּיתוֹ וַעֲבָדָיו אוֹסְרִין עָלָיו, וְאֵינוּ צָרִיךְ לְעָרַב עִמָּהֶן--כָּךְ אֵלּוּ כֻּלָּן כְּאַנְשֵׁי בַּיִת אֶחָד הֶן, מִפְּנֵי שְׁהֶן כֻּלָּן סוֹמְכִין עַל שֻׁלְחָן אֶחָד.</p>

<p><b>ד,ב</b>&nbsp;&nbsp;וְכֵן אִם צָרְכוּ לַעֲשׂוֹת עֵרוּב עִם אַנְשֵׁי חָצֵר אַחֶרֶת--עֵרוּב אֶחָד לְכֻלָּן וּפַת אַחַת בִּלְבָד, מוֹלִיכִין לְאוֹתוֹ מָקוֹם שֶׁמְּעָרְבִין עִמּוֹ; וְאִם הָיָה הָעֵרוּב בָּא אֶצְלָן--אֵינָן צְרִיכִין לְעָרַב, כְּמוֹ הַבַּיִת שֶׁמַּנִּיחִין בּוֹ הָעֵרוּב שְׁאֵינוּ צָרִיךְ לִתֵּן אֶת הַפַּת:&nbsp; שֶׁכָּל אֵלּוּ הַבָּתִּים, כְּבַיִת אֶחָד הֶן חֲשׁוּבִין.</p>

<p><b>ד,ג</b>&nbsp;&nbsp;וְכֵן אַנְשֵׁי חָצֵר שֶׁעֵרְבוּ, נַעֲשׂוּ כֻּלָּן כְּבַיִת אֶחָד; וְאִם צָרְכוּ לְעָרַב עִם חָצֵר שְׁנִיָּה, כִּכָּר אַחַד בִּלְבָד הוּא שֶׁמּוֹלִיכִין עַל יְדֵי כֻּלָּן לִמְקוֹם שֶׁמְּעָרְבִין בּוֹ, וְאִם הָיָה עֵרוּב בָּא אֶצְלָן, אֵינָן צְרִיכִין לִתֵּן פַּת.</p>

<p><b>ד,ד</b>&nbsp;&nbsp;חֲמִשָּׁה שֶׁגָּבוּ אֶת הָעֵרוּב לְהוֹלִיכוֹ לִמְקוֹם שֶׁמַּנִּיחִין בּוֹ הָעֵרוּב--כִּשְׁהֶם מוֹלִיכִין, אֵינָן צְרִיכִין לְהוֹלִיךְ עַל יְדֵי חֲמִשְׁתָּן אֵלָא כִּכָּר אֶחָד, שֶׁכֵּיוָן שֶׁגָּבוּ, כֻּלָּן נַעֲשׂוּ כְּאַנְשֵׁי בַּיִת אֶחָד.</p>

<p><b>ד,ה</b>&nbsp;&nbsp;הָאָב וּבְנוֹ, הָרָב וְתַלְמִידוֹ, שְׁהֶן שְׁרוּיִין בֶּחָצֵר--אֵינָן צְרִיכִין לְעָרַב, מִפְּנֵי שְׁהֶן כְּבַיִת אֶחָד; וְאַף עַל פִּי שֶׁפְּעָמִים אוֹכְלִין עַל שֻׁלְחָן אֶחָד, וּפְעָמִים אֵינָן אוֹכְלִין--הֲרֵי הֶן כְּבַיִת אֶחָד.</p>

<p><b>ד,ו</b>&nbsp;&nbsp;הָאַחִים שֶׁכָּל אֶחָד מֵהֶם יֵשׁ לוֹ בַּיִת בִּפְנֵי עַצְמוֹ, וְאֵינָן סוֹמְכִין עַל שֻׁלְחַן אֲבִיהֶן, וְכֵן הַנָּשִׁים אוֹ הָעֲבָדִים, שְׁאֵינָן סוֹמְכִין עַל שֻׁלְחַן בַּעְלָן אוֹ רִבָּן תָּמִיד, אֲבָל אוֹכְלִין הֶם עַל שֻׁלְחָנוֹ בְּשָׂכָר מְלָאכָה שֶׁעוֹשִׂין לוֹ אוֹ בְּטוֹבָה יָמִים יְדוּעִין, כְּמוֹ שֶׁסּוֹעֵד אֵצֶל חֲבֵרוֹ שָׁבוּעַ אוֹ חֹדֶשׁ--אִם אֵין עִמָּהֶן דִּיּוּרִין אֲחֵרִים בֶּחָצֵר, אֵינָן צְרִיכִין לְעָרַב; וְאִם עֵרְבוּ עִם חָצֵר אַחֶרֶת, עֵרוּב אֶחָד לְכֻלָּן, וְאִם בָּא הָעֵרוּב אֶצְלָן, אֵין נוֹתְנִין פַּת.&nbsp; וְאִם הָיוּ דִּיּוּרִין עִמָּהֶן בֶּחָצֵר, צְרִיכִין פַּת לְכָל אֶחָד וְאֶחָד כִּשְׁאָר אַנְשֵׁי הֶחָצֵר, מִפְּנֵי שְׁאֵינָן סוֹמְכִין עַל שֻׁלְחָן אֶחָד, תָּמִיד.</p>

<p><b>ד,ז</b>&nbsp;&nbsp;חָמֵשׁ חֲבוּרוֹת שֶׁשָּׁבְתוּ בִּטְרַקְלִין אֶחָד--אִם הָיָה מַפְסִיק בֵּין כָּל חֲבוּרָה וַחֲבוּרָה מְחִצָּה הַמַּגַּעַת לַתַּקְרָה--הֲרֵי כָּל חֲבוּרָה מֵהֶן כְּאִלּוּ הִיא בְּחֶדֶר בִּפְנֵי עַצְמוֹ, אוֹ בַּעֲלִיָּה בִּפְנֵי עַצְמָהּ; לְפִיכָּךְ צְרִיכִין פַּת, מִכָּל חֲבוּרָה וַחֲבוּרָה.&nbsp; וְאִם אֵין הַמְּחִצּוֹת מַגִּיעוֹת לַתַּקְרָה--כִּכָּר אֶחָד לְכֻלָּן, שֶׁכֻּלָּן כְּאַנְשֵׁי בַּיִת אֶחָד הֶן חֲשׁוּבִין.</p>

<p><b>ד,ח</b>&nbsp;&nbsp;מִי שֶׁיֵּשׁ לוֹ בַּחֲצַר חֲבֵרוֹ בֵּית שַׁעַר שֶׁהָרַבִּים דּוֹרְסִין בּוֹ, אוֹ אַכְסַדְרָה, אוֹ מַרְפֶּסֶת, אוֹ בֵּית הַבָּקָר, אוֹ בֵּית הַתֶּבֶן, אוֹ בֵּית הָעֵצִים, אוֹ אוֹצָר--הֲרֵי זֶה אֵינוּ אוֹסֵר עָלָיו, עַד שֶׁיִּהְיֶה לוֹ עִמּוֹ בֶּחָצֵר מְקוֹם דִּירָה שְׁהוּא סוֹמֵךְ עָלָיו לֶאֱכֹל בּוֹ פִּתּוֹ, וְאַחַר כָּךְ יִהְיֶה אוֹסֵר עָלָיו, עַד שֶׁיְּעָרַב עִמּוֹ; אֲבָל מְקוֹם לִינָה, אֵינוּ אוֹסֵר.&nbsp; לְפִיכָּךְ אִם קָבַע לוֹ מָקוֹם לֶאֱכֹל בּוֹ בְּבֵית שַׁעַר, אוֹ בְּאַכְסַדְרָה וּמַרְפֶּסֶת--אֵינוּ אוֹסֵר עָלָיו, לְפִי שְׁאֵינוּ מְקוֹם דִּירָה.</p>

<p><b>ד,ט</b>&nbsp;&nbsp;עֲשָׂרָה בָּתִּים זֶה לִפְנִים מִזֶּה, זֶה לִפְנִים מִזֶּה--הַבַּיִת הַפְּנִימִי וְהַשֵּׁנִי לוֹ, הֶם שֶׁנּוֹתְנִין אֶת הָעֵרוּב; וְהַשְּׁמוֹנָה בָּתִּים הַחִיצוֹנִים, אֵינָן נוֹתְנִין אֶת הָעֵרוּב--הוֹאִיל וְרַבִּים דּוֹרְסִין בָּהֶן, הֲרֵי הֶן כְּבֵית שַׁעַר, וְהַדָּר בְּבֵית שַׁעַר, אֵינוּ אוֹסֵר.&nbsp; אֲבָל הַתְּשִׁיעִי, אֵין דּוֹרְסִין בּוֹ רַבִּים; לְפִיכָּךְ אוֹסֵר, עַד שֶׁיִּתֵּן עֵרוּבוֹ.</p>

<p><b>ד,י</b>&nbsp;&nbsp;שְׁתֵּי חֲצֵרוֹת וּבֵינֵיהֶן שְׁלוֹשָׁה בָּתִּים פְּתוּחוֹת זֶה לְזֶה וּפְתוּחִים לַחֲצֵרוֹת, וְהֵבִיאוּ בְּנֵי חָצֵר זוֹ עֵרוּבָן דֶּרֶךְ הַבַּיִת הַפָּתוּחַ לָהֶן, וְהִנִּיחוּהוּ בַּבַּיִת הָאֶמְצָעִי, וְכֵן הֵבִיאוּ בְּנֵי חָצֵר הָאַחֶרֶת עֵרוּבָן דֶּרֶךְ הַבַּיִת הַפָּתוּחַ לָהֶן וְהִנִּיחוּהוּ בַּבַּיִת הָאֶמְצָעִי--אוֹתָן הַשְּׁלוֹשָׁה בָּתִּים, אֵינָן צְרִיכִין לִתֵּן אֶת הַפַּת:&nbsp; הָאֶמְצָעִי, מִפְּנֵי שֶׁהִנִּיחוּ בּוֹ הָעֵרוּב; וְהַשְּׁנַיִם שֶׁמִּצְּדָדָיו, מִפְּנֵי שֶׁכָּל אֶחָד מֵהֶן בֵּית שַׁעַר לְאַנְשֵׁי חָצֵר.</p>

<p><b>ד,יא</b>&nbsp;&nbsp;שְׁתֵּי חֲצֵרוֹת וּשְׁנֵי בָּתִּים פְּתוּחִין זֶה לְזֶה בֵּינֵיהֶן, וְהֵבִיאוּ אֵלּוּ עֵרוּבָן דֶּרֶךְ הַבַּיִת הַפָּתוּחַ לָהֶן, וְהִנִּיחוּהוּ בַּבַּיִת הַשֵּׁנִי הַסָּמוּךְ לֶחָצֵר הָאַחֶרֶת, וְהֵבִיאוּ אֵלּוּ עֵרוּבָן דֶּרֶךְ הַפֶּתַח הַסָּמוּךְ לָהֶן, וְהִנִּיחוּהוּ בַּבַּיִת הָאַחֵר--שְׁתֵּיהֶן לֹא קָנוּ עֵרוּב, שֶׁכָּל אַחַת מֵהֶן הִנִּיחָה עֵרוּבָהּ בְּבֵית שַׁעַר שֶׁלֶּחָצֵר הָאַחֶרֶת.</p>

<p><b>ד,יב</b>&nbsp;&nbsp;אֶחָד מִבְּנֵי הֶחָצֵר שֶׁהָיָה גּוֹסֵס--אַף עַל פִּי שְׁאֵינוּ יָכוֹל לִחְיוֹת בּוֹ בַּיּוֹם--הֲרֵי זֶה אוֹסֵר עַל בְּנֵי הֶחָצֵר, עַד שֶׁיְּזַכּוּ לוֹ בַּפַּת וִיעָרְבוּ עָלָיו; וְכֵן קָטָן--אַף עַל פִּי שְׁאֵינוּ יָכוֹל לֶאֱכֹל כַּזַּיִת--הֲרֵי זֶה אוֹסֵר, עַד שֶׁיְּעָרְבוּ עָלָיו.&nbsp; אֲבָל הָאוֹרֵחַ--אֵינוּ אוֹסֵר לְעוֹלָם, כְּמוֹ שֶׁבֵּאַרְנוּ.</p>

<p><b>ד,יג</b>&nbsp;&nbsp;אֶחָד מִבְּנֵי חָצֵר שֶׁהִנִּיחַ בֵּיתוֹ, וְהָלַךְ וְשָׁבַת בְּחָצֵר אַחֶרֶת--אַפִלּוּ הָיְתָה סְמוּכָה לַחֲצֵרוֹ--אִם הִסִּיעַ מִלִּבּוֹ וְאֵין דַּעְתּוֹ לַחְזֹר לְבֵיתוֹ בְּשַׁבָּת זוֹ, הֲרֵי זֶה אֵינוּ אוֹסֵר עֲלֵיהֶן.&nbsp; בַּמֶּה דְּבָרִים אֲמוּרִים, בְּיִשְׂרָאֵל; אֲבָל גּוֹי--אַפִלּוּ הָלַךְ לִשְׁבֹּת בְּעִיר אַחֶרֶת, אוֹסֵר עֲלֵיהֶן, עַד שֶׁיִּשְׂכְּרוּ מִמֶּנּוּ מְקוֹמוֹ, שֶׁהֲרֵי אִפְשָׁר שֶׁיָּבוֹא בַּשַּׁבָּת.</p>

<p><b>ד,יד</b>&nbsp;&nbsp;בַּעַל הֶחָצֵר שֶׁשָּׂכַר מִבָּתֵּי חֲצֵרוֹ לַאֲחֵרִים, וְהִנִּיחַ לוֹ כֵּלִים אוֹ מִינֵי סְחוֹרָה בְּכָל בַּיִת וּבַיִת מֵהֶן--אֵינָן אוֹסְרִין עָלָיו:&nbsp; הוֹאִיל וְיֵשׁ לוֹ תְּפוּסַת יָד בְּכָל בַּיִת מֵהֶן, נַעֲשׂוּ הַכֹּל כְּאוֹרְחִין אֶצְלוֹ.&nbsp; בַּמֶּה דְּבָרִים אֲמוּרִים, בְּשֶׁהִנִּיחַ שָׁם דָּבָר שֶׁאָסוּר לְטַלְטְלוֹ בַּשַּׁבָּת, כְּגוֹן טֶבֶל וַעֲשָׁשִׁיּוֹת; אֲבָל אִם נִשְׁאָר לוֹ בְּכָל בַּיִת מֵהֶן, כֵּלִים שֶׁמֻּתָּר לְטַלְטְלָן--הוֹאִיל וְאִפְשָׁר שֶׁיּוֹצִיאֵם הַיּוֹם, וְלֹא יִשָּׁאֵר לוֹ שָׁם תְּפוּסַת יָד--הֲרֵי אֵלּוּ אוֹסְרִין עָלָיו, עַד שֶׁיְּעָרְבוּ.</p>

<p><b>ד,טו</b>&nbsp;&nbsp;אַנְשֵׁי חָצֵר שֶׁשָּׁכְחוּ וְלֹא עֵרְבוּ--אֵין מוֹצִיאִים מִבָּתֵּיהֶם לֶחָצֵר, וְלֹא מֵחָצֵר לַבָּתִּים; אֲבָל מְטַלְטְלִין הֶן כֵּלִים שֶׁשָּׁבְתוּ בֶחָצֵר, בְּכָל הֶחָצֵר וּבַכֹּל הַנֶּחְשָׁב עִם הֶחָצֵר.&nbsp; וְאִם הָיְתָה שָׁם מַרְפֶּסֶת אוֹ עֲלִיָּה, וְעֵרְבוּ אַנְשֵׁי הֶחָצֵר לְעַצְמָן וְאַנְשֵׁי הַמַּרְפֶּסֶת לְעַצְמָן--אַנְשֵׁי הַמַּרְפֶּסֶת אוֹ אַנְשֵׁי הָעֲלִיָּה מְטַלְטְלִין כֵּלִים שֶׁשָּׁבְתוּ בְּבָתֵּיהֶן, בְּכָל הַמַּרְפֶּסֶת וּבְכָל הַנֶּחְשָׁב עִמָּהּ, אוֹ בְּכָל רֹחַב הָעֲלִיָּה, וּבְכָל הַנֶּחְשָׁב עִמָּהּ; וְאַנְשֵׁי הֶחָצֵר, מְטַלְטְלִין בְּכָל הֶחָצֵר וּבְכָל הַנֶּחְשָׁב עִמָּהּ.&nbsp; וְכֵן אִם הָיָה יָחִיד דָּר בֶּחָצֵר וְיָחִיד דָּר בָּעֲלִיָּה, וְשָׁכְחוּ וְלֹא עֵרְבוּ--זֶה מְטַלְטֵל בְּכָל הָעֲלִיָּה וְהַנֶּחְשָׁב עִמָּהּ, וְזֶה מְטַלְטֵל בְּכָל הֶחָצֵר וְהַנֶּחְשָׁב עִמָּהּ.</p>

<p><b>ד,טז</b>&nbsp;&nbsp;כֵּיצַד:&nbsp; הַסֶּלַע אוֹ תֵּל וְכַיּוֹצֶא בּוֹ שֶׁבְּתוֹךְ הֶחָצֵר--אִם אֵינָן גְּבוֹהִין עֲשָׂרָה טְפָחִים--הֲרֵי אֵלּוּ נֶחְשָׁבִין בֵּין הֶחָצֵר וּבֵין הַמַּרְפֶּסֶת, וּשְׁנֵיהֶן אֲסוּרִין לְהוֹצִיא שָׁם כֵּלִים שֶׁבַּבָּתִּים.&nbsp; וְאִם גְּבוֹהִין עֲשָׂרָה, וְהָיָה בֵּינֵיהֶן וּבֵין הַמַּרְפֶּסֶת פָּחוּת מֵאַרְבָּעָה טְפָחִים--הֲרֵי אֵלּוּ נֶחְשָׁבִין עִם הַמַּרְפֶּסֶת, שֶׁהֲרֵי הֶן שׁוֹוִין לָהּ, וּבְנֵי מַרְפֶּסֶת מֻתָּרִין בָּהֶם.&nbsp; וְאִם הָיוּ רְחוֹקִין מִן הַמַּרְפֶּסֶת אַרְבָּעָה טְפָחִים, אוֹ יָתֵר עַל כֵּן--אַף עַל פִּי שֶׁגְּבוֹהִין עֲשָׂרָה--הֲרֵי אֵלּוּ בִּכְלַל הֶחָצֵר וְהַמַּרְפֶּסֶת, לְפִי שֶׁשְּׁנֵיהֶן אִפְשָׁר לָהֶן לְהִשְׁתַּמַּשׁ בָּהֶן עַל יְדֵי זְרִיקָה; לְפִיכָּךְ שְׁנֵיהֶן אֲסוּרִין לְהוֹצִיא לְשָׁם כְּלֵי הַבָּתִּים, עַד שֶׁיְּעָרְבוּ.&nbsp; הָיְתָה מַצֵּבָה רְחָבָה אַרְבָּעָה טְפָחִים לִפְנֵי הַמַּרְפֶּסֶת--אֵין הַמַּרְפֶּסֶת אוֹסֶרֶת עַל בְּנֵי הֶחָצֵר, שֶׁהֲרֵי נֶחְלְקָה מֵהֶן.</p>

<p><b>ד,יז</b>&nbsp;&nbsp;זִיזִין הַיּוֹצְאִין מִן הַכּוֹתָלִים--כָּל שְׁהוּא לְמַטָּה מֵעֲשָׂרָה טְפָחִים--הֲרֵי זֶה נֶחְשָׁב מִן הֶחָצֵר, וּבְנֵי הֶחָצֵר מִשְׁתַּמְּשִׁין בּוֹ; וְכָל שְׁהוּא בְּתוֹךְ עֲשָׂרָה טְפָחִים הָעֶלְיוֹנִים הַסְּמוּכִין לָעֲלִיָּה, אַנְשֵׁי עֲלִיָּה מִשְׁתַּמְּשִׁין בּוֹ.&nbsp; וְהַנִּשְׁאָר בֵּין עֲשָׂרָה הַתַּחְתּוֹנִים עַד תְּחִלַּת עֲשָׂרָה הָעֶלְיוֹנִים, מִן הַזִּיזִין הַיּוֹצְאִין שָׁם--שְׁנֵיהֶן אֲסוּרִין בּוֹ; וְאֵין מִשְׁתַּמְּשִׁין בָּהֶן בַּכֵּלִים שֶׁבַּבָּתִּים, אֵלָא אִם כֵּן עֵרְבוּ.</p>

<p><b>ד,יח</b>&nbsp;&nbsp;בּוֹר שֶׁבֶּחָצֵר--אִם הָיָה מָלֵא פֵּרוֹת טְבָלִים שֶׁאָסוּר לְטַלְטְלָן בַּשַּׁבָּת, וְכַיּוֹצֶא בָּהֶן--הֲרֵי הוּא וְחֻלְיָתוֹ, כַּסֶּלַע אוֹ תֵּל שֶׁבֶּחָצֵר:&nbsp; אִם הָיָה גָּבוֹהַּ עֲשָׂרָה וְהָיָה סָמוּךְ לַמַּרְפֶּסֶת, הֲרֵי הוּא נֶחְשָׁב עִם הַמַּרְפֶּסֶת.&nbsp; אֲבָל אִם הָיָה מָלֵא מַיִם--אֵין בְּנֵי חָצֵר וְלֹא בְּנֵי מַרְפֶּסֶת מַכְנִיסִין מִמֶּנּוּ לַבָּתִּים, עַד שֶׁיְּעָרְבוּ.</p>

<p><b>ד,יט</b>&nbsp;&nbsp;שְׁתֵּי חֲצֵרוֹת זוֹ לִפְנִים מִזּוֹ, וְאַנְשֵׁי הַפְּנִימִית יוֹצְאִין וְנִכְנָסִין וְעוֹבְרִין עַל הַחִיצוֹנָה--עֵרְבָה הַפְּנִימִית וְלֹא עֵרְבָה הַחִיצוֹנָה, הַפְּנִימִית מֻתֶּרֶת וְהַחִיצוֹנָה אֲסוּרָה; עֵרְבָה הַחִיצוֹנָה וְלֹא עֵרְבָה הַפְּנִימִית, שְׁתֵּיהֶן אֲסוּרוֹת--הַפְּנִימִית מִפְּנֵי שֶׁלֹּא עֵרְבָה, וְהַחִיצוֹנָה מִפְּנֵי אֵלּוּ שֶׁלֹּא עֵרְבוּ שֶׁעוֹבְרִין עֲלֵיהֶן.&nbsp; עֵרְבָה זוֹ לְעַצְמָהּ וְזוֹ לְעַצְמָהּ--זוֹ מֻתֶּרֶת בִּפְנֵי עַצְמָהּ, וְזוֹ מֻתֶּרֶת בִּפְנֵי עַצְמָהּ; אֲבָל אֵין מְטַלְטְלִין מִזּוֹ לְזוֹ.</p>

<p><b>ד,כ</b>&nbsp;&nbsp;שָׁכַח אֶחָד מִן הַחִיצוֹנָה וְלֹא עֵרַב, הַפְּנִימִית בְּהֶתֵּרָהּ עוֹמֶדֶת; שָׁכַח אֶחָד מִן בְּנֵי הַפְּנִימִית וְלֹא עֵרַב עִמָּהֶן, אַף הַחִיצוֹנָה אֲסוּרָה--מִפְּנֵי אֵלּוּ בְּנֵי הַפְּנִימִית שֶׁלֹּא עָלָה לָהֶן עֵרוּב, שְׁהֶן עוֹבְרִין עֲלֵיהֶן.</p>

<p><b>ד,כא</b>&nbsp;&nbsp;עָשׂוּ שְׁתֵּיהֶן עֵרוּב אֶחָד--אִם הִנִּיחוּהוּ בַּחִיצוֹנָה, וְשָׁכַח אֶחָד מֵהֶן וְלֹא עֵרַב, בֵּין שֶׁהָיָה מִבְּנֵי הַחִיצוֹנָה, בֵּין מִבְּנֵי הַפְּנִימִית--שְׁתֵּיהֶן אֲסוּרוֹת, עַד שֶׁיְּבַטַּל לָהֶן, שֶׁהֲרֵי בֵּאַרְנוּ, שֶׁמְּבַטְּלִין מֵחָצֵר לְחָצֵר.&nbsp; וְאִם הִנִּיחוּ עֵרוּבָן בַּפְּנִימִית, וְשָׁכַח אֶחָד מִבְּנֵי הַחִיצוֹנָה וְלֹא עֵרַב--חִיצוֹנָה אֲסוּרָה, וּפְנִימִית מֻתֶּרֶת בִּמְקוֹמָהּ; שָׁכַח אֶחָד מִבְּנֵי הַפְּנִימִית וְלֹא עֵרַב--שְׁתֵּיהֶן אֲסוּרוֹת, עַד שֶׁיְּבַטַּל לָהֶן.</p>

<p><b>ד,כב</b>&nbsp;&nbsp;הָיָה אֶחָד דָּר בְּחָצֵר זוֹ וְאֶחָד דָּר בְּחָצֵר זוֹ--אֵינָן צְרִיכִין לְעָרַב, אֵלָא כָּל אֶחָד מֵהֶן מִשְׁתַּמֵּשׁ בְּכָל חֲצֵרוֹ; וְאִם הָיָה גּוֹי בַּפְּנִימִית--אַף עַל פִּי שְׁהוּא אֶחָד--הֲרֵי הוּא כְּרַבִּים וְאוֹסֵר עַל הַחִיצוֹנָה, עַד שֶׁיִּשְׂכְּרוּ מְקוֹמוֹ.</p>

<p><b>ד,כג</b>&nbsp;&nbsp;שָׁלוֹשׁ חֲצֵרוֹת הַפְּתוּחוֹת זוֹ לְזוֹ, וְרַבִּים בְּכָל חָצֵר מֵהֶן--עֵרְבוּ שְׁתַּיִם הַחִיצוֹנוֹת עִם הָאֶמְצָעִית--הִיא מֻתֶּרֶת עִמָּהֶן, וְהֶן מֻתָּרוֹת עִמָּהּ, וּשְׁתַּיִם הַחִיצוֹנוֹת אֲסוּרוֹת זוֹ עִם זוֹ, עַד שֶׁיַּעֲשׂוּ שְׁלָשְׁתָּן עֵרוּב אֶחָד; הָיָה בְּכָל חָצֵר מֵהֶן אֶחָד--אַף עַל פִּי שֶׁרַבִּים דּוֹרְסִין בַּחִיצוֹנָה--אֵינָן צְרִיכִין לְעָרַב, שֶׁכָּל אֶחָד מֵהֶן מֻתָּר בִּמְקוֹמוֹ.&nbsp; הָיוּ שְׁנַיִם בַּפְּנִימִית--הוֹאִיל וְהֶן אֲסוּרִין בִּמְקוֹמָן, עַד שֶׁיְּעָרְבוּ--הֲרֵי הֶן אוֹסְרִין עַל הַיְּחִידִים שֶׁבָּאֶמְצָעִית וְשֶׁבַּחִיצוֹנָה, עַד שֶׁיְּעָרְבוּ שְׁנַיִם שֶׁבַּפְּנִימִית.&nbsp; זֶה הַכְּלָל:&nbsp; רֶגֶל הָאֲסוּרָה בִּמְקוֹמָהּ, אוֹסֶרֶת שֶׁלֹּא בִּמְקוֹמָהּ; וְרֶגֶל הַמֻּתֶּרֶת בִּמְקוֹמָהּ, אֵינָהּ אוֹסֶרֶת שֶׁלֹּא בִּמְקוֹמָהּ מִפְּנֵי שֶׁעוֹבֶרֶת עֲלֵיהֶן.</p>

<p><b>ד,כד</b>&nbsp;&nbsp;שְׁתֵּי כְּצוּצְטְרָיוֹת זוֹ לְמַעְלָה מִזּוֹ, שְׁהֶן לְמַעְלָה מִן הַמַּיִם--אַף עַל פִּי שֶׁעָשָׂת כָּל אַחַת מֵהֶן מְחִצָּה גְּבוֹהָה עֲשָׂרָה טְפָחִים יוֹרֶדֶת מִכָּל אַחַת וְאַחַת--אִם הָיוּ שְׁתֵּי הַכְּצוּצְטְרָיוֹת בְּתוֹךְ עֲשָׂרָה טְפָחִים, הֲרֵי אֵלּוּ אֲסוּרִין לְמַלֹּאות, עַד שֶׁיְּעָרְבוּ שְׁתֵּיהֶן עֵרוּב אֶחָד, מִפְּנֵי שְׁהֶן כִּכְצוּצְטְרָה אַחַת.&nbsp; וְאִם הָיָה בֵּין הָעֶלְיוֹנָה וְהַתַּחְתּוֹנָה יוֹתֵר עַל עֲשָׂרָה טְפָחִים, וְעֵרְבָה זוֹ לְעַצְמָהּ וְזוֹ לְעַצְמָהּ--שְׁתֵּיהֶן מֻתָּרוֹת לְמַלֹּאות.</p>

<p><b>ד,כה</b>&nbsp;&nbsp;לֹא עָשְׂתָה הָעֶלְיוֹנָה מְחִצָּה, וְעָשְׂתָה הַתַּחְתּוֹנָה--אַף הַתַּחְתּוֹנָה אֲסוּרָה לְמַלֹּאות:&nbsp; מִפְּנֵי דְּלִי שֶׁלִּבְנֵי הָעֶלְיוֹנָה שְׁהֶן אֲסוּרִין, שֶׁעוֹבֵר עָלֶיהָ.&nbsp; עָשְׂתָה הָעֶלְיוֹנָה מְחִצָּה, וְלֹא עָשְׂתָה הַתַּחְתּוֹנָה--הָעֶלְיוֹנָה מֻתֶּרֶת לְמַלֹּאות, וְהַתַּחְתּוֹנָה אֲסוּרָה.&nbsp; וְאִם נִשְׁתַּתְּפוּ בְּנֵי הַתַּחְתּוֹנָה עִם בְּנֵי הָעֶלְיוֹנָה בַּמְּחִצָּה שֶׁעָשׂוּ--שְׁתֵּיהֶן אֲסוּרוֹת לְמַלֹּאות, עַד שֶׁיְּעָרְבוּ עֵרוּב אֶחָד.</p>

<p><b>ד,כו</b>&nbsp;&nbsp;שָׁלוֹשׁ דְּיָטוֹת זוֹ לְמַעְלָה מִזּוֹ, עֶלְיוֹנָה וְתַחְתּוֹנָה שֶׁלְּאֶחָד וְאֶמְצָעִית שֶׁלְּאֶחָד--לֹא יְשַׁלְשַׁל מִן הָעֶלְיוֹנָה לַתַּחְתּוֹנָה דֶּרֶךְ אֶמְצָעִית, שְׁאֵין מְשַׁלְשְׁלִין מֵרְשׁוּת לִרְשׁוּת דֶּרֶךְ רְשׁוּת; אֲבָל מְשַׁלְשֵׁל הוּא מִן הָעֶלְיוֹנָה לַתַּחְתּוֹנָה, שֶׁלֹּא דֶּרֶךְ אֶמְצָעִית.</p>

<p><b>ד,כז</b>&nbsp;&nbsp;שְׁתֵּי דְּיָטוֹת זוֹ כְּנֶגֶד זוֹ, וְחָצֵר אַחַת תַּחְתֵּיהֶן שֶׁשּׁוֹפְכִין לְתוֹכָהּ הַמַּיִם--לֹא יִשְׁפְּכוּ לְתוֹכָהּ, עַד שֶׁיְּעָרְבוּ שְׁתֵּיהֶן עֵרוּב אֶחָד.&nbsp; עָשׂוּ מִקְצָתָן עוּקָה בֶּחָצֵר לִשְׁפֹּךְ בָּהּ הַמַּיִם, וּמִקְצָתָן לֹא עָשׂוּ--אֵלּוּ שֶׁעָשׂוּ עוּקָה, שׁוֹפְכִים לָעוּקָה שֶׁלָּהֶן; וְאֵלּוּ שֶׁלֹּא עָשׂוּ, לֹא יִשְׁפְּכוּ לֶחָצֵר עַד שֶׁיְּעָרְבוּ.&nbsp; וְאִם עָשׂוּ אֵלּוּ עוּקָה, וְעָשׂוּ אֵלּוּ עוּקָה--כָּל אַחַת וְאַחַת מִשְּׁתֵּיהֶן שׁוֹפֶכֶת לָעוּקָה שֶׁלָּהּ, אַף עַל פִּי שֶׁלֹּא עֵרְבוּ.
<br>&nbsp;</p>

<h2>הִלְכּוֹת עֵרוּבִין פֵּרֶק ה</h2>

<p><b>ה,א</b>&nbsp;&nbsp;אַנְשֵׁי מָבוֹי שֶׁהָיָה בֵּינֵיהֶן שִׁתּוּף בְּמַאֲכָל אֶחָד לְעִנְיַן סְחוֹרָה, כְּגוֹן שֶׁקָּנוּ יַיִן בְּשֻׁתָּפוּת אוֹ שֶׁמֶן אוֹ דְּבַשׁ וְכַיּוֹצֶא בָּהֶן--אֵינָן צְרִיכִין שִׁתּוּף אַחֵר לְעִנְיַן שַׁבָּת, אֵלָא סוֹמְכִין עַל שִׁתּוּף שֶׁלַּסְּחוֹרָה:&nbsp; וְהוּא שֶׁיִּהְיֶה הַמִּין שְׁהֶן שֻׁתָּפִין בּוֹ, מִין אֶחָד וּבִכְלִי אֶחָד; אֲבָל אִם הָיָה אֶחָד מֵהֶן שֻׁתָּף לְזֶה בְּיַיִן וּלְאַחֵר בְּשֶׁמֶן, אוֹ שֶׁהָיָה הַכֹּל יַיִן וְהָיָה בִּשְׁנֵי כֵּלִים--הֲרֵי אֵלּוּ צְרִיכִין לְהִשְׁתַּתַּף לְעִנְיַן שַׁבָּת.</p>

<p><b>ה,ב</b>&nbsp;&nbsp;אֶחָד מִבְּנֵי הַמָּבוֹי שֶׁבִּקַּשׁ מֵחֲבֵרוֹ יַיִן אוֹ שֶׁמֶן קֹדֶם הַשַּׁבָּת, וְלֹא נָתַן לוֹ--בִּטַּל הַשִּׁתּוּף, שֶׁהֲרֵי גִּלָּה דַּעְתּוֹ שְׁאֵינָן כֻּלָּן כְּשֻׁתָּפִין שְׁאֵין מַקְפִּידִין זֶה עַל זֶה.&nbsp; וְאֶחָד מִבְּנֵי הַמָּבוֹי שֶׁרָגִיל לְהִשְׁתַּתַּף עִם בְּנֵי הַמָּבוֹי, וְלֹא נִשְׁתַּתַּף--בְּנֵי מָבוֹי נִכְנָסִין לְתוֹךְ בֵּיתוֹ, וְנוֹטְלִין מִמֶּנּוּ שִׁתּוּף בְּעַל כָּרְחוֹ; וְאֶחָד מִבְּנֵי הַמָּבוֹי שְׁאֵינוּ רוֹצֶה לְהִשְׁתַּתַּף כְּלָל עִם בְּנֵי הַמָּבוֹי, כּוֹפִין אוֹתוֹ לְהִשְׁתַּתַּף עִמָּהֶן.</p>

<p><b>ה,ג</b>&nbsp;&nbsp;אֶחָד מִבְּנֵי מָבוֹי שֶׁהָיָה לוֹ אוֹצָר שֶׁלְּיַיִן אוֹ שֶׁמֶן וְכַיּוֹצֶא בָּהֶן--הֲרֵי זֶה מְזַכֶּה מִמֶּנּוּ מְעַט לְכָל בְּנֵי הַמָּבוֹי לְהִשְׁתַּתַּף בּוֹ, וּמְעָרֵב בּוֹ עֲלֵיהֶם; וְאַף עַל פִּי שֶׁלֹּא הִפְרִישׁוֹ, וְלֹא יֵחֲדוֹ, אֵלָא הֲרֵי הוּא מְעֹרָב בָּאוֹצָר--הֲרֵי זֶה שִׁתּוּף.</p>

<p><b>ה,ד</b>&nbsp;&nbsp;חָצֵר שֶׁיֵּשׁ לָהּ שְׁנֵי פְּתָחִים לִשְׁנֵי מְבוֹאוֹת--אִם נִשְׁתַּתְּפָה עִם אֶחָד מֵהֶן בִּלְבָד--נֶאְסְרָה בַּמָּבוֹי הַשֵּׁנִי, וְאֵינָהּ מוֹצִיאָה וּמַכְנִיסָה בּוֹ; לְפִיכָּךְ אִם זִכָּה אֶחָד בַּשִּׁתּוּף לְכָל בְּנֵי הַמָּבוֹי, וְשִׁתַּף עֲלֵיהֶן--צָרִיךְ לְהוֹדִיעַ לְאַנְשֵׁי חָצֵר זוֹ:&nbsp; שְׁאֵינָן מִשְׁתַּתְּפִין אֵלָא מִדַּעְתָּן, שְׁאֵינָהּ זְכוּת לָהֶן--שֶׁמֶּא בַּמָּבוֹי הַשֵּׁנִי רוֹצִים לְהִשְׁתַּתַּף, לֹא בְּזֶה.</p>

<p><b>ה,ה</b>&nbsp;&nbsp;אִשְׁתּוֹ שֶׁלָּאָדָם מְעָרֶבֶת לוֹ, שֶׁלֹּא מִדַּעְתּוֹ--וְהוּא, שֶׁלֹּא יֶאֱסֹר עַל שְׁכֵנָיו; אֲבָל אִם הָיָה אוֹסֵר--אֵינָהּ מְעָרֶבֶת עָלָיו וְלֹא מִשְׁתַּתֶּפֶת עָלָיו, אֵלָא מִדַּעְתּוֹ.&nbsp; כֵּיצַד אוֹסֵר--כְּגוֹן שֶׁאָמַר אֵינִי מְעָרֵב עִמָּכֶם, אוֹ אֵינִי מִשְׁתַּתֵּף עִמָּכֶם.</p>

<p><b>ה,ו</b>&nbsp;&nbsp;נִשְׁתַּתְּפוּ אַנְשֵׁי חָצֵר זוֹ עִם אֶחָד מִשְּׁנֵי הַמְּבוֹאוֹת--אִם בְּמִין אֶחָד נִשְׁתַּתְּפוּ, אַפִלּוּ כָּלָה אוֹתוֹ הַמִּין--הֲרֵי זֶה עוֹשֶׂה שִׁתּוּף אַחֵר וּמְזַכֶּה לָהֶן, וְאֵינוּ צָרִיךְ לְהוֹדִיעָם פַּעַם שְׁנִיָּה.&nbsp; וְאִם בִּשְׁנֵי מִינִין נִשְׁתַּתְּפוּ, וְנִתְמַעַט הָאֹכֶל--מוֹסִיף וּמְזַכֶּה, וְאֵינוּ צָרִיךְ לְהוֹדִיעַ; וְאִם כָּלוּ--מְזַכֶּה, וְצָרִיךְ לְהוֹדִיעָם.&nbsp; נִתּוֹסְפוּ שְׁכֵנִים בְּחָצֵר זוֹ--מְזַכֶּה לָהֶם, וְצָרִיךְ לְהוֹדִיעָם.</p>

<p><b>ה,ז</b>&nbsp;&nbsp;נִשְׁתַּתְּפָה חָצֵר זוֹ עִם בְּנֵי מָבוֹי זֶה מִפֶּתַח זֶה, וְעִם בְּנֵי הַמָּבוֹי הַשֵּׁנִי מִן הַפֶּתַח הָאַחֵר--מֻתֶּרֶת עִם שְׁנֵיהֶן, וְהֶן מֻתָּרִין עִמָּהּ; וּשְׁנֵי הַמְּבוֹאוֹת אֲסוּרִין זֶה עִם זֶה.&nbsp; לֹא עֵרְבָה עִם אֶחָד מֵהֶם, אוֹסֶרֶת עַל שְׁנֵיהֶן.</p>

<p><b>ה,ח</b>&nbsp;&nbsp;הָיְתָה חָצֵר זוֹ רְגִילָה בְּפֶתַח אֶחָד, וְהַפֶּתַח הַשֵּׁנִי אֵינָהּ רְגִילָה בּוֹ--זֶה שֶׁרְגִילָה לְהִכָּנֵס וְלָצֵאת בּוֹ, אוֹסֵר; וּשְׁאֵינָהּ רְגִילָה בּוֹ, אֵינוּ אוֹסֵר.&nbsp; עֵרְבָה עִם מָבוֹי שְׁאֵינָהּ רְגִילָה בּוֹ--הֻתַּר הַמָּבוֹי הָאַחֵר לְעַצְמוֹ, וְאֵינוּ צָרִיךְ לְעָרַב עִמָּהּ.</p>

<p><b>ה,ט</b>&nbsp;&nbsp;עֵרְבוּ בְּנֵי הַמָּבוֹי שְׁהִיא רְגִילָה בּוֹ לְעַצְמָן, וְהִיא לֹא עֵרְבָה עִמּוֹ, וְלֹא עִם הַמָּבוֹי הָאַחֵר שְׁאֵינָהּ רְגִילָה בּוֹ, וְגַם לֹא עֵרְבוּ בְּנֵי הַמָּבוֹי שְׁאֵינָהּ רְגִילָה בּוֹ--דּוֹחִין אוֹתָהּ אֵצֶל זֶה הַמָּבוֹי שְׁאֵינָהּ רְגִילָה בּוֹ, מִפְּנֵי שֶׁלֹּא עֵרַב:&nbsp; הוֹאִיל וְהִיא לֹא עֵרְבָה, וְהוּא לֹא עֵרַב--דּוֹחִין אוֹתָהּ אֶצְלוֹ, כְּדֵי שֶׁלֹּא תֶאֱסֹר עַל מָבוֹי זֶה שֶׁעֵרַב לְעַצְמוֹ.</p>

<p><b>ה,י</b>&nbsp;&nbsp;חָצֵר שֶׁיֵּשׁ לָהּ פֶּתַח לְמָבוֹי, וּפֶתַח אַחֵר לְבִקְעָה אוֹ לְקַרְפֵּף יָתֵר מִבֵּית סָאתַיִם--הוֹאִיל וְאָסוּר לְטַלְטַל מֵחָצֵר לְאוֹתוֹ קַרְפֵּף, אֵינוּ סוֹמֵךְ אֵלָא עַל פֶּתַח שֶׁלַּמָּבוֹי; לְפִיכָּךְ אוֹסֵר עַל בְּנֵי הַמָּבוֹי, עַד שֶׁיִּשְׁתַּתַּף עִמָּהֶן.&nbsp; אֲבָל אִם הָיָה הַקַּרְפֵּף בֵּית סָאתַיִם אוֹ פָּחוּת, אֵינוּ אוֹסֵר עַל בְּנֵי הַמָּבוֹי, שֶׁעַל הַפֶּתַח הַמְּיֻחָד לוֹ סוֹמֵךְ, הוֹאִיל וּמֻתָּר לְטַלְטַל בְּכָל הַקַּרְפֵּף.</p>

<p><b>ה,יא</b>&nbsp;&nbsp;אֶחָד מִבְּנֵי מָבוֹי שֶׁהָלַךְ לִשְׁבֹּת בְּמָבוֹי אַחֵר, אֵינוּ אוֹסֵר עֲלֵיהֶן; וְכֵן אֶחָד מִבְּנֵי מָבוֹי שֶׁבָּנָה מַצֵּבָה רְחָבָה אַרְבָּעָה טְפָחִים עַל פִּתְחוֹ, אֵינוּ אוֹסֵר עֲלֵיהֶן, שֶׁהֲרֵי הִפְרִישׁ עַצְמוֹ מֵהֶן, וְחָלַק רְשׁוּתוֹ.</p>

<p><b>ה,יב</b>&nbsp;&nbsp;אַנְשֵׁי מָבוֹי שֶׁנִּשְׁתַּתְּפוּ מִקְצָתָן וְשָׁכְחוּ מִקְצָתָן וְלֹא נִשְׁתַּתְּפוּ, מְבַטְּלִין רְשׁוּתָן לְאֵלּוּ שֶׁנִּשְׁתַּתְּפוּ, וְדִינָם לְעִנְיַן בִּטּוּל רְשׁוּת, כְּדִין אַנְשֵׁי חָצֵר שֶׁשָּׁכַח אֶחָד מֵהֶן אוֹ שְׁנַיִם וְלֹא עֵרְבוּ; וּכְבָר אָמַרְנוּ שֶׁכָּל אָדָם עִם אַנְשֵׁי בֵּיתוֹ הַסְּמוּכִים עַל שֻׁלְחָנוֹ, כְּאִישׁ אֶחָד הֶן חֲשׁוּבִין, בֵּין לְעֵרוּבֵי חֲצֵרוֹת, בֵּין לְשִׁתּוּפֵי מְבוֹאוֹת.</p>

<p><b>ה,יג</b>&nbsp;&nbsp;מָבוֹי שֶׁעֵרְבוּ כָּל חֲצֵרוֹת שֶׁבּוֹ כָּל חָצֵר וְחָצֵר בִּפְנֵי עַצְמָהּ, וְאַחַר כָּךְ נִשְׁתַּתְּפוּ כֻּלָּן בַּמָּבוֹי--שָׁכַח אֶחָד מִבְּנֵי חָצֵר וְלֹא עֵרַב עִם בְּנֵי חֲצֵרוֹ, לֹא הִפְסִיד כְּלוּם:&nbsp; שֶׁהֲרֵי כֻּלָּם נִשְׁתַּתְּפוּ, וְעַל הַשִּׁתּוּף סוֹמְכִין; וְלֹא הִצְרִיכוּ לְעָרַב בַּחֲצֵרוֹת עִם הַשִּׁתּוּף, אֵלָא שֶׁלֹּא לְשַׁכַּח הַתִּינוֹקוֹת--וַהֲרֵי עֵרְבוּ בַּחֲצֵרוֹת.&nbsp; אֲבָל אִם שָׁכַח אֶחָד מִבְּנֵי הַמָּבוֹי וְלֹא נִשְׁתַּתַּף--אֲסוּרִים בַּמָּבוֹי, וּמֻתָּרִין בְּנֵי כָּל חָצֵר לְטַלְטַל בַּחֲצֵרָן:&nbsp; שֶׁהַמָּבוֹי לַחֲצֵרוֹת, כֶּחָצֵר לַבָּתִּים.</p>

<p><b>ה,יד</b>&nbsp;&nbsp;נִשְׁתַּתְּפוּ בַּמָּבוֹי, וְשָׁכְחוּ כֻּלָּן לְעָרַב בַּחֲצֵרוֹת--אִם אֵין מַקְפִּידִין עַל פְּרוּסָתָן, סוֹמְכִין עַל הַשִּׁתּוּף בַּשַּׁבָּת הָרִאשׁוֹנָה בִּלְבָד; וְאֵין מַתִּירִין לָהֶן דָּבָר זֶה, אֵלָא מִדֹּחַק.</p>

<p><b>ה,טו</b>&nbsp;&nbsp;מָבוֹי שֶׁלֹּא נִשְׁתַּתְּפוּ בּוֹ--אִם עֵרְבוּ חֲצֵרוֹת עִם הַבָּתִּים, אֵין מְטַלְטְלִין בּוֹ אֵלָא בְּאַרְבַּע אַמּוֹת כְּכַרְמְלִית:&nbsp; מֵאַחַר שֶׁעֵרְבוּ חֲצֵרוֹת עִם הַבָּתִּים, נַעֲשָׂה הַמָּבוֹי כְּאִלּוּ אֵין פָּתוּחַ לוֹ אֵלָא בָּתִּים בִּלְבָד, בְּלֹא חֲצֵרוֹת; וּלְפִיכָּךְ אֵין מְטַלְטְלִין בְּכֻלּוֹ.&nbsp; וְאִם לֹא עֵרְבוּ אַנְשֵׁי הַחֲצֵרוֹת--מְטַלְטְלִין בְּכֻלּוֹ כֵּלִים שֶׁשָּׁבְתוּ בְּתוֹכוֹ, כְּחָצֵר שֶׁלֹּא עֵרְבוּ בָּהּ.</p>

<p><b>ה,טז</b>&nbsp;&nbsp;גּוֹי אוֹ צַדּוּקִי הַשָּׁרוּי בֶּחָצֵר שֶׁבַּמָּבוֹי, דִּינוֹ עִם בְּנֵי הַמָּבוֹי כְּדִינוֹ עִם בְּנֵי הֶחָצֵר--שֶׁשּׂוֹכְרִים מִן הַגּוֹי אוֹ מֵאֶחָד מִבַּעֲלֵי בֵּיתוֹ רְשׁוּתוֹ שֶׁבַּמָּבוֹי, אוֹ מְבַטֵּל לָהֶן הַצַּדּוּקִי; וְאִם הָיָה בַּמָּבוֹי גּוֹי וְיִשְׂרָאֵל אֶחָד, אֵינוּ צָרִיךְ שִׁתּוּף.&nbsp; וְדִין יִשְׂרָאֵל אֶחָד, וְדִין רַבִּים שְׁהֶן סוֹמְכִין עַל שֻׁלְחָן אֶחָד--דִּין אֶחָד הוּא.</p>

<p><b>ה,יז</b>&nbsp;&nbsp;גּוֹי שֶׁהָיָה דָּר בַּמָּבוֹי--אִם יֵשׁ לוֹ בַּחֲצֵרוֹ פֶּתַח אֶחָד לַבִּקְעָה, אֵינוּ אוֹסֵר עַל בְּנֵי הַמָּבוֹי; וְאַפִלּוּ הָיָה פֶּתַח קָטָן אַרְבָּעָה עַל אַרְבָּעָה, וְאַף עַל פִּי שֶׁמּוֹצִיא גְּמַלִּים וּקְרָנוֹת דֶּרֶךְ הַפֶּתַח שֶׁבַּמָּבוֹי--אֵינוּ אוֹסֵר עֲלֵיהֶן:&nbsp; שְׁאֵין דַּעְתּוֹ אֵלָא עַל פֶּתַח הַמְּיֻחָד לוֹ, שְׁהוּא לַבִּקְעָה.&nbsp; וְכֵן אִם הָיָה פָּתוּחַ לְקַרְפֵּף שְׁהוּא יָתֵר עַל בֵּית סָאתַיִם--הֲרֵי זֶה כְּפָתוּחַ לַבִּקְעָה, וְאֵינוּ אוֹסֵר עֲלֵיהֶן; הָיָה בֵּית סָאתַיִם אוֹ פָּחוּת--אֵינוּ סוֹמֵךְ עָלָיו, וְאוֹסֵר עֲלֵיהֶן, עַד שֶׁיִּשְׂכְּרוּ מִמֶּנּוּ.</p>

<p><b>ה,יח</b>&nbsp;&nbsp;מָבוֹי שֶׁצִּדּוֹ אֶחָד גּוֹיִים וְצִדּוֹ אֶחָד יִשְׂרְאֵלִיִּים, וְהָיוּ חַלּוֹנוֹת פְּתוּחוֹת מֵחָצֵר לְחָצֵר שֶׁלְּיִשְׂרָאֵל, וְעֵרְבוּ כֻּלָּן דֶּרֶךְ חַלּוֹנוֹת, וְאַף עַל פִּי שֶׁנַּעֲשׂוּ כְּאַנְשֵׁי בַּיִת אֶחָד, וּמֻתָּרִין לְהוֹצִיא וּלְהַכְנִיס דֶּרֶךְ חַלּוֹנוֹת--הֲרֵי אֵלּוּ אֲסוּרִין לְהִשְׁתַּמַּשׁ בַּמָּבוֹי דֶּרֶךְ פְּתָחִים, עַד שֶׁיִּשְׂכְּרוּ מִן הַגּוֹיִים:&nbsp; שְׁאֵין רַבִּים נַעֲשִׂים כַּיָּחִיד, בִּמְקוֹם גּוֹי.</p>

<p><b>ה,יט</b>&nbsp;&nbsp;כֵּיצַד מִשְׁתַּתְּפִין בַּמְּדִינָה:&nbsp; כָּל חָצֵר וְחָצֵר מְעָרֶבֶת לְעַצְמָהּ, שֶׁלֹּא לְשַׁכַּח הַתִּינוֹקוֹת; וְאַחַר כָּךְ מִשְׁתַּתְּפִין כָּל אַנְשֵׁי הַמְּדִינָה, כְּדֶרֶךְ שֶׁמִּשְׁתַּתְּפִין בַּמָּבוֹי.&nbsp; וְאִם הָיְתָה הַמְּדִינָה קִנְיַן לַיָּחִיד, אַפִלּוּ נַעֲשָׂת שֶׁלָּרַבִּים, מִשְׁתַּתְּפִין כֻּלָּן שִׁתּוּף אֶחָד, וִיטַלְטְלוּ בְּכָל הַמְּדִינָה; וְכֵן אִם הָיְתָה שֶׁלָּרַבִּים, וְיֵשׁ לָהּ פֶּתַח אֶחָד--מִשְׁתַּתְּפִין כֻּלָּן שִׁתּוּף אֶחָד.</p>

<p><b>ה,כ</b>&nbsp;&nbsp;אֲבָל אִם הָיְתָה שֶׁלָּרַבִּים, וְיֵשׁ לָהּ שְׁנֵי פְּתָחִים שֶׁהָעָם נִכְנָסִין בְּזֶה וְיוֹצְאִין בְּזֶה--אַפִלּוּ נַעֲשָׂת שֶׁלַּיָּחִיד, אֵין מְעָרְבִין אֶת כֻּלָּהּ, אֵלָא מַנִּיחִין מִמֶּנָּה מָקוֹם אֶחָד, אַפִלּוּ בַּיִת אֶחָד בְּחָצֵר אַחַת; וּמִשְׁתַּתְּפִין הַשְּׁאָר.&nbsp; וְיִהְיוּ אֵלּוּ הַמִּשְׁתַּתְּפִין כֻּלָּן, מֻתָּרִין בְּכָל הַמְּדִינָה, חוּץ מֵאוֹתוֹ מָקוֹם שֶׁשִּׁיְּרוּ; וְיִהְיוּ אוֹתָן הַנִּשְׁאָרִים, מֻתָּרִין בִּמְקוֹמָן בְּשִׁתּוּף שֶׁעוֹשִׂין לְעַצְמָן, אִם הָיוּ הַמְּשֹׁאָרִין רַבִּים--וַאֲסוּרִין לְטַלְטַל, בִּשְׁאָר כָּל הַמְּדִינָה.</p>

<p><b>ה,כא</b>&nbsp;&nbsp;וְדָבָר זֶה מִשּׁוֹם הֶכֵּר הוּא, כְּדֵי שֶׁיֵּדְעוּ שֶׁהָעֵרוּב הִתִּיר לָהֶן לְטַלְטַל בִּמְדִינָה זוֹ שֶׁרַבִּים בּוֹקְעִין בָּהּ--שֶׁהֲרֵי הַמָּקוֹם שֶׁנִּשְׁאָר וְלֹא נִשְׁתַּתַּף עִמָּהֶן, אֵין מְטַלְטְלִין בּוֹ, אֵלָא אֵלּוּ לְעַצְמָן, וְאֵלּוּ לְעַצְמָן.</p>

<p><b>ה,כב</b>&nbsp;&nbsp;מְדִינָה שֶׁלָּרַבִּים שֶׁיֵּשׁ לָהּ פֶּתַּח אֶחָד, וְסֻלָּם בְּמָקוֹם אֶחָד--מְעָרְבִין אֶת כֻּלָּהּ, וְאֵינָהּ צְרִיכָה שִׁיּוּר:&nbsp; שְׁאֵין הַסֻּלָּם שֶׁבַּחוֹמָה חָשׁוּב כְּפֶתַח.&nbsp; הַבָּתִּים שֶׁמַּנִּיחִין אוֹתָן שִׁיּוּר--אַף עַל פִּי שְׁאֵינָן פְּתוּחִין לָעִיר, אֵלָא אֲחוֹרֵיהֶן לָעִיר, וּפְנֵיהֶם לַחוּץ--עוֹשִׂין אוֹתָן שִׁיּוּר, וּמְעָרְבִין אֶת הַשְּׁאָר.</p>

<p><b>ה,כג</b>&nbsp;&nbsp;הַמְּזַכֶּה בְּשִׁתּוּף לִבְנֵי הַמְּדִינָה--אִם עֵרְבוּ כֻּלָּן עֵרוּב אֶחָד--אֵינוּ צָרִיךְ לְהוֹדִיעָן, שֶׁזְּכוּת הִיא לָהֶן; וְדִין מִי שֶׁשָּׁכַח וְלֹא נִשְׁתַּתַּף עִם בְּנֵי הַמְּדִינָה, אוֹ מִי שֶׁהָלַךְ לִשְׁבֹּת בְּעִיר אַחֶרֶת, אוֹ גּוֹי שֶׁהָיָה עִמָּהֶן בַּמְּדִינָה--דִּין הַכֹּל, כְּדִינָם בֶּחָצֵר וּבַמָּבוֹי.</p>

<p><b>ה,כד</b>&nbsp;&nbsp;מְדִינָה שֶׁנִּשְׁתַּתְּפוּ כָּל יוֹשְׁבֶיהָ חוּץ מִמָּבוֹי אֶחָד, הֲרֵי זֶה אוֹסֵר עַל כֻּלָּן; וְאִם בָּנוּ מַצֵּבָה עַל פֶּתַח הַמָּבוֹי, אֵינוּ אוֹסֵר עֲלֵיהֶן.&nbsp; לְפִיכָּךְ אֵין מְעָרְבִין מְדִינָה לַחֲצָאִין--אֵלָא אוֹ כֻּלָּהּ, אוֹ מָבוֹי מָבוֹי; וּבוֹנֶה כָּל מָבוֹי מַצֵּבָה עַל פִּתְחוֹ, אִם רָצָה לַחְלֹק רְשׁוּתוֹ מֵהֶן--כְּדֵי שֶׁלֹּא יֶאֱסֹר עַל שְׁאָר הַמְּבוֹאוֹת.
<br>&nbsp;</p>

<h2>הִלְכּוֹת עֵרוּבִין פֵּרֶק ו</h2>

<p><b>ו,א</b>&nbsp;&nbsp;מִי שֶׁיָּצָא מִן הַמְּדִינָה עֶרֶב שַׁבָּת, וְהִנִּיחַ מְזוֹן שְׁתֵּי סְעוֹדוֹת רָחוֹק מִן הַמְּדִינָה בְּתוֹךְ הַתְּחוּם, וְקָבַע שְׁבִיתָתוֹ שָׁם--אַף עַל פִּי שֶׁחָזַר לַמְּדִינָה וְלָן בְּבֵיתוֹ, נַחְשֹׁב אוֹתוֹ כְּאִלּוּ שָׁבַת בִּמְקוֹם שֶׁהִנִּיחַ בּוֹ שְׁתֵּי הַסְּעוֹדוֹת; וְזֶה הוּא הַנִּקְרָא עֵרוּבֵי תְּחוּמִין.</p>

<p><b>ו,ב</b>&nbsp;&nbsp;וְיֵשׁ לוֹ לְהַלַּךְ מִמְּקוֹם עֵרוּבוֹ, אַלְפַּיִם אַמָּה לְכָל רוּחַ.&nbsp; לְפִיכָּךְ כִּשְׁהוּא מְהַלֵּךְ מִמְּקוֹם עֵרוּבוֹ לְמָחָר אַלְפַּיִם אַמָּה כְּנֶגֶד הַמְּדִינָה, אֵינוּ מְהַלֵּךְ בַּמְּדִינָה אֵלָא עַד סוֹף מִדָּתוֹ; וְאִם הָיְתָה הַמְּדִינָה מֻבְלַעַת בְּתוֹךְ מִדָּתוֹ--תֵּחָשֵׁב הַמְּדִינָה כֻּלָּהּ כְּאַרְבַּע אַמּוֹת, וְיַשְׁלִים מִדָּתוֹ חוּצָה לָהּ.</p>

<p><b>ו,ג</b>&nbsp;&nbsp;כֵּיצַד:&nbsp; הֲרֵי שֶׁהִנִּיחַ אֶת עֵרוּבוֹ בְּרֵחוּק אֶלֶף אַמָּה מִבֵּיתוֹ שֶׁבַּמְּדִינָה לְרוּחַ מִזְרָח, נִמְצָא מְהַלֵּךְ לְמָחָר מִמְּקוֹם עֵרוּבוֹ אַלְפַּיִם אַמָּה לְמִזְרָח; וּמְהַלֵּךְ מִמְּקוֹם עֵרוּבוֹ אַלְפַּיִם אַמָּה לְרוּחַ מַעְרָב--אֶלֶף שֶׁמִּן הָעֵרוּב עַד בֵּיתוֹ, וְאֶלֶף אַמָּה מִבֵּיתוֹ בְּתוֹךְ הַמְּדִינָה, וְאֵינוּ מְהַלֵּךְ בַּמְּדִינָה, אֵלָא עַד סוֹף הָאֶלֶף.&nbsp; הָיָה מִבֵּיתוֹ עַד סוֹף הַמְּדִינָה פָּחוּת מֵאֶלֶף אַפִלּוּ אַמָּה אַחַת, שֶׁנִּמְצֵאת מִדָּתוֹ כָּלְתָה חוּץ לַמְּדִינָה--תֵּחָשֵׁב הַמְּדִינָה כֻּלָּהּ כְּאַרְבַּע אַמּוֹת, וִיהַלַּךְ חוּצָה לָהּ תְּשַׁע מֵאוֹת שִׁשָּׁה וְתִשְׁעִים אַמָּה תַּשְׁלוּם הָאַלְפַּיִם.</p>

<p><b>ו,ד</b>&nbsp;&nbsp;לְפִיכָּךְ אִם הִנִּיחַ עֵרוּבוֹ בְּרֵחוּק אַלְפַּיִם אַמָּה מִבֵּיתוֹ שֶׁבַּמְּדִינָה, הִפְסִיד אֶת כָּל הַמְּדִינָה כֻּלָּהּ; וְנִמְצָא מְהַלֵּךְ מִבֵּיתוֹ עַד עֵרוּבוֹ אַלְפַּיִם אַמָּה, וּמֵעֵרוּבוֹ אַלְפַּיִם עַד בֵּיתוֹ, וְאֵינוּ מְהַלֵּךְ מִבֵּיתוֹ בַּמְּדִינָה לְרוּחַ מַעְרָב, אַפִלּוּ אַמָּה אַחַת.</p>

<p><b>ו,ה</b>&nbsp;&nbsp;הַמַּנִּיחַ אֶת עֵרוּבוֹ בִּרְשׁוּת הַיָּחִיד--אַפִלּוּ הָיְתָה מְדִינָה גְּדוֹלָה כְּנִינְוֵה, וְאַפִלּוּ עִיר חֲרֵבָה, אוֹ מְעָרָה הָרְאוּיָה לְדִיּוּרִין--מְהַלֵּךְ אֶת כֻּלָּהּ וְחוּצָה לָהּ אַלְפַּיִם אַמָּה לְכָל רוּחַ.&nbsp; [ה] הַמַּנִּיחַ עֵרוּבוֹ בְּתוֹךְ הַמְּדִינָה שֶׁשָּׁבַת בָּהּ, לֹא עָשָׂה כְּלוּם; וְאֵין מוֹדְדִין לוֹ מִמְּקוֹם עֵרוּבוֹ, אֵלָא הֲרֵי הוּא כִּבְנֵי הַמְּדִינָה כֻּלָּן, שֶׁיֵּשׁ לָהֶן אַלְפַּיִם אַמָּה לְכָל רוּחַ, חוּץ לַמְּדִינָה.&nbsp; וְכֵן אִם נָתַן עֵרוּבוֹ בַּמְּקוֹמוֹת הַמִּצְטָרְפִין לָעִיר שֶׁמּוֹדְדִין הַתְּחוּם חוּץ מֵהֶם, הֲרֵי זֶה כְּנוֹתְנוֹ בְּתוֹךְ הָעִיר.&nbsp; נָתַן עֵרוּבוֹ חוּץ לַתְּחוּם, אֵינוּ עֵרוּב.</p>

<p><b>ו,ו</b>&nbsp;&nbsp;אֵין מְעָרְבִין עֵרוּבִי תְּחוּמִין, אֵלָא לִדְבַר מִצְוָה--כְּגוֹן שֶׁהָיָה רוֹצֶה לֵילֵךְ לְבֵית הָאֵבֶל, אוֹ לְמִשְׁתֶּה שֶׁלַּנִּשּׂוּאִין, אוֹ לְהַקְבִּיל פְּנֵי רִבּוֹ, אוֹ חֲבֵרוֹ שֶׁבָּא מִן הַדֶּרֶךְ, וְכַיּוֹצֶא בְּאֵלּוּ; אוֹ מִפְּנֵי הַיִּרְאָה--כְּגוֹן שֶׁהָיָה רוֹצֶה לִבְרֹחַ מִן הַגּוֹיִים, אוֹ מִן הַלִּסְטִים, וְכַיּוֹצֶא בְּזֶה.&nbsp; וְאִם עֵרַב שֶׁלֹּא לְאֶחָד מִכָּל אֵלּוּ, אֵלָא לְדִבְרֵי הָרְשׁוּת--הֲרֵי זֶה עֵרוּב.</p>

<p><b>ו,ז</b>&nbsp;&nbsp;כָּל שֶׁמִּשְׁתַּתְּפִין בּוֹ, מְעָרְבִין בּוֹ עֵרוּבֵי תְּחוּמִין; וְכָל שְׁאֵין מִשְׁתַּתְּפִין בּוֹ, אֵין מְעָרְבִין בּוֹ עֵרוּבֵי תְּחוּמִין.&nbsp; וְכַמָּה שֵׁעוּר עֵרוּבֵי תְּחוּמִין, מְזוֹן שְׁתֵּי סְעוֹדוֹת לְכָל אֶחָד וְאֶחָד; וְאִם הָיָה לִפְתָּן, כְּדֵי לֶאֱכֹל בּוֹ שְׁתֵּי סְעוֹדוֹת:&nbsp; כְּמוֹ הַשִּׁתּוּף.</p>

<p><b>ו,ח</b>&nbsp;&nbsp;וְצָרִיךְ שֶׁיִּהְיֶה הוּא וְעֵרוּבוֹ בְּמָקוֹם אֶחָד, כְּדֵי שֶׁיִּהְיֶה אִפְשָׁר לוֹ לְאָכְלוֹ בֵּין הַשְּׁמָשׁוֹת.&nbsp; לְפִיכָּךְ אִם נִתְכַּוַּן לִשְׁבֹּת בִּרְשׁוּת הָרַבִּים, וְהִנִּיחַ עֵרוּבוֹ בִּרְשׁוּת הַיָּחִיד, אוֹ בִּרְשׁוּת הַיָּחִיד, וְהִנִּיחַ עֵרוּבוֹ בִּרְשׁוּת הָרַבִּים--אֵינוּ עֵרוּב:&nbsp; שְׁאֵי אִפְשָׁר לוֹ לְהוֹצִיא מֵרְשׁוּת הַיָּחִיד לִרְשׁוּת הָרַבִּים בֵּין הַשְּׁמָשׁוֹת, אֵלָא בַּעֲבֵרָה.</p>

<p><b>ו,ט</b>&nbsp;&nbsp;אֲבָל אִם נִתְכַּוַּן לִשְׁבֹּת בִּרְשׁוּת הַיָּחִיד אוֹ בִּרְשׁוּת הָרַבִּים, וְהִנִּיחַ עֵרוּבוֹ בְּכַרְמְלִית, אוֹ שֶׁנִּתְכַּוַּן לִשְׁבֹּת בְּכַרְמְלִית, וְהִנִּיחַ עֵרוּבוֹ בִּרְשׁוּת הַיָּחִיד אוֹ בִּרְשׁוּת הָרַבִּים--הֲרֵי זֶה עֵרוּב:&nbsp; שֶׁבְּשָׁעַת קְנִיַּת הָעֵרוּב שְׁהוּא בֵּין הַשְּׁמָשׁוֹת, מֻתָּר לְהוֹצִיא וּלְהַכְנִיס מִכָּל אַחַת מִשְּׁתֵּי הָרְשׁוּיוֹת לְכַרְמְלִית לִדְבַר מִצְוָה--שֶׁכָּל דָּבָר שְׁהוּא מִדִּבְרֵי סוֹפְרִים, לֹא גָזְרוּ עָלָיו בֵּין הַשְּׁמָשׁוֹת בִּמְקוֹם מִצְוָה אוֹ בְּשָׁעַת הַדֹּחַק.</p>

<p><b>ו,י</b>&nbsp;&nbsp;נְתָנוֹ בְּמִגְדָּל, וְנָעַל וְאָבַד הַמַּפְתֵּחַ--אִם יָכוֹל לְהוֹצִיאוֹ בְּלֹא עֲשִׂיַּת מְלָאכָה, הֲרֵי זֶה עֵרוּב:&nbsp; שְׁאֵין אִסּוּר לַעֲשׂוֹת בֵּין הַשְּׁמָשׁוֹת בִּמְקוֹם מִצְוָה, אֵלָא מְלָאכָה.&nbsp; נְתָנוֹ בְּרֹאשׁ הַקָּנֶה אוֹ הַקֻּנְדָּס הַצּוֹמְחִין מִן הָאָרֶץ, אֵינוּ עֵרוּב--גְּזֵרָה, שֶׁמֶּא יִתְלֹשׁ; וְאִם הָיוּ תְּלוּשִׁין וּנְעוּצִין, הֲרֵי זֶה עֵרוּב.</p>

<p><b>ו,יא</b>&nbsp;&nbsp;כָּל הַמַּנִּיחַ עֵרוּבוֹ בְּמָקוֹם, יֵשׁ לוֹ בִּמְקוֹם עֵרוּבוֹ אַרְבַּע אַמּוֹת.&nbsp; לְפִיכָּךְ הַמַּנִּיחַ עֵרוּבֵי תְּחוּמִין שֶׁלּוֹ בְּסוּף הַתְּחוּם, וְנִתְגַּלְגַּל הָעֵרוּב וְיָצָא חוּץ לַתְּחוּם, בְּתוֹךְ שְׁתֵּי אַמּוֹת--הֲרֵי זֶה עֵרוּב, וּכְאִלּוּ לֹא יָצָא מִמְּקוֹמוֹ.&nbsp; וְאִם יָצָא חוּץ לִשְׁתֵּי אַמּוֹת--אֵינוּ עֵרוּב, שֶׁהֲרֵי נַעֲשָׂה חוּץ לַתְּחוּם:&nbsp; וְהַמַּנִּיחַ עֵרוּבוֹ חוּץ לַתְּחוּם--אֵינוּ עֵרוּב, מִפְּנֵי שְׁאֵינוּ יָכוֹל לְהַגִּיעַ אֶל עֵרוּבוֹ.</p>

<p><b>ו,יב</b>&nbsp;&nbsp;נִתְגַּלְגַּל הָעֵרוּב וְיָצָא שְׁתֵּי אַמּוֹת חוּץ לַתְּחוּם, אוֹ אָבַד, אוֹ נִשְׂרַף, אוֹ שֶׁהָיָה תְּרוּמָה וְנִטְמָא--מִבְּעוֹד יוֹם, אֵינוּ עֵרוּב; מִשֶּׁחָשֵׁכָה, הֲרֵי זֶה עֵרוּב:&nbsp; שֶׁקְּנִיַּת הָעֵרוּב, בֵּין הַשְּׁמָשׁוֹת.&nbsp; וְאִם סָפֵק, הֲרֵי זֶה עֵרוּב--שֶׁסְּפֵק הָעֵרוּב, כָּשֵׁר; לְפִיכָּךְ אִם נֶאֱכַל הָעֵרוּב בֵּין הַשְּׁמָשׁוֹת, הֲרֵי זֶה עֵרוּב.</p>

<p><b>ו,יג</b>&nbsp;&nbsp;אָמְרוּ לוֹ שְׁנַיִם, צֵא וְעָרַב עָלֵינוּ, אֶחָד עֵרַב עָלָיו מִבְּעוֹד יוֹם, וְאֶחָד עֵרַב עָלָיו בֵּין הַשְּׁמָשׁוֹת--זֶה שֶׁעֵרַב עָלָיו מִבְּעוֹד יוֹם, נֶאֱכַל עֵרוּבוֹ בֵּין הַשְּׁמָשׁוֹת, וְזֶה שֶׁעֵרַב עָלָיו בֵּין הַשְּׁמָשׁוֹת, נֶאֱכַל עֵרוּבוֹ מִשֶּׁחָשֵׁכָה--שְׁנֵיהֶם קָנוּ עֵרוּב:&nbsp; שֶׁבֵּין הַשְּׁמָשׁוֹת סָפֵק הוּא, וּסְפֵק הָעֵרוּב כָּשֵׁר.&nbsp; וְאַף עַל פִּי כֵן, סְפֵק חָשֵׁכָה סְפֵק לֹא חָשֵׁכָה--אֵין מְעָרְבִין עֵרוּבֵי תְּחוּמִין, לְכַתְּחִלָּה; וְאִם עֵרַב, הֲרֵי זֶה עֵרוּב.</p>

<p><b>ו,יד</b>&nbsp;&nbsp;נָפַל עַל הָעֵרוּב גַּל מִבְּעוֹד יוֹם--אִם יָכוֹל לְהוֹצִיאוֹ בְּלֹא עֲשִׂיַּת מְלָאכָה, הֲרֵי זֶה כָּשֵׁר, לְפִי שֶׁמֻּתָּר לְהוֹצִיאוֹ בֵּין הַשְּׁמָשׁוֹת, שְׁהוּא שָׁעַת קְנִיַּת הָעֵרוּב; וְאִם נָפַל עָלָיו גַּל מִשֶּׁחָשֵׁכָה--הֲרֵי זֶה עֵרוּב, וְאַף עַל פִּי שְׁאֵי אִפְשָׁר לְהוֹצִיאוֹ אֵלָא בַּעֲשִׂיַּת מְלָאכָה.&nbsp; סְפֵק מִבְּעוֹד יוֹם נָפַל, אוֹ מִשֶּׁחָשֵׁכָה--הֲרֵי זֶה כָּשֵׁר, שֶׁסְּפֵק הָעֵרוּב כָּשֵׁר.</p>

<p><b>ו,טו</b>&nbsp;&nbsp;אֲבָל אִם עֵרַב בִּתְרוּמָה, שְׁהִיא סְפֵק טְמֵאָה--אֵינוּ עֵרוּב, שְׁאֵינָהּ סְעוֹדָה הָרְאוּיָה; וְכֵן אִם הָיוּ לְפָנָיו שְׁתֵּי כִּכָּרוֹת שֶׁלִּתְרוּמָה, אַחַת טְהוֹרָה וְאַחַת טְמֵאָה, וְאֵינוּ יוֹדֵעַ אֵי זוֹ הִיא מִשְּׁתֵּיהֶן, וְאָמַר עֵרוּבִי בַּטְּהוֹרָה בְּכָל מָקוֹם שְׁהוּא--אֵינוּ עֵרוּב, שְׁאֵין כָּאן סְעוֹדָה הָרְאוּיָה לַאֲכִילָה.</p>

<p><b>ו,טז</b>&nbsp;&nbsp;אָמַר כִּכָּר זוֹ הַיּוֹם חֹל וּלְמָחָר קֹדֶשׁ, וְעֵרַב בָּהּ--עֵרוּבוֹ עֵרוּב, שֶׁבֵּין הַשְּׁמָשׁוֹת עֲדַיִן לֹא נִתְקַדְּשָׁה וַדַּאי, וּרְאוּיָה הָיְתָה מִבְּעוֹד יוֹם; אֲבָל אִם אָמַר הַיּוֹם קֹדֶשׁ וּלְמָחָר חֹל--אֵין מְעָרְבִין בָּהּ, שְׁאֵינָהּ רְאוּיָה עַד שֶׁתֶּחְשַׁךְ.&nbsp; וְכֵן אִם הִפְרִישׁ תְּרוּמָה, וְהִתְנָה עָלֶיהָ שֶׁלֹּא תִהְיֶה תְּרוּמָה עַד שֶׁתֶּחְשַׁךְ--אֵין מְעָרְבִין בָּהּ, שֶׁהֲרֵי הִיא טֶבֶל כָּל בֵּין הַשְּׁמָשׁוֹת, וְצָרִיךְ שֶׁתִּהְיֶה הַסְּעוֹדָה רְאוּיָה, מִבְּעוֹד יוֹם.</p>

<p><b>ו,יז</b>&nbsp;&nbsp;הַנּוֹתֵן עֵרוּבוֹ בְּבֵית הַקְּבָרוֹת, אֵינוּ עֵרוּב--לְפִי שֶׁבֵּית הַקְּבָרוֹת, אָסוּר בַּהֲנָיָה, וְכֵיוָן שֶׁרוֹצֶה בְּקִיּוּם הָעֵרוּב שָׁם אַחַר קְנִיָּה, הֲרֵי נִהְנֶה בּוֹ; נְתָנוֹ בְּבֵית הַפְּרָס--הֲרֵי זֶה עֵרוּב, וְאַפִלּוּ הָיָה כּוֹהֵן, מִפְּנֵי שֶׁיָּכוֹל לִכָּנֵס שָׁם בְּמִגְדָּל הַפּוֹרֵחַ, אוֹ שֶׁיְּנַפַּח וְהוֹלֵךְ.</p>

<p><b>ו,יח</b>&nbsp;&nbsp;רַבִּים שֶׁרָצוּ לְהִשְׁתַּתַּף בְּעֵרוּבֵי תְּחוּמִין--מְקַבְּצִין כֻּלָּן עֵרוּבָן שְׁתֵּי סְעוֹדוֹת לְכָל אֶחָד וְאֶחָד, וּמַנִּיחִין אוֹתוֹ בִּכְלִי אֶחָד בִּמְקוֹם שֶׁיִּרְצוּ.&nbsp; וְאִם עָשָׂה אֶחָד עֵרוּב עַל יְדֵי כֻּלָּן--צָרִיךְ לְזַכּוֹת לָהֶן עַל יְדֵי אַחֵר, וְצָרִיךְ לְהוֹדִיעָם:&nbsp; שְׁאֵין מְעָרְבִין לוֹ לָאָדָם עֵרוּבִי תְּחוּמִין אֵלָא לְדַעְתּוֹ, שֶׁמֶּא אֵינוּ רוֹצֶה לְעָרַב בְּאוֹתָהּ הָרוּחַ שֶׁרָצָה זֶה בָּהּ.&nbsp; וְאִם הוֹדִיעוֹ מִבְּעוֹד יוֹם--אַף עַל פִּי שֶׁלֹּא רָצָה אֵלָא מִשֶּׁתֶּחְשַׁךְ, הֲרֵי זֶה עֵרוּב; וְאִם לֹא הוֹדִיעוֹ עַד שֶׁחָשֵׁכָה--אֵינוּ יוֹצֶא בּוֹ, שְׁאֵין מְעָרְבִין מִשֶּׁתֶּחְשַׁךְ.</p>

<p><b>ו,יט</b>&nbsp;&nbsp;כָּל הַזּוֹכֶה בְּעֵרוּבֵי חֲצֵרוֹת, מְזַכִּין עַל יָדוֹ בְּעֵרוּבֵי תְּחוּמִין; וְכָל מִי שְׁאֵין מְזַכִּין עַל יָדוֹ עֵרוּבִי חֲצֵרוֹת, אֵין מְעָרְבִין עַל יָדוֹ עֵרוּבִי תְּחוּמִין.</p>

<p><b>ו,כ</b>&nbsp;&nbsp;נוֹתֵן אָדָם מָעָה לְבָעָל הַבַּיִת, כְּדֵי שֶׁיִּקַּח לוֹ בָּהּ פַּת וִיעָרַב לוֹ בָּהּ עֵרוּבֵי תְּחוּמִין.&nbsp; אֲבָל אִם נָתַן לַחֶנְוָנִי, אוֹ לַנַּחְתּוֹם, וְאָמַר לוֹ, זַכֵּה לִי בְּמָעָה זוֹ--אֵינוּ עֵרוּב; וְאִם אָמַר לוֹ, עָרַב עָלַי בְּמָעָה זוֹ--הֲרֵי זֶה לוֹקֵחַ בָּהּ פַּת אוֹ אֹכֶל מִן הָאֹכָלִין, וּמְעָרֵב עָלָיו.&nbsp; וְאִם נָתַן לוֹ כְּלִי, וְאָמַר לוֹ, תֶּן לִי בְּזֶה אֹכֶל, וְזַכֵּה לִי בּוֹ--הֲרֵי זֶה לוֹקֵחַ אֹכֶל, וּמְעָרֵב עָלָיו בּוֹ.</p>

<p><b>ו,כא</b>&nbsp;&nbsp;מְעָרֵב אָדָם עֵרוּבֵי תְּחוּמִין עַל יְדֵי בְּנוֹ וּבִתּוֹ הַקְּטַנִּים, וְעַל יְדֵי עַבְדּוֹ וְשִׁפְחָתוֹ הַכְּנַעֲנִיִּים, בֵּין מִדַּעְתָּן, בֵּין שֶׁלֹּא מִדַּעְתָּן; לְפִיכָּךְ אִם עֵרַב עֲלֵיהֶן וְעֵרְבוּ לְעַצְמָן, יוֹצְאִין בְּשֶׁלְּרִבָּן.&nbsp; אֲבָל אֵינוּ מְעָרֵב לֹא עַל יְדֵי בְּנוֹ וּבִתּוֹ הַגְּדוֹלִים, וְלֹא עַל יְדֵי עַבְדּוֹ וְשִׁפְחָתוֹ הָעִבְרִיִּים, וְלֹא עַל יְדֵי אִשְׁתּוֹ--אֵלָא מִדַּעְתָּן, וְאַף עַל פִּי שְׁהֶן אוֹכְלִין עַל שֻׁלְחָנוֹ.&nbsp; וְאִם עֵרַב עֲלֵיהֶן, וְשָׁמְעוּ וְשָׁתְקוּ וְלֹא מִחוּ--יוֹצְאִין בְּעֵרוּבוֹ; עֵרַב עַל כָּל אֶחָד מֵהֶן, וְעֵרְבוּ הֶן לְעַצְמָן--אֵין לָךְ מֶחָאָה גְּדוֹלָה מִזּוֹ, וְיוֹצְאִין בְּעֵרוּב עַצְמָן.&nbsp; קָטָן בֶּן שֵׁשׁ שָׁנִים אוֹ פָּחוּת--יוֹצֶא בְּעֵרוּב אִמּוֹ, וְאֵין צָרִיךְ לְהַנִּיחַ עָלָיו מְזוֹן שְׁתֵּי סְעוֹדוֹת לְעַצְמוֹ.</p>

<p><b>ו,כב</b>&nbsp;&nbsp;הָרוֹצֶה לְשַׁלַּח עֵרוּבוֹ בְּיַד אַחֵר לְהַנִּיחוֹ לוֹ בִּמְקוֹם שְׁהוּא רוֹצֶה לִקְבֹּעַ שְׁבִיתָתוֹ שָׁם, הָרְשׁוּת בְּיָדוֹ.&nbsp; וְכִשְׁהוּא מְשַׁלְּחוֹ, אֵינוּ מְשַׁלְּחוֹ בְּיַד חֵרֵשׁ שׁוֹטֶה וְקָטָן, וְלֹא בְּיַד מִי שְׁאֵינוּ מוֹדֶה בְּמִצְוַת עֵרוּב; וְאִם שִׁלַּח, אֵינוּ עֵרוּב.&nbsp; וְאִם שִׁלְּחוֹ בְּיַד אֶחָד מֵאֵלּוּ הַפְּסוּלִין, לְהוֹלִיכוֹ לָאָדָם כָּשֵׁר, כְּדֵי שֶׁיּוֹלִיכוֹ הַכָּשֵׁר וְיַנִּיחוֹ בִּמְקוֹם הָעֵרוּב--הֲרֵי זֶה כָּשֵׁר, וְאַפִלּוּ שִׁלְּחוֹ עַל הַקּוּף אוֹ עַל הַפִּיל:&nbsp; וְהוּא, שֶׁיִּהְיֶה עוֹמֵד מֵרָחוֹק, עַד שֶׁיִּרְאֶה זֶה הַפָּסוּל אוֹ הַבְּהֵמָה הִגִּיעוּ אֵצֶל הַכָּשֵׁר, שֶׁאָמַר לוֹ לְהוֹלִיךְ אֶת הָעֵרוּב.&nbsp; וְכֵן רַבִּים שֶׁנִּשְׁתַּתְּפוּ בְּעֵרוּבֵי תְּחוּמִין, וְרָצוּ לְשַׁלַּח עֵרוּבָן בְּיַד אֶחָד--הֲרֵי אֵלּוּ מְשַׁלְּחִין.</p>

<p><b>ו,כג</b>&nbsp;&nbsp;אֶחָד אוֹ רַבִּים שֶׁאָמְרוּ לְאֶחָד, עָרַב עָלֵינוּ, וְעֵרַב עֲלֵיהֶן בְּאֵי זֶה רוּחַ שֶׁרָצָה--הֲרֵי זֶה עֵרוּב וְיוֹצְאִין בּוֹ, שֶׁהֲרֵי לֹא יֵחֲדוּ לוֹ רוּחַ.&nbsp; הָאוֹמֵר לַחֲבֵרוֹ עָרַב עָלַי בִּתְמָרִים וְעֵרַב עָלָיו בִּגְרֹגְּרוֹת, בִּגְרֹגְּרוֹת וְעֵרַב עָלָיו בִּתְמָרִים, אָמַר לוֹ הַנַּח עֵרוּבִי בַּמִּגְדָּל וְהִנִּיחוֹ בַּשּׁוֹבָךְ, בַּשּׁוֹבָךְ וְהִנִּיחוֹ בַּמִּגְדָּל, בַּבַּיִת וְהִנִּיחוֹ בָּעֲלִיָּה, בָּעֲלִיָּה וְהִנִּיחוֹ בַּבַּיִת--אֵינוּ עֵרוּב; אֲבָל אִם אָמַר לוֹ עָרַב עָלַי סְתָם, וְעֵרַב עָלָיו--בֵּין בִּתְמָרִים בֵּין בִּגְרֹגְּרוֹת, בֵּין בַּבַּיִת בֵּין בָּעֲלִיָּה--הֲרֵי זֶה עֵרוּב.</p>

<p><b>ו,כד</b>&nbsp;&nbsp;כְּשֵׁם שֶׁמְּבָרְכִין עַל עֵרוּבֵי חֲצֵרוֹת וְשִׁתּוּפֵי מְבוֹאוֹת, כָּךְ מְבָרֵךְ עַל עֵרוּבֵי תְּחוּמִין; וְאוֹמֵר, בְּזֶה הָעֵרוּב יִהְיֶה מֻתָּר לִי לְהַלַּךְ מִמָּקוֹם זֶה אַלְפַּיִם אַמָּה לְכָל רוּחַ.&nbsp; וְאִם הָיָה אֶחָד מְעָרֵב עַל יְדֵי רַבִּים--אוֹמֵר, בְּזֶה הָעֵרוּב יִהְיֶה מֻתָּר לִפְלוֹנִי וּפְלוֹנִי, אוֹ לִבְנֵי מָקוֹם פְּלוֹנִי, אוֹ לִבְנֵי עִיר זוֹ, לְהַלַּךְ מִמָּקוֹם זֶה אַלְפַּיִם אַמָּה לְכָל רוּחַ.
<br>&nbsp;</p>

<h2>הִלְכּוֹת עֵרוּבִין פֵּרֶק ז</h2>

<p><b>ז,א</b>&nbsp;&nbsp;מִי שֶׁיָּצָא מֵעֶרֶב שַׁבָּת חוּץ לַמְּדִינָה, וְעָמַד בְּמָקוֹם בְּתוֹךְ הַתְּחוּם אוֹ בְּסוֹפוֹ, וְאָמַר שְׁבִיתָתִי בְּמָקוֹם זֶה, וְחָזַר לְעִירוֹ וְלָן שָׁם--יֵשׁ לוֹ לְהַלַּךְ לְמָחָר מֵאוֹתוֹ מָקוֹם, אַלְפַּיִם אַמָּה לְכָל רוּחַ.&nbsp; וְזֶה הוּא עִיקַר עֵרוּבֵי תְּחוּמִין, לְעָרַב בְּרַגְלָיו; וְלֹא אָמְרוּ לְעָרַב בְּהַנָּחַת מְזוֹן שְׁתֵּי סְעוֹדוֹת בִּלְבָד בְּמָקוֹם, אַף עַל פִּי שֶׁלֹּא יָצָא וְלֹא עָמַד שָׁם, אֵלָא לְהָקֶל עַל הֶעָשִׁיר, שֶׁלֹּא יֵצֵא אֵלָא יְשַׁלַּח עֵרוּבוֹ בְּיַד אַחֵר וְיַנִּיחֶנּוּ לוֹ.</p>

<p><b>ז,ב</b>&nbsp;&nbsp;וְכֵן אִם נִתְכַּוַּן לִקְבֹּעַ שְׁבִיתָתוֹ בְּמָקוֹם יָדוּעַ אֶצְלוֹ, כְּגוֹן אִילָן אוֹ בַּיִת אוֹ גָּדֵר שְׁהוּא מַכִּיר מְקוֹמוֹ, וְיֵשׁ בֵּינוֹ וּבֵינוֹ כְּשֶׁחָשֵׁכָה אַלְפַּיִם אַמָּה אוֹ פָּחוּת, וְהִחְזִיק בַּדֶּרֶךְ וְהָלַךְ כְּדֵי שֶׁיַּגִּיעַ לְאוֹתוֹ מָקוֹם וְיִקְנֶה בּוֹ שְׁבִיתָה--אַף עַל פִּי שֶׁלֹּא הִגִּיעַ וְלֹא עָמַד שָׁם, אֵלָא הִחְזִירוֹ חֲבֵרוֹ לָלוּן אֶצְלוֹ, אוֹ שֶׁחָזַר מֵעַצְמוֹ לָלוּן, אוֹ נִתְעַכַּב--יֵשׁ לוֹ לְהַלַּךְ עַד מְקוֹם שֶׁנִּתְכַּוַּן לוֹ, וּמֵאוֹתוֹ מָקוֹם אַלְפַּיִם אַמָּה לְכָל רוּחַ:&nbsp; שֶׁכֵּיוָן שֶׁגָּמַר בְּלִבּוֹ לִקְבֹּעַ שָׁם שְׁבִיתָתוֹ, וְהִחְזִיק בַּדֶּרֶךְ, נַעֲשָׂה כְּמִי שֶׁעָמַד שָׁם, אוֹ שֶׁהִנִּיחַ עֵרוּבוֹ שָׁם.</p>

<p><b>ז,ג</b>&nbsp;&nbsp;בַּמֶּה דְּבָרִים אֲמוּרִים, בֶּעָנִי, שְׁאֵין מַטְרִיחִין אוֹתוֹ לְהַנִּיחַ עֵרוּב; אוֹ בְּדָחוּק, כְּגוֹן מִי שֶׁהָיָה בָּא בַּדֶּרֶךְ וְהָיָה יָרֵא שֶׁמֶּא תֶּחְשַׁךְ:&nbsp; וְהוּא שֶׁיִּשָּׁאֵר מִן הַיּוֹם, כְּדֵי שֶׁיַּגִּיעַ לְאוֹתוֹ מָקוֹם שֶׁקָּבַע בּוֹ שְׁבִיתָה, קֹדֶם שֶׁתֶּחְשַׁךְ, אִם רָץ בְּכָל כּוֹחוֹ, וְיִהְיֶה בֵּינוֹ וּבֵין אוֹתוֹ מָקוֹם כְּשֶׁתֶּחְשַׁךְ, אַלְפַּיִם אוֹ פָּחוּת.&nbsp; אֲבָל אִם לֹא הָיָה דָּחוּק וְלֹא עָנִי, אוֹ שֶׁלֹּא נִשְׁאָר מִן הַיּוֹם כְּדֵי שֶׁיַּגִּיעַ אַפִלּוּ רָץ בְּכָל כּוֹחוֹ, אוֹ שֶׁהָיָה בֵּין הַמָּקוֹם שֶׁנִּתְכַּוַּן לִשְׁבֹּת בּוֹ וּבֵין הַמָּקוֹם שְׁהוּא עוֹמֵד בּוֹ כְּשֶׁחָשֵׁכָה יָתֵר מֵאַלְפַּיִם אַמָּה, אוֹ שֶׁלֹּא כִוַּן הַמָּקוֹם שֶׁקָּנָה בּוֹ שְׁבִיתָה--הֲרֵי לֹא קָנָה שְׁבִיתָה בְּרֵחוּק מָקוֹם, וְאֵין לוֹ אֵלָא אַלְפַּיִם אַמָּה לְכָל רוּחַ, מִמְּקוֹם שְׁהוּא עוֹמֵד בּוֹ, כְּשֶׁחָשֵׁכָה.</p>

<p><b>ז,ד</b>&nbsp;&nbsp;מִי שֶׁעָמַד מִבְּעוֹד יוֹם בִּרְשׁוּת הַיָּחִיד, וְקָנָה שָׁם שְׁבִיתָה, אוֹ שֶׁהָיָה בָּא בַּדֶּרֶךְ וְנִתְכַּוַּן לִשְׁבֹּת בִּרְשׁוּת הַיָּחִיד הַיְּדוּעָה אֶצְלוֹ, וְקָבַע שָׁם שְׁבִיתָתוֹ--הֲרֵי זֶה מְהַלֵּךְ אֶת כֻּלָּהּ, וְחוּצָה לָהּ אַלְפַּיִם אָמָה לְכָל רוּחַ.&nbsp; וְאִם הָיְתָה רְשׁוּת הַיָּחִיד זוֹ מְקוֹם שֶׁלֹּא הֻקַּף לְדִירָה, אוֹ תֵּל, אוֹ נְקָע--אִם הָיָה בָּהּ בֵּית סָאתַיִם אוֹ פָּחוּת, מְהַלֵּךְ אֶת כֻּלָּהּ, וְחוּצָה לָהּ אַלְפַּיִם אָמָה לְכָל רוּחַ; וְאִם הָיְתָה יָתֵר עַל בֵּית סָאתַיִם, אֵין לוֹ בָּהּ אֵלָא אַרְבַּע אַמּוֹת, וְחוּצָה מֵהֶן אַלְפַּיִם אַמָּה לְכָל רוּחַ.&nbsp; וְכֵן אִם הִנִּיחַ עֵרוּבוֹ, בִּמְקוֹם שֶׁלֹּא הֻקַּף לְדִירָה.</p>

<p><b>ז,ה</b>&nbsp;&nbsp;הַקּוֹנֶה שְׁבִיתָה בְּרֵחוּק מָקוֹם, וְלֹא סִיַּם מְקוֹם שְׁבִיתָתוֹ--לֹא קָנָה שְׁבִיתָה שָׁם.&nbsp; כֵּיצַד:&nbsp; הָיָה בָּא בַּדֶּרֶךְ וְאָמַר שְׁבִיתָתִי בְּשָׂדֶה פְּלוֹנִית, אוֹ בְּבִקְעָה פְּלוֹנִית, אוֹ בְּרֵחוּק אֶלֶף אַמָּה, אוֹ אַלְפַּיִם מִמְּקוֹמִי זֶה--הֲרֵי זֶה לֹא קָנָה שְׁבִיתָה בְּרֵחוּק מָקוֹם; וְאֵין לוֹ אֵלָא אַלְפַּיִם אַמָּה לְכָל רוּחַ, מִמְּקוֹם שְׁהוּא עוֹמֵד בּוֹ, כְּשֶׁחָשֵׁכָה.</p>

<p><b>ז,ו</b>&nbsp;&nbsp;אָמַר שְׁבִיתָתִי תַּחַת אִילָן פְּלוֹנִי, אוֹ תַּחַת סֶלַע פְּלוֹנִית--אִם יֵשׁ תַּחַת אוֹתוֹ אִילָן אוֹ אוֹתָהּ סֶלַע שְׁמוֹנֶה אַמּוֹת אוֹ יָתֵר, לֹא קָנָה שְׁבִיתָה:&nbsp; שֶׁהֲרֵי לֹא כִוַּן מְקוֹם שְׁבִיתָתוֹ--שְׁאִם בָּא לִשְׁבֹּת בְּאַרְבַּע אַמּוֹת אֵלּוּ, שֶׁמֶּא בְּאַרְבַּע אַמּוֹת אֵלּוּ הָאֲחֵרוֹת הוּא שֶׁקָּנָה.&nbsp; [ז] לְפִיכָּךְ צָרִיךְ לְהִתְכַּוַּן לִשְׁבֹּת בְּעִיקָרוֹ, אוֹ בְּאַרְבַּע אַמּוֹת שֶׁבִּדְרוֹמוֹ אוֹ שֶׁבִּצְפוֹנוֹ.&nbsp; וְאִם הָיָה תַּחְתָּיו פָּחוּת מִשְּׁמוֹנֶה, וְנִתְכַּוַּן לִשְׁבֹּת תַּחְתָּיו--קָנָה:&nbsp; שֶׁהֲרֵי אֵין שָׁם שֵׁעוּר שְׁנֵי מְקוֹמוֹת, וַהֲרֵי מִקְצַת מְקוֹמוֹ מְסֻיָּם.</p>

<p><b>ז,ז</b>&nbsp;&nbsp;הָיוּ שְׁנַיִם בָּאִים בַּדֶּרֶךְ, אֶחָד מֵהֶן מַכִּיר אִילָן אוֹ גָּדֵר אוֹ מְקוֹם שְׁהוּא קוֹבֵעַ בּוֹ שְׁבִיתָה, וְהַשֵּׁנִי אֵינוּ מַכִּיר--זֶה שְׁאֵינוּ מַכִּיר מוֹסֵר שְׁבִיתָתוֹ לַמַּכִּיר, וְהַמַּכִּיר מִתְכַּוֵּן לִשְׁבֹּת הוּא וַחֲבֵרוֹ בִּמְקוֹם שְׁהוּא מַכִּיר.</p>

<p><b>ז,ח</b>&nbsp;&nbsp;אַנְשֵׁי הָעִיר שֶׁשִּׁלְּחוּ אֶחָד מֵהֶן לְהוֹלִיךְ לָהֶן עֵרוּבָן לְמָקוֹם יָדוּעַ, וְהִחְזִיק בַּדֶּרֶךְ, וְהִחְזִירוֹ חֲבֵרוֹ, וְלֹא הוֹלִיךְ עֵרוּבָן--הֶן לֹא קָנוּ שְׁבִיתָה בְּאוֹתוֹ מָקוֹם, שֶׁהֲרֵי לֹא הֻנַּח שָׁם עֵרוּבָן, וְאֵין לָהֶן לְהַלַּךְ מִמְּדִינָתָן, אֵלָא אַלְפַּיִם אַמָּה לְכָל רוּחַ.&nbsp; וְהוּא, קָנָה שָׁם עֵרוּב--שֶׁהֲרֵי הוּא בָּא בַּדֶּרֶךְ, וְנִתְכַּוַּן לִשְׁבֹּת שָׁם, וְהִחְזִיק בַּדֶּרֶךְ; לְפִיכָּךְ יֵשׁ לוֹ לְמָחָר לְהַלַּךְ לְאוֹתוֹ מָקוֹם, וּלְהַלַּךְ מִמֶּנּוּ אַלְפַּיִם אַמָּה לְכָל רוּחַ.</p>

<p><b>ז,ט</b>&nbsp;&nbsp;זֶה שֶׁאָמַרְנוּ שֶׁצָּרִיךְ הַקּוֹנֶה שְׁבִיתָה בְּרֵחוּק מָקוֹם שֶׁיַּחְזִיק בַּדֶּרֶךְ, לֹא שֶׁיֵּצֵא וְיֵלֵךְ בַּשָּׂדֶה, אֵלָא אַפִלּוּ יָרַד מִן הָעֲלִיָּה לֵילֵךְ לְאוֹתוֹ מָקוֹם, וְקֹדֶם שֶׁיֵּצֵא מִפֶּתַח הֶחָצֵר הִחְזִירוֹ חֲבֵרוֹ--הֲרֵי זֶה הִחְזִיק, וְקָנָה שְׁבִיתָה.&nbsp; וְכֵן כָּל הַקּוֹנֶה שְׁבִיתָה בְּרֵחוּק מָקוֹם, אֵינוּ צָרִיךְ לוֹמַר שְׁבִיתָתִי בְּמָקוֹם פְּלוֹנִי, אֵלָא כֵּיוָן שֶׁגָּמַר בְּלִבּוֹ וְהִחְזִיק בַּדֶּרֶךְ כָּל שְׁהוּא, קָנָה שָׁם שְׁבִיתָה; וְאֵין צָרִיךְ לוֹמַר מִי שֶׁיָּצָא בְּרַגְלָיו וְעָמַד בִּמְקוֹם שֶׁקָּנָה בּוֹ שְׁבִיתָה, שְׁאֵינוּ צָרִיךְ לוֹמַר כְּלוּם, אֵלָא כֵּיוָן שֶׁגָּמַר בְּלִבּוֹ, קָנָה.</p>

<p><b>ז,י</b>&nbsp;&nbsp;הַתַּלְמִידִים שֶׁהוֹלְכִין אוֹכְלִין בְּלֵילֵי שַׁבָּת בַּשָּׂדוֹת וּבַכְּרָמִים, אֵצֶל בַּעֲלֵי הַבָּתִּים שֶׁפִּתָּן מְצוּיָה לְעוֹבְרֵי דְּרָכִים הַבָּאִים שָׁם, וּבָאִים וְלָנִים, בְּבֵית הַמִּדְרָשׁ--מְהַלְּכִין אַלְפַּיִם אַמָּה לְכָל רוּחַ מִבֵּית הַמִּדְרָשׁ, לֹא מִמְּקוֹם הָאֲכִילָה:&nbsp; שֶׁאִלּוּ מָצְאוּ סְעוֹדָתָן בְּבֵית הַמִּדְרָשׁ, לֹא הָיוּ יוֹצְאִין לַשָּׂדֶה; וְאֵין דַּעְתָּן סוֹמֶכֶת לְדִירָה, אֵלָא עַל בֵּית מִדְרָשָׁם.
<br>&nbsp;</p>

<h2>הִלְכּוֹת עֵרוּבִין פֵּרֶק ח</h2>

<p><b>ח,א</b>&nbsp;&nbsp;אֵין מַנִּיחִין שְׁנֵי עֵרוּבִין, אֶחָד בְּמִזְרָח וְאֶחָד בְּמַעְרָב, כְּדֵי שֶׁיְּהַלַּךְ בְּמִקְצַת הַיּוֹם עַל אֶחָד מִשְּׁנֵי הָעֵרוּבִין, וּבִשְׁאָר הַיּוֹם עַל הָעֵרוּב הַשֵּׁנִי--שְׁאֵין מְעָרְבִין שְׁנֵי עֵרוּבִין, לְיוֹם אֶחָד; טָעָה וְעֵרַב לִשְׁתֵּי רוּחוֹת, כִּמְדֻמֶּה הוּא שֶׁמְּעָרְבִין לִשְׁתֵּי רוּחוֹת, אוֹ שֶׁאָמַר לִשְׁנַיִם צְאוּ וְעָרְבוּ עָלַי, אֶחָד עֵרַב עָלָיו לַצָּפוֹן וְאֶחָד עֵרַב עָלָיו לַדָּרוֹם--מְהַלֵּךְ כְּרַגְלֵי שְׁנֵיהֶם.</p>

<p><b>ח,ב</b>&nbsp;&nbsp;כֵּיצַד מְהַלֵּךְ כְּרַגְלֵי שְׁנֵיהֶם:&nbsp; שְׁאֵינוּ יָכוֹל לְהַלַּךְ, אֵלָא בִּמְקוֹם שֶׁיֵּשׁ לִשְׁנֵיהֶם לְהַלַּךְ בּוֹ; נָתַן הָאֶחָד עֵרוּבוֹ בְּרֵחוּק אֶלֶף אַמָּה לְרוּחַ מִזְרָח, וְהִנִּיחַ הַשֵּׁנִי מֵהֶן עֵרוּבוֹ בְּרֵחוּק חֲמֵשׁ מֵאוֹת אַמָּה לְרוּחַ מַעְרָב--אֵין זֶה שֶׁעֵרְבוּ עָלָיו מְהַלֵּךְ בְּמַעְרָב אֵלָא אֶלֶף אַמָּה, כְּרַגְלֵי מִי שֶׁעֵרַב עָלָיו בְּמִזְרָח, וְלֹא יְהַלַּךְ בְּמִזְרָח אֵלָא אֶלֶף וַחֲמֵשׁ מֵאוֹת, כְּרַגְלֵי מִי שֶׁעֵרַב עָלָיו בְּמַעְרָב.&nbsp; לְפִיכָּךְ אִם עֵרַב אוֹ עֵרְבוּ עָלָיו שְׁנֵי עֵרוּבִין אֵלּוּ, אֶחָד בְּרֵחוּק אַלְפַּיִם לְמִזְרָח, וְאֶחָד בְּרֵחוּק אַלְפַּיִם לְמַעְרָב--הֲרֵי זֶה, לֹא יָזוּז מִמְּקוֹמוֹ.</p>

<p><b>ח,ג</b>&nbsp;&nbsp;מְעָרֵב אָדָם שְׁנֵי עֵרוּבִין בִּשְׁתֵּי רוּחוֹת, וּמַתְנֶה וְאוֹמֵר:&nbsp; אִם אֵרַע לִי דְּבַר מִצְוָה אוֹ נִלְחַצְתִּי לְמָחָר וְנִצְרַכְתִּי לְרוּחַ זוֹ, זֶה הָעֵרוּב הוּא שֶׁאֲנִי סוֹמֵךְ עָלָיו, וְהָעֵרוּב שֶׁבְּרוּחַ הַשֵּׁנִית, אֵינוּ כְּלוּם; וְאִם נִצְרַכְתִּי לְרוּחַ זוֹ הַשֵּׁנִית, זֶה הָעֵרוּב הוּא שֶׁאֲנִי סוֹמֵךְ עָלָיו, וְשֶׁבָּרוּחַ הָרִאשׁוֹנָה, אֵינוּ כְּלוּם; וְאִם נִצְרַכְתִּי לִשְׁתֵּי הָרוּחוֹת, יֵשׁ לִי לִסְמֹךְ עַל אֵיזֶה עֵרוּב שֶׁאֶרְצֶה, וּלְאֵיזֶה שֶׁאֶרְצֶה אֵלֵךְ; וְאִם לֹא אֵרַע לִי דָּבָר, וְלֹא נִצְרַכְתִּי לְרוּחַ מִשְּׁתֵּיהֶן--אֵין שְׁנֵי הָעֵרוּבִין אֵלּוּ עֵרוּב, וְאֵינִי סוֹמֵךְ עַל אֶחָד מֵהֶן, אֵלָא הֲרֵינִי כִּבְנֵי עִירִי, שֶׁיֵּשׁ לִי אַלְפַּיִם אַמָּה לְכָל רוּחַ מִחוּץ לַחוֹמָה.</p>

<p><b>ח,ד</b>&nbsp;&nbsp;כְּשֵׁם שֶׁאָסוּר לָצֵאת חוּץ לַתְּחוּם בַּשַּׁבָּת, כָּךְ אָסוּר בְּיוֹם טוֹב וּבְיוֹם הַכִּפּוּרִים; וּכְשֵׁם שֶׁהַמּוֹצִיא מֵרְשׁוּת לִרְשׁוּת בַּשַּׁבָּת חַיָּב, כָּךְ הַמּוֹצִיא בְּיוֹם הַכִּפּוּרִים חַיָּב.&nbsp; אֲבָל בְּיוֹם טוֹב, מֻתָּר לְהוֹצִיא מֵרְשׁוּת לִרְשׁוּת.&nbsp; לְפִיכָּךְ מְעָרְבִין עֵרוּבֵי חֲצֵרוֹת וּמִשְׁתַּתְּפִין בַּמְּבוֹאוֹת לְיוֹם הַכִּפּוּרִים, כַּשַּׁבָּת; וּמְעָרְבִין עֵרוּבֵי תְּחוּמִין לְיוֹם הַכִּפּוּרִים וּלְיָמִים טוֹבִים, כְּדֶרֶךְ שֶׁמְּעָרְבִין לַשַּׁבָּת.</p>

<p><b>ח,ה</b>&nbsp;&nbsp;יוֹם טוֹב שֶׁחָל לִהְיוֹת סָמוּךְ לַשַּׁבָּת, בֵּין מִלְּפָנֶיהָ בֵּין מִלְּאַחֲרֶיהָ, אוֹ שְׁנֵי יָמִים טוֹבִים שֶׁלַּגָּלִיּוֹת--יֵשׁ לוֹ לְעָרַב שְׁנֵי עֵרוּבִין לִשְׁתֵּי רוּחוֹת, וְסוֹמֵךְ עַל אֵי זֶה מֵהֶן שֶׁיִּרְצֶה לְיוֹם הָרִאשׁוֹן, וְעַל הָעֵרוּב שֶׁבְּרוּחַ הַשֵּׁנִית לְיוֹם הַשֵּׁנִי; אוֹ מְעָרֵב עֵרוּב אֶחָד לְרוּחַ אַחַת, וְסוֹמֵךְ עָלָיו לְאֶחָד מִשְּׁנֵי יָמִים, וּבַיּוֹם הַשֵּׁנִי יִהְיֶה כִּבְנֵי הָעִיר וּכְאִלּוּ לֹא עָשָׂה עֵרוּב, וְיֵשׁ לוֹ אַלְפַּיִם אַמָּה לְכָל רוּחַ.&nbsp; בַּמֶּה דְּבָרִים אֲמוּרִים, בִּשְׁנֵי יָמִים טוֹבִים שֶׁלַּגָּלִיּוֹת; אֲבָל בִּשְׁנֵי יָמִים טוֹבִים שֶׁלְּרֹאשׁ הַשָּׁנָה, הֲרֵי הֶן כְּיוֹם אֶחָד, וְאֵינוּ מְעָרֵב לִשְׁנֵי הַיָּמִים, אֵלָא לְרוּחַ אַחַת.</p>

<p><b>ח,ו</b>&nbsp;&nbsp;וְכֵן מַתְנֶה אָדָם עַל עֵרוּבוֹ, וְאוֹמֵר עֵרוּבִי לְשַׁבָּת זוֹ, אֲבָל לֹא לְשַׁבָּת אַחֶרֶת; לְשַׁבָּת אַחֶרֶת, אֲבָל לֹא לְזוֹ; לְשַׁבָּתוֹת, לֹא לְיָמִים טוֹבִים; לְיָמִים טוֹבִים, לֹא לְשַׁבָּתוֹת.</p>

<p><b>ח,ז</b>&nbsp;&nbsp;אָמַר לַחֲמִשָּׁה, הֲרֵינִי מְעָרֵב עַל אֵיזֶה מִכֶּם שֶׁאֶרְצֶה, רָצִיתִי יֵלֵךְ, לֹא רָצִיתִי לֹא יֵלֵךְ--אַף עַל פִּי שֶׁרָצָה מִשֶּׁחָשֵׁכָה, יֵלֵךְ:&nbsp; דָּבָר שְׁהוּא מִדִּבְרֵי סוֹפְרִים, יֵשׁ בּוֹ בְּרִירָה.&nbsp; וְכֵן הַמְּעָרֵב לַשַּׁבָּתוֹת שֶׁלְּכָל הַשָּׁנָה, וְאָמַר רָצִיתִי אֵלֵךְ, לֹא רָצִיתִי לֹא אֵלֵךְ אֵלָא אֶהְיֶה כִּבְנֵי עִירִי--כָּל שַׁבָּת שֶׁיִּרְצֶה יֵלֵךְ, אַף עַל פִּי שֶׁרָצָה מִשֶּׁתֶּחְשַׁךְ.</p>

<p><b>ח,ח</b>&nbsp;&nbsp;הַמְּעָרֵב לִשְׁנֵי יָמִים טוֹבִים שֶׁלַּגָּלִיּוֹת, אוֹ לְשַׁבָּת וְיוֹם טוֹב--אַף עַל פִּי שְׁהוּא עֵרוּב אֶחָד לְרוּחַ אַחַת, לִשְׁנֵי הַיָּמִים--צָרִיךְ שֶׁיִּהְיֶה הָעֵרוּב בִּמְקוֹמוֹ מָצוּי בְּלֵיל רִאשׁוֹן וּבְלֵיל שֵׁנִי, כָּל בֵּין הַשְּׁמָשׁוֹת.&nbsp; כֵּיצַד הוּא עוֹשֶׂה:&nbsp; מוֹלִיכוֹ בְּעֶרֶב יוֹם טוֹב אוֹ בְּעֶרֶב שַׁבָּת, וּמַחְשִׁיךְ עָלָיו, וְנוֹטְלוֹ בְּיָדוֹ וּבָא לוֹ, אִם הָיָה לֵיל יוֹם טוֹב; וּלְמָחָר מוֹלִיכוֹ לְאוֹתוֹ מָקוֹם, וּמַנִּיחוֹ שָׁם עַד שֶׁתֶּחְשַׁךְ, וְאוֹכְלוֹ אִם הָיָה לֵיל שַׁבָּת, אוֹ מְבִיאוֹ אִם הָיָה לֵיל יוֹם טוֹב--מִפְּנֵי שְׁהֶן שְׁתֵּי קְדֻשּׁוֹת, וְאֵינָן כְּיוֹם אֶחָד, כְּדֵי שֶׁנֹּאמַר מִלֵּיל רִאשׁוֹן, קָנָה הָעֵרוּב לִשְׁנֵי יָמִים.</p>

<p><b>ח,ט</b>&nbsp;&nbsp;נֶאֱכַל הָעֵרוּב בָּרִאשׁוֹן--קָנָה הָעֵרוּב לָרִאשׁוֹן, וְאֵין לוֹ עֵרוּב לַשֵּׁנִי; עֵרַב בְּרַגְלָיו בָּרִאשׁוֹן, צָרִיךְ לְעָרַב בְּרַגְלָיו בַּשֵּׁנִי, וְהוּא שֶׁיֵּלֵךְ וְיַעֲמֹד בְּאוֹתוֹ מָקוֹם, וְיַחְשֹׁב בְּלִבּוֹ שֶׁיִּקְנֶה שָׁם שְׁבִיתָה.&nbsp; עֵרַב בְּפַת בָּרִאשׁוֹן--אִם רָצָה לְעָרַב בְּרַגְלָיו בַּשֵּׁנִי, הֲרֵי זֶה עֵרוּב; וְאִם רָצָה לְעָרַב בְּפַת, צָרִיךְ לְעָרַב בְּאוֹתָהּ הַפַּת עַצְמָהּ שֶׁעֵרַב בָּהּ בָּרִאשׁוֹן.</p>

<p><b>ח,י</b>&nbsp;&nbsp;יוֹם הַכִּפּוּרִים שֶׁחָל לִהְיוֹת עֶרֶב שַׁבָּת אוֹ לְאַחַר שַׁבָּת, בִּזְמָן שֶׁמְּקַדְּשִׁין עַל הָרְאִיָּה--יֵרָאֶה לִי שְׁהֶן כְּיוֹם אֶחָד, וּקְדֻשָּׁה אַחַת הֶם.</p>

<p><b>ח,יא</b>&nbsp;&nbsp;זֶה שֶׁאָמַרְנוּ שֶׁיֵּשׁ לוֹ לָאָדָם לְעָרַב שְׁנֵי עֵרוּבִין בִּשְׁתֵּי רוּחוֹת לִשְׁנֵי הַיָּמִים, וְהוּא שֶׁיִּהְיֶה אִפְשָׁר לוֹ לְהַגִּיעַ לְכָל אֶחָד מִשְּׁנֵי הָעֵרוּבִין בַּיּוֹם הָרִאשׁוֹן; אֲבָל אִם אֵי אִפְשָׁר לוֹ לְהַגִּיעַ לָעֵרוּב שֶׁלַּיּוֹם הַשֵּׁנִי בַּיּוֹם הָרִאשׁוֹן, אֵין עֵרוּב הַשֵּׁנִי עֵרוּב--שֶׁהָעֵרוּב מִצְוָתוֹ שֶׁיִּהְיֶה בִּסְעוֹדָה, הָרְאוּיָה מִבְּעוֹד יוֹם, וְזֶה הוֹאִיל וְאֵינוּ יָכוֹל לְהַגִּיעַ לְזֶה הָעֵרוּב בַּיּוֹם הָרִאשׁוֹן, הֲרֵי זוֹ אֵינָהּ רְאוּיָה מִבְּעוֹד יוֹם.</p>

<p><b>ח,יב</b>&nbsp;&nbsp;כֵּיצַד:&nbsp; הֲרֵי שֶׁהִנִּיחַ עֵרוּבוֹ בְּרֵחוּק אַלְפַּיִם אַמָּה מִבֵּיתוֹ לְרוּחַ מִזְרָח, וְסָמַךְ עָלָיו לְיוֹם רִאשׁוֹן, וְהִנִּיחַ עֵרוּב שֵׁנִי בְּרֵחוּק אַמָּה אַחַת אוֹ מְאָה אוֹ אֶלֶף בְּרוּחַ מַעְרָב, וְסָמַךְ עָלָיו לְיוֹם שֵׁנִי--אֵין זֶה הַשֵּׁנִי עֵרוּב, שֶׁהֲרֵי בַּיּוֹם הָרִאשׁוֹן אֵין זֶה הָעֵרוּב הַשֵּׁנִי רָאוּי לוֹ מִבְּעוֹד יוֹם, לְפִי שְׁאֵינוּ יָכוֹל לְהַגִּיעַ אֵלָיו, שֶׁהֲרֵי לֹא נִשְׁאָר לוֹ בְּרוּחַ מַעְרָב כְּלוּם.</p>

<p><b>ח,יג</b>&nbsp;&nbsp;אֲבָל אִם הִנִּיחַ עֵרוּבוֹ בְּרֵחוּק אֶלֶף וַחֲמֵשׁ מֵאוֹת אַמָּה מִבֵּיתוֹ בְּרוּחַ מִזְרָח, וְסָמַךְ עָלָיו לְיוֹם רִאשׁוֹן, וְהִנִּיחַ עֵרוּב שֵׁנִי רָחוֹק מִבֵּיתוֹ לְרוּחַ מַעְרָב בְּתוֹךְ חֲמֵשׁ מֵאוֹת אַמָּה, וְסָמַךְ עָלָיו לְיוֹם שֵׁנִי--הֲרֵי זֶה עֵרוּב, שֶׁהֲרֵי אִפְשָׁר לוֹ שֶׁיַּגִּיעַ לוֹ בְּיוֹם רִאשׁוֹן.</p>

<p><b>ח,יד</b>&nbsp;&nbsp;יוֹם טוֹב שֶׁחָל לִהְיוֹת בְּעֶרֶב שַׁבָּת, אֵינוּ עוֹשֶׂה עֵרוּב בְּיוֹם טוֹב, לֹא עֵרוּבֵי חֲצֵרוֹת, וְלֹא עֵרוּבֵי תְּחוּמִין--אֵלָא מְעָרֵב הוּא, בְּיוֹם חֲמִישִׁי שְׁהוּא עֶרֶב יוֹם טוֹב.&nbsp; וְאִם חָלוּ שְׁנֵי יָמִים טוֹבִים שֶׁלַּגָּלִיּוֹת בַּחֲמִישִׁי וְעֶרֶב שַׁבָּת, מְעָרֵב מִיּוֹם רְבִיעִי עֵרוּבֵי תְּחוּמִין וְעֵרוּבֵי חֲצֵרוֹת.&nbsp; וְאִם שָׁכַח וְלֹא עֵרַב--הֲרֵי זֶה מְעָרֵב עֵרוּבֵי חֲצֵרוֹת בַּחֲמִישִׁי וּבְעֶרֶב שַׁבָּת, וּמַתְנֶה; אֲבָל לֹא עֵרוּבֵי תְּחוּמִין.</p>

<p><b>ח,טו</b>&nbsp;&nbsp;כֵּיצַד מַתְנֶה:&nbsp; אוֹמֵר בַּחֲמִישִׁי, אִם הַיּוֹם יוֹם טוֹב, אֵין בִּדְבָרַי כְּלוּם, וְאִם לָאו, הֲרֵי זֶה עֵרוּב; וּלְמָחָר חוֹזֵר וּמְעָרֵב וְאוֹמֵר, אִם הַיּוֹם יוֹם טוֹב, כְּבָר עֵרַבְתִּי מֵאֶמֶשׁ וְאֵין בִּדְבָרַי הַיּוֹם כְּלוּם, וְאִם אֶמֶשׁ הָיָה יוֹם טוֹב, הֲרֵי זֶה עֵרוּב.&nbsp; בַּמֶּה דְּבָרִים אֲמוּרִים, בִּשְׁנֵי יָמִים טוֹבִים שֶׁלַּגָּלִיּוֹת; אֲבָל בִּשְׁנֵי יָמִים טוֹבִים שֶׁלְּרֹאשׁ הַשָּׁנָה, הֲרֵי הֶן כְּיוֹם אֶחָד, וְאֵינוּ מְעָרֵב לָהֶן, אֵלָא מֵעֶרֶב יוֹם טוֹב.
<br>&nbsp;</p>
</div>
</body></html>
