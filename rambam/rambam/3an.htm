<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זמנים - הלכות מגילה וחנוכה</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מְגִלָּה וַחֲנֻכָּה</h1>

<p>יֵשׁ בִּכְלָלָן שְׁתֵּי מִצְווֹת עֲשֵׂה מִדִּבְרֵי סוֹפְרִים, וְאֵינָן מִן הַמִּנְיָן.&nbsp; וּבֵאוּר שְׁתֵּי מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מְגִלָּה פֵּרֶק א</h2>

<p><b>א,א</b>&nbsp;&nbsp;קְרִיאַת הַמְּגִלָּה בִּזְמַנָּהּ, מִצְוַת עֲשֵׂה מִדִּבְרֵי סוֹפְרִים; וְהַדְּבָרִים יְדוּעִים, שְׁהִיא תַּקָּנַת נְבִיאִים.&nbsp; וְהַכֹּל חַיָּבִים בִּקְרִיאָתָהּ--אֲנָשִׁים, וְנָשִׁים, וְגֵרִים, וַעֲבָדִים מְשֻׁחְרָרִים; וּמְחַנְּכִין אֶת הַקְּטַנִּים לִקְרוֹתָהּ.&nbsp; וְאַפִלּוּ כּוֹהֲנִים בַּעֲבוֹדָתָן, מְבַטְּלִין עֲבוֹדָתָן וּבָאִין לִשְׁמֹעַ מִקְרָא מְגִלָּה; וְכֵן מְבַטְּלִים תַּלְמוּד תּוֹרָה לְמִקְרָא מְגִלָּה--קַל וְחֹמֶר לִשְׁאָר מִצְווֹת שֶׁלַּתּוֹרָה, כֻּלָּן נִדְחִין מִפְּנֵי מִקְרָא מְגִלָּה.&nbsp; וְאֵין לָךְ דָּבָר שֶׁנִּדְחֶה מִקְרָא מְגִלָּה מִפָּנָיו, חוּץ מִמֵּת שְׁאֵין לוֹ קוֹבְרִין:&nbsp; שֶׁהַפּוֹגֵעַ בּוֹ--קוֹבְרוֹ תְּחִלָּה, וְאַחַר כָּךְ קוֹרֶא.</p>

<p><b>א,ב</b>&nbsp;&nbsp;אֶחָד הַקּוֹרֶא, וְאֶחָד הַשּׁוֹמֵעַ מִן הַקּוֹרֶא--יָצָא יְדֵי חוֹבָתוֹ:&nbsp; וְהוּא, שֶׁיִּשְׁמַע מִמִּי שְׁהוּא חַיָּב בִּקְרִיאָתָהּ; לְפִיכָּךְ אִם הָיָה הַקּוֹרֶא קָטָן אוֹ שׁוֹטֶה, הַשׁוֹמֵעַ מִמֶּנּוּ לֹא יָצָא.</p>

<p><b>א,ג</b>&nbsp;&nbsp;מִצְוָה לִקְרוֹת אֶת כֻּלָּהּ.&nbsp; וּמִצְוָה לִקְרוֹתָהּ בַּלַּיְלָה, וּבַיּוֹם; וְכָל הַלַּיְלָה כָּשֵׁר לִקְרִיאַת הַלַּיְלָה, וְכָל הַיּוֹם כָּשֵׁר לִקְרִיאַת הַיּוֹם.&nbsp; וּמְבָרֵךְ קֹדֶם קְרִיאָתָהּ בַּלַּיְלָה, שָׁלוֹשׁ בְּרָכוֹת:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל מִקְרָא מְגִלָּה; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָשָׂה נִסִּים לַאֲבוֹתֵינוּ בַּיָּמִים הָהֵם בַּזְּמָן הַזֶּה; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁהֶחֱיָנוּ וְקִיְּמָנוּ וְהִגִּיעָנוּ לַזְּמָן הַזֶּה.&nbsp; וּבַיּוֹם, אֵינוּ חוֹזֵר וּמְבָרֵךְ שֶׁהֶחֱיָנוּ.&nbsp; וּמְקוֹם שֶׁנָּהֲגוּ לְבָרַךְ אַחֲרֶיהָ, מְבָרֵךְ:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, הָאֵל הַרָּב אֶת רִיבֵנוּ וְהַדָּן אֶת דִּינֵנוּ, וְהַנּוֹקֵם אֶת נִקְמָתֵנוּ וְהַנִּפְרָע לָנוּ מִצָּרֵינוּ, וְהַמְּשַׁלֵּם גְּמוּל לְכָל אוֹיְבֵי נַפְשֵׁנוּ; בָּרוּךְ אַתָּה ה', הָאֵל הַנִּפְרָע לְעַמּוֹ יִשְׂרָאֵל מִכָּל צָרֵיהֶם, הָאֵל הַמּוֹשִׁיעַ.</p>

<p><b>א,ד</b>&nbsp;&nbsp;אֵיזֶה הוּא זְמָן קְרִיאָתָהּ--זְמַנִּים הַרְבֵּה תִּקְּנוּ לָהּ, שֶׁנֶּאֱמָר "בִּזְמַנֵּיהֶם" (אסתר ט,לא); וְאֵלּוּ הֶן, זְמַנֵּי קְרִיאָתָהּ:&nbsp; כָּל מְדִינָה שֶׁהָיְתָה מֻקֶּפֶת חוֹמָה בִּימֵי יְהוֹשׁוּעַ בִּן נוּן, בֵּין בָּאָרֶץ בֵּין בְּחוּצָה לָאָרֶץ--אַף עַל פִּי שְׁאֵין לָהּ עַכְשָׁו חוֹמָה, קוֹרִין בַּחֲמִשָּׁה עָשָׂר לַאֲדָר; וּמְדִינָה זוֹ, הִיא הַנִּקְרֵאת כְּרָךְ.&nbsp; וְכָל מְדִינָה שֶׁלֹּא הָיְתָה מֻקֶּפֶת חוֹמָה בִּימוֹת יְהוֹשׁוּעַ, וְאַף עַל פִּי שְׁהִיא מֻקֶּפֶת חוֹמָה עַתָּה--קוֹרְאִין בְּאַרְבָּעָה עָשָׂר; וּמְדִינָה זוֹ, הִיא הַנִּקְרֵאת עִיר.</p>

<p><b>א,ה</b>&nbsp;&nbsp;שׁוּשַׁן הַבִּירָה--אַף עַל פִּי שֶׁלֹּא הָיְתָה מֻקֶּפֶת חוֹמָה בִּימֵי יְהוֹשׁוּעַ בִּן נוּן, קוֹרְאִין בַּחֲמִשָּׁה עָשָׂר:&nbsp; שֶׁבָּהּ הָיָה הַנֵּס, שֶׁנֶּאֱמָר "וְנוֹחַ, בַּחֲמִשָּׁה עָשָׂר בּוֹ" (אסתר ט,יח).&nbsp; וְלָמָּה תָּלוּ הַדָּבָר בִּימֵי יְהוֹשׁוּעַ--כְּדֵי לַחְלֹק כָּבוֹד לְאֶרֶץ יִשְׂרָאֵל שֶׁהָיְתָה חֲרֵבָה בְּאוֹתוֹ הַזְּמָן, כְּדֵי שֶׁיִּהְיוּ קוֹרְאִין כִּבְנֵי שׁוּשָׁן וְיֵחָשְׁבוּ כְּאִלּוּ הֶן כְּרָכִין מֻקָּפִין, אַף עַל פִּי שְׁהֶן עַתָּה חֲרֵבִין, הוֹאִיל וְהָיוּ מֻקָּפִין בִּימֵי יְהוֹשׁוּעַ; וְיִהְיֶה זִכָּרוֹן לְאֶרֶץ יִשְׂרָאֵל בְּנֵס זֶה.</p>

<p><b>א,ו</b>&nbsp;&nbsp;בְּנֵי הַכְּפָרִים שְׁאֵינָם מִתְקַבְּצִים בְּבָתֵּי כְּנָסִיּוֹת אֵלָא בַּשֵּׁנִי וּבַחֲמִישִׁי, תִּקְּנוּ לָהֶם שֶׁיִּהְיוּ מַקְדִּימִין וְקוֹרְאִים בְּיוֹם הַכְּנִיסָה.&nbsp; כֵּיצַד:&nbsp; אִם חָל אַרְבָּעָה עָשָׂר לִהְיוֹת בַּשֵּׁנִי אוֹ בַּחֲמִישִׁי, קוֹרְאִין בּוֹ בַּיּוֹם; וְאִם חָל לִהְיוֹת בְּיוֹם אַחֵר חוּץ מִשֵּׁנִי וַחֲמִישִׁי, מַקְדִּימִין וְקוֹרְאִין בַּשֵּׁנִי אוֹ בַּחֲמִישִׁי הַסָּמוּךְ לְאַרְבָּעָה עָשָׂר.</p>

<p><b>א,ז</b>&nbsp;&nbsp;כֵּיצַד:&nbsp; חָל אַרְבָּעָה עָשָׂר לִהְיוֹת בְּאֶחָד בַּשַּׁבָּת--מַקְדִּימִין וְקוֹרְאִין בַּחֲמִישִׁי, שְׁהוּא יוֹם אֲחַד עָשָׂר; חָל לִהְיוֹת בַּשְּׁלִישִׁי--קוֹרְאִין בַּשֵּׁנִי, שְׁהוּא יוֹם שְׁלוֹשָׁה עָשָׂר; חָל לִהְיוֹת בָּרְבִיעִי--קוֹרְאִין בַּשֵּׁנִי, שְׁהוּא יוֹם שְׁנֵים עָשָׂר.&nbsp; וְכָל אֵלּוּ שֶׁמַּקְדִּימִין וְקוֹרְאִין קֹדֶם אַרְבָּעָה עָשָׂר, אֵין קוֹרְאִין אוֹתָהּ בְּפָחוּת מֵעֲשָׂרָה.</p>

<p><b>א,ח</b>&nbsp;&nbsp;כְּפָר שְׁאֵין נִכְנָסִין בּוֹ בַּשֵּׁנִי וּבַחֲמִישִׁי, אֵין קוֹרְאִין אוֹתָהּ אֵלָא בְּאַרְבָּעָה עָשָׂר.&nbsp; וְעִיר שְׁאֵין בָּהּ עֲשָׂרָה בַּטְלָנִין קְבוּעִין בְּבֵית הַכְּנֶסֶת לְצָרְכֵּי צִבּוּר--הֲרֵי הִיא כִּכְפָר, וּמַקְדִּימִין וְקוֹרְאִין בְּיוֹם הַכְּנִיסָה; וְאִם אֵין בָּעִיר עֲשָׂרָה בְּנֵי אָדָם, תַּקָּנָתוֹ קַלְקָלָתוֹ, וַהֲרֵי הֶם כְּאַנְשֵׁי עִיר גְּדוֹלָה, וְאֵין קוֹרְאִין אֵלָא בְּאַרְבָּעָה עָשָׂר.</p>

<p><b>א,ט</b>&nbsp;&nbsp;בַּמֶּה דְּבָרִים אֲמוּרִים שֶׁמַּקְדִּימִין וְקוֹרְאִין בְּיוֹם הַכְּנִיסָה, בִּזְמָן שֶׁיֵּשׁ לָהֶם לְיִשְׂרָאֵל מַלְכוּת.&nbsp; אֲבָל בַּזְּמָן הַזֶּה, אֵין קוֹרְאִין אוֹתָהּ אֵלָא בִּזְמַנָּהּ--שְׁהוּא יוֹם אַרְבָּעָה עָשָׂר, וְיוֹם חֲמִשָּׁה עָשָׂר:&nbsp; בְּנֵי כְּפָרִים וּבְנֵי עֲיָרוֹת, קוֹרְאִין בְּאַרְבָּעָה עָשָׂר; וּבְנֵי כְּרָכִין, קוֹרְאִין בַּחֲמִשָּׁה עָשָׂר.</p>

<p><b>א,י</b>&nbsp;&nbsp;בֶּן עִיר שֶׁהָלַךְ לִכְּרָךְ, וּבֶן כְּרָךְ שֶׁהָלַךְ לְעִיר--אִם הָיְתָה דַּעְתּוֹ לַחְזֹר לִמְקוֹמוֹ בִּזְמָן קְרִיאָה וְנִתְעַכַּב וְלֹא חָזַר, קוֹרֶא כִּמְקוֹמוֹ; וְאִם לֹא הָיָה בְּדַעְתּוֹ לַחְזֹר אֵלָא אַחַר זְמָן הַקְּרִיאָה, קוֹרֶא עִם אַנְשֵׁי הַמָּקוֹם שְׁהוּא שָׁם.&nbsp; וּכְּרָךְ, וְכָל הַסָּמוּךְ לוֹ, וְכָל הַנִּרְאֶה עִמּוֹ--אִם אֵין בֵּינֵיהֶם יָתֵר עַל אַלְפַּיִם אַמָּה--הֲרֵי זֶה כִּכְּרָךְ, וְקוֹרְאִין בַּחֲמִשָּׁה עָשָׂר.</p>

<p><b>א,יא</b>&nbsp;&nbsp;עִיר שְׁהִיא סָפֵק, וְאֵין יָדוּעַ אִם הָיְתָה מֻקֶּפֶת חוֹמָה בִּימוֹת יְהוֹשׁוּעַ בִּן נוּן, אוֹ אַחַר כֵּן הֻקְּפָה--קוֹרְאִין בִּשְׁנֵי הַיָּמִים, שְׁהֶן אַרְבָּעָה עָשָׂר וַחֲמִשָּׁה עָשָׂר, וּבְלֵילֵיהֶם; וּמְבָרְכִין עַל קְרִיאָתָהּ בְּאַרְבָּעָה עָשָׂר בִּלְבָד, הוֹאִיל וְהוּא זְמָן קְרִיאָתָהּ לְרֹב הָעוֹלָם.</p>

<p><b>א,יב</b>&nbsp;&nbsp;קָרְאוּ אֶת הַמְּגִלָּה בַּאֲדָר, וְאַחַר כָּךְ עִבְּרוּ בֵּית דִּין אֶת הַשָּׁנָה--חוֹזְרִים וְקוֹרְאִים אוֹתָהּ בַּאֲדָר הַשֵּׁנִי, בִּזְמַנָּהּ.</p>

<p><b>א,יג</b>&nbsp;&nbsp;אֵין קוֹרְאִין אֶת הַמְּגִלָּה בַּשַּׁבָּת--גְּזֵרָה שֶׁמֶּא יִטְּלֶנָּה בְּיָדוֹ וְיֵלֵךְ אֵצֶל מִי שְׁהוּא בָּקִי לִקְרוֹתָהּ, וְיַעְבִירֶנָּה אַרְבַּע אַמּוֹת בִּרְשׁוּת הָרַבִּים:&nbsp; שֶׁהַכֹּל חַיָּבִים בִּקְרִיאָתָהּ, וְאֵין הַכֹּל בְּקִיאִין בִּקְרִיאָתָהּ.&nbsp; לְפִיכָּךְ אִם חָל זְמָן קְרִיאָתָהּ בַּשַּׁבָּת, מַקְדִּימִין וְקוֹרְאִין אוֹתָהּ קֹדֶם הַשַּׁבָּת; וְשׁוֹאֲלִין וְדוֹרְשִׁין בְּהִלְכּוֹת פּוּרִים בְּאוֹתָהּ שַׁבָּת, כְּדֵי לְהַזְכִּיר שְׁהוּא פּוּרִים.</p>

<p><b>א,יד</b>&nbsp;&nbsp;כֵּיצַד:&nbsp; יוֹם אַרְבָּעָה עָשָׂר שֶׁחָל לִהְיוֹת בַּשַּׁבָּת--בְּנֵי עֲיָרוֹת, מַקְדִימִין וְקוֹרְאִין בְּעֶרֶב שַׁבָּת; וּבְנֵי כְּרָכִים, קוֹרְאִים בִּזְמַנָּם בְּאֶחָד בַּשַּׁבָּת.&nbsp; חָל יוֹם חֲמִשָּׁה עָשָׂר לִהְיוֹת בַּשַּׁבָּת--בְּנֵי כְּרָכִים מַקְדִּימִין וְקוֹרְאִין בְּעֶרֶב שַׁבָּת, שְׁהוּא יוֹם אַרְבָּעָה עָשָׂר; וּבְנֵי עֲיָרוֹת קוֹרְאִין בּוֹ בַּיּוֹם, שְׁהוּא זְמַנָּם:&nbsp; וְנִמְצְאוּ הַכֹּל קוֹרְאִין בְּאַרְבָּעָה עָשָׂר.
<br>&nbsp;</p>

<h2>הִלְכּוֹת מְגִלָּה פֵּרֶק ב</h2>

<p><b>ב,א</b>&nbsp;&nbsp;הַקּוֹרֶא אֶת הַמְּגִלָּה לְמַפְרֵעַ, לֹא יָצָא:&nbsp; קָרָא וְשָׁכַח פָּסוּק אֶחָד, וְקָרָא פָּסוּק שֵׁנִי לוֹ, וְחָזַר וְקָרָא פָּסוּק שֶׁשָּׁכַח, וְחָזַר וְקָרָא פָּסוּק שְׁלִישִׁי--לֹא יָצָא, מִפְּנֵי שֶׁקָּרָא פָּסוּק אֶחָד לְמַפְרֵעַ; אֵלָא כֵּיצַד עוֹשֶׂה--מַתְחִיל מִפָּסוּק שֵׁנִי שֶׁשָּׁכַח, וְקוֹרֶא עַל הַסֵּדֶר.</p>

<p><b>ב,ב</b>&nbsp;&nbsp;מָצָא צִבּוּר שֶׁקָּרְאוּ חֶצְיָהּ--לֹא יֹאמַר אֶקְרָא חֵצִי הָאֲחֲרוֹן עִם הַצִּבּוּר, וְאֶחְזֹר וְאֶקְרָא חֵצִי רִאשׁוֹן:&nbsp; שֶׁזֶּה קוֹרֶא לְמַפְרֵעַ; אֵלָא קוֹרֶא מִתְּחִלָּה וְעַד סוֹף, עַל הַסֵּדֶר.&nbsp; קָרָא וְשָׁהָה מְעַט, וְחָזַר וְקָרָא--אַף עַל פִּי שֶׁשָּׁהָה כְּדֵי לִגְמֹר אֶת כֻּלָּהּ--הוֹאִיל וְקָרָא עַל הַסֵּדֶר, יָצָא.</p>

<p><b>ב,ג</b>&nbsp;&nbsp;הַקּוֹרֶא אֶת הַמְּגִלָּה עַל פֶּה, לֹא יָצָא יְדֵי חוֹבָתוֹ.&nbsp; הַלּוֹעֵז שֶׁשָּׁמַע אֶת הַמְּגִלָּה הַכְּתוּבָה בִּלְשׁוֹן הַקֹּדֶשׁ, וּבִכְתָב הַקֹּדֶשׁ--אַף עַל פִּי שְׁאֵינוּ יוֹדֵעַ מַה הֶן אוֹמְרִין, יָצָא יְדֵי חוֹבָתוֹ; וְכֵן אִם הָיְתָה כְּתוּבָה יְוָנִית וּשְׁמָעָהּ, יָצָא--אַף עַל פִּי שְׁאֵינוּ מַכִּיר, וְאַפִלּוּ הָיָה הַשּׁוֹמֵעַ עִבְרִי.</p>

<p><b>ב,ד</b>&nbsp;&nbsp;הָיְתָה כְּתוּבָה תַּרְגּוּם, אוֹ בְּלָשׁוֹן אַחֶרֶת מִלְּשׁוֹנוֹת הַגּוֹיִים--לֹא יָצָא יְדֵי חוֹבָתוֹ בִּקְרִיאָתָהּ, אֵלָא הַמַּכִּיר אוֹתָהּ לָשׁוֹן בִּלְבָד:&nbsp; וְהוּא, שֶׁתִּהְיֶה כְּתוּבָה בִּכְתָב אוֹתָהּ לָשׁוֹן.&nbsp; אֲבָל אִם הָיְתָה כְּתוּבָה בִּכְתָב עִבְרִי, וּקְרָאָהּ אֲרָמִית לַאֲרַמִּי--לֹא יָצָא, שֶׁנִּמְצָא זֶה קוֹרֶא עַל פֶּה, וְכֵיוָן שֶׁלֹּא יָצָא הַקּוֹרֶא יְדֵי חוֹבָתוֹ, לֹא יָצָא הַשּׁוֹמֵעַ מִמֶּנּוּ.</p>

<p><b>ב,ה</b>&nbsp;&nbsp;הַקּוֹרֶא אֶת הַמְּגִלָּה בְּלֹא כַּוָּנָה, לֹא יָצָא.&nbsp; כֵּיצַד:&nbsp; הָיָה כּוֹתְבָהּ, אוֹ דּוֹרְשָׁהּ, אוֹ מַגִּיהָהּ--אִם כִּוַּן לִבּוֹ לָצֵאת בִּקְרִיאָה זוֹ, יָצָא; וְאִם לֹא כִוַּן לִבּוֹ, לֹא יָצָא.&nbsp; קָרָא, וְהוּא מִתְנַמְנֵם--הוֹאִיל וְלֹא נִרְדָּם בְּשִׁינָה, יָצָא.</p>

<p><b>ב,ו</b>&nbsp;&nbsp;בַּמֶּה דְּבָרִים אֲמוּרִים שֶׁהַמְּכַוֵּן לִבּוֹ בִּכְתִיבָתָהּ יָצָא--בְּשֶׁמִּתְכַּוֵּן לָצֵאת בִּקְרִיאָה שֶׁקָּרָא בַּסֵּפֶר שֶׁמַּעֲתִיק מִמֶּנּוּ, בְּשָׁעָה שְׁהוּא כּוֹתֵב; אֲבָל אִם נִתְכַּוַּן לָצֵאת בִּקְרִיאָה זוֹ שֶׁכּוֹתֵב--לֹא יָצָא, שְׁאֵינוּ יוֹצֶא יְדֵי חוֹבָתוֹ אֵלָא בִּקְרִיאָתָהּ מִסֵּפֶר שֶׁכֻּלָּהּ כְּתוּבָה בּוֹ בְּשָׁעַת קְרִיאָה.</p>

<p><b>ב,ז</b>&nbsp;&nbsp;הַקּוֹרֶא אֶת הַמְּגִלָּה וְטָעָה בִּקְרִיאָתָהּ, וְקָרָא קְרִיאָה מְשֻׁבֶּשֶׁת--יָצָא, לְפִי שְׁאֵין מְדַקְדְּקִין בִּקְרִיאָתָהּ.&nbsp; קְרָאָהּ עוֹמֵד, אוֹ יוֹשֵׁב--יָצָא, וְאַפִלּוּ בַּצִּבּוּר; אֲבָל לֹא יִקְרָא בַּצִּבּוּר יוֹשֵׁב לְכַתְּחִלָּה, מִפְּנֵי כְּבוֹד צִבּוּר.&nbsp; קְרָאוּהָ שְׁנַיִם, אַפִלּוּ עֲשָׂרָה, כְּאֶחָד--יָצְאוּ הַקּוֹרְאִין, וְהַשּׁוֹמְעִים מִן הַקּוֹרְאִין; וְקוֹרֶא אוֹתָהּ גָּדוֹל עִם הַקָּטָן, וְאַפִלּוּ בַּצִּבּוּר.</p>

<p><b>ב,ח</b>&nbsp;&nbsp;אֵין קוֹראִין בַּצִּבּוּר, בִּמְגִלָּה הַכְּתוּבָה בֵּין הַכְּתוּבִים; וְאִם קָרָא, לֹא יָצָא--אֵלָא אִם כֵּן הָיְתָה יְתֵרָה עַל שְׁאָר הַיְּרִיעוֹת אוֹ חֲסֵרָה, כְּדֵי שֶׁיְּהֶא לָהּ הֶכֵּר.&nbsp; אֲבָל יָחִיד קוֹרֶא בָּהּ, וְאַפִלּוּ אֵינָהּ חֲסֵרָה וְלֹא יְתֵרָה, וְיוֹצֶא בָּהּ יְדֵי חוֹבָתוֹ.</p>

<p><b>ב,ט</b>&nbsp;&nbsp;אֵין כּוֹתְבִין אֶת הַמְּגִלָּה אֵלָא בַּדְּיוֹ, עַל הַגָּוִיל אוֹ עַל הַקֶּלֶף כְּסֵפֶר תּוֹרָה.&nbsp; וְאִם כְּתָבָהּ בְּמֵי עַפְצָא וְקַלְקַנְתּוֹס, כְּשֵׁרָה; כְּתָבָהּ בִּשְׁאָר מִינֵי צִבְעוֹנִין, פְּסוּלָה.&nbsp; וּצְרִיכָה שִׁרְטוּט, כַּתּוֹרָה עַצְמָהּ; וְאֵין הָעוֹר שֶׁלָּהּ, צָרִיךְ עַבְדָה לִשְׁמָהּ.&nbsp; הָיְתָה כְּתוּבָה עַל הַנְּיָר, אוֹ עַל עוֹר שְׁאֵינוּ מְעֻבָּד, אוֹ שֶׁכְּתָבָהּ גּוֹי, אוֹ מִין--פְּסוּלָה.</p>

<p><b>ב,י</b>&nbsp;&nbsp;הָיוּ בָּהּ אוֹתִיּוֹת מְטֻשְׁטָשׁוֹת אוֹ מְקֹרָעוֹת--אִם רִשּׁוּמָן נִכָּר--אַפִלּוּ הָיוּ רֻבָּהּ, כְּשֵׁרָה.&nbsp; וְאִם אֵין רִשּׁוּמָן נִכָּר--אִם הָיָה רֻבָּהּ שָׁלֵם, כְּשֵׁרָה; וְאִם לָאו, פְּסוּלָה.&nbsp; הִשְׁמִיט בָּהּ הַסּוֹפֵר אוֹתִיּוֹת אוֹ פְּסוּקִים, וּקְרָאָן הַקּוֹרֶא עַל פֶּה--יָצָא.</p>

<p><b>ב,יא</b>&nbsp;&nbsp;הַמְּגִלָּה צְרִיכָה תְּפִירָה, עַד שֶׁיִּהְיוּ כָּל עוֹרוֹתֶיהָ מְגִלָּה אַחַת.&nbsp; וְאֵינָהּ נִתְפֶּרֶת אֵלָא בְּגִידִין, כְּסֵפֶר תּוֹרָה; וְאִם תְּפָרָהּ שֶׁלֹּא בְּגִידִין, פְּסוּלָה.&nbsp; וְאֵינוּ צָרִיךְ לִתְפֹּר אֶת כָּל הַיְּרִיעָה, כְּסֵפֶר; אֵלָא אַפִלּוּ תָּפַר בְּגִידִין שָׁלוֹשׁ תְּפִירוֹת בִּקְצֵה הַיְּרִיעָה, וְשָׁלוֹשׁ בְּאֶמְצָעָהּ, וְשָׁלוֹשׁ בַּקָּצָה הַשֵּׁנִית--כְּשֵׁרָה, מִפְּנֵי שֶׁנִּקְרֵאת אִגֶּרֶת.</p>

<p><b>ב,יב</b>&nbsp;&nbsp;וְצָרִיךְ הַקּוֹרֶא לִקְרוֹת עֲשֶׂרֶת בְּנֵי הָמָן וַעֲשֶׂרֶת, בִּנְשִׁימָה אַחַת, כְּדֵי לְהוֹדִיעַ לָעָם, שֶׁכֻּלָּם נִתְלוּ וְנֶהְרְגוּ כְּאֶחָד.&nbsp; וּמִנְהַג כָּל יִשְׂרָאֵל, שֶׁהַקּוֹרֶא אֶת הַמְּגִלָּה, קוֹרֶא וּפוֹשֵׁט כְּאִגֶּרֶת; וּכְשֶׁיִּגְמֹר, חוֹזֵר וְכוֹרְכָהּ כֻּלָּהּ, וּמְבָרֵךְ.</p>

<p><b>ב,יג</b>&nbsp;&nbsp;שְׁנֵי הַיָּמִים הָאֵלּוּ, שְׁהֶן אַרְבָּעָה עָשָׂר וַחֲמִשָּׁה עָשָׂר, אֲסוּרִין בְּסֵפֶד וְתַעְנִית, לְכָל אָדָם בְּכָל מָקוֹם--בֵּין לִבְנֵי כְּרָכִין, שְׁהֶן עוֹשִׂין חֲמִשָּׁה עָשָׂר בִּלְבָד, בֵּין לִבְנֵי עֲיָרוֹת, שְׁהֶן עוֹשִׂין אַרְבָּעָה עָשָׂר בִּלְבָד.&nbsp; וּשְׁנֵי הַיָּמִים, אֲסוּרִין בְּסֵפֶד וְתַעְנִית בַּאֲדָר הָרִאשׁוֹן, כַּאֲדָר הַשֵּׁנִי.&nbsp; אַנְשֵׁי כְּפָרִים שֶׁהִקְדִּימוּ וְקָרְאוּ בַּשֵּׁנִי אוֹ בַּחֲמִישִׁי הַסָּמוּךְ לַפּוּרִים, מֻתָּרִים בְּסֵפֶד וְתַעְנִית בְּיוֹם קְרִיאָתָן, וַאֲסוּרִין בִּשְׁנֵי הַיָּמִים הָאֵלּוּ, אַף עַל פִּי שְׁאֵין קוֹרְאִין בָּהֶן.</p>

<p><b>ב,יד</b>&nbsp;&nbsp;מִצְוַת יוֹם אַרְבָּעָה עָשָׂר לִבְנֵי כְּפָרִים וַעֲיָרוֹת, וְיוֹם חֲמִשָּׁה עָשָׂר לִבְנֵי כְּרָכִים--לִהְיוֹת יְמֵי מִשְׁתֶּה וְשִׂמְחָה, וּמִשְׁלוֹחַ מָנוֹת לָרֵעִים וּמַתָּנוֹת לָאֶבְיוֹנִים.&nbsp; וּמֻתָּר, בַּעֲשִׂיַּת מְלָאכָה; וְאַף עַל פִּי כֵן, אֵין רָאוּי לַעֲשׂוֹת בּוֹ מְלָאכָה:&nbsp; אָמְרוּ חֲכָמִים, כָּל הָעוֹשֶׂה מְלָאכָה בְּיוֹם פּוּרִים, אֵינוּ רוֹאֶה סִימָן בְּרָכָה.</p>

<p><b>ב,טו</b>&nbsp;&nbsp;בְּנֵי כְּפָרִים שֶׁקִּדְּמוּ וְקָרְאוּ בַּשֵּׁנִי אוֹ בַּחֲמִישִׁי--אִם חִלְּקוּ מָעוֹת לָאֶבְיוֹנִים בְּיוֹם קְרִיאָתָן, יָצְאוּ; אֲבָל הַמִּשְׁתֶּה וְהַשִּׂמְחָה, אֵין עוֹשִׂין אוֹתָהּ אֵלָא בְּאַרְבָּעָה עָשָׂר, וְאִם הִקְדִּימוּ, לֹא יָצְאוּ.&nbsp; וּסְעוֹדַת פּוּרִים שֶׁעֲשָׂאָהּ בַּלַּיְלָה, לֹא יָצָא יְדֵי חוֹבָתוֹ.</p>

<p><b>ב,טז</b>&nbsp;&nbsp;[טו] כֵּיצַד חוֹבַת סְעוֹדָה זוֹ--שֶׁיֹּאכַל בָּשָׂר וִיתַקַּן סְעוֹדָה נָאָה, כְּפִי אֲשֶׁר תִּמְצָא יָדוֹ; וְשׁוֹתֶה יַיִן, עַד שֶׁיִּשְׁתַּכַּר וְיֵרָדֵם בְּשִׁכְרוּת.</p>

<p><b>ב,יז</b>&nbsp;&nbsp;וְכֵן חַיָּב לִשְׁלֹחַ שְׁתֵּי מָנוֹת שֶׁלְּבָשָׂר, אוֹ שֶׁלְּמִינֵי תַּבְשִׁיל, אוֹ שְׁנֵי מִינֵי אֹכָלִין--לַחֲבֵרוֹ:&nbsp; שֶׁנֶּאֱמָר "וּמִשְׁלֹחַ מָנוֹת, אִישׁ לְרֵעֵהוּ" (אסתר ט,יט; אסתר ט,כב)--שְׁתֵּי מָנוֹת, לְאָדָם אֶחָד.&nbsp; וְכָל הַמַּרְבֶּה לִשְׁלֹחַ לָרֵעִים, מְשֻׁבָּח.&nbsp; וְאִם אֵין לוֹ, מַחְלִיף עִם חֲבֵרוֹ--זֶה שׁוֹלֵחַ לְזֶה סְעוֹדָתוֹ וְזֶה שׁוֹלֵחַ לְזֶה סְעוֹדָתוֹ, כְּדֵי לְקַיַּם "וּמִשְׁלֹחַ מָנוֹת, אִישׁ לְרֵעֵהוּ".</p>

<p><b>ב,יח</b>&nbsp;&nbsp;[טז] וְחַיָּב לְחַלַּק לַעֲנִיִּים בְּיוֹם הַפּוּרִים, אֵין פָּחוּת מִשְּׁנֵי עֲנִיִּים; נוֹתֵן לְכָל אֶחָד מַתָּנָה אַחַת, אוֹ מָעוֹת אוֹ מִינֵי תַּבְשִׁיל אוֹ מִינֵי אֹכָלִין:&nbsp; שֶׁנֶּאֱמָר "וּמַתָּנוֹת לָאֶבְיֹנִים" (אסתר ט,כב)--שְׁתֵּי מַתָּנוֹת, לִשְׁנֵי עֲנִיִּים.&nbsp; וְאֵין מְדַקְדְּקִין בִּמְעוֹת פּוּרִים, אֵלָא כָּל הַפּוֹשֵׁט יָדוֹ לִטֹּל, נוֹתְנִין לוֹ; וְאֵין מְשַׁנִּין מְעוֹת פּוּרִים, לִצְדָקָה אַחֶרֶת.</p>

<p><b>ב,יט</b>&nbsp;&nbsp;[יז] מוּטָב לָאָדָם לְהַרְבּוֹת בְּמַתְּנוֹת אֶבְיוֹנִים, מִלְּהַרְבּוֹת בִּסְעוֹדָתוֹ וּבִשְׁלֹחַ לְרֵעָיו--שְׁאֵין שָׁם שִׂמְחָה גְּדוֹלָה וּמְפֹאֲרָה, אֵלָא לְשַׂמַּח לֵב עֲנִיִּים וִיתוֹמִים וְאַלְמָנוֹת וְגֵרִים, שֶׁהַמְּשַׂמֵּחַ לֵב הָאֲמֵלָלִים הָאֵלּוּ מִדַּמֶּה בַּשְּׁכִינָה, שֶׁנֶּאֱמָר "לְהַחֲיוֹת רוּחַ שְׁפָלִים, וּלְהַחֲיוֹת לֵב נִדְכָּאִים" (ישעיהו נז,טו).</p>

<p><b>ב,כ</b>&nbsp;&nbsp;[יח] כָּל סִפְרֵי הַנְּבִיאִים וְכָל הַכְּתוּבִים, עֲתִידִין לִבָּטֵל לִימוֹת הַמָּשִׁיחַ, חוּץ מִמְּגִלַּת אֶסְתֵּר--הֲרֵי הִיא קַיֶּמֶת כַּחֲמִשָּׁה חֻמְשֵׁי תּוֹרָה, וְכַהֲלָכוֹת שֶׁלְּתוֹרָה שֶׁבְּעַל פֶּה, שְׁאֵינָן בְּטֵלִין, לְעוֹלָם.&nbsp; וְאַף עַל פִּי שֶׁכָּל זִכְרוֹן הַצָּרוֹת יִבָּטֵל, שֶׁנֶּאֱמָר "כִּי נִשְׁכְּחוּ, הַצָּרוֹת הָרִאשֹׁנוֹת, וְכִי נִסְתְּרוּ, מֵעֵינָי" (ישעיהו סה,טז)--יְמֵי הַפּוּרִים לֹא יִבָּטְלוּ, שֶׁנֶּאֱמָר "וִימֵי הַפּוּרִים הָאֵלֶּה, לֹא יַעַבְרוּ מִתּוֹךְ הַיְּהוּדִים, וְזִכְרָם, לֹא-יָסוּף מִזַּרְעָם" (אסתר ט,כח).
<br>&nbsp;</p>

<h2>הִלְכּוֹת חֲנֻכָּה פֵּרֶק ג</h2>

<p><b>ג,א</b>&nbsp;&nbsp;בְּבַיִת שֵׁנִי כְּשֶׁמָּלְכוּ יָוָן, גָּזְרוּ גְּזֵרוֹת עַל יִשְׂרָאֵל, וּבִטְּלוּ דָּתָם, וְלֹא הִנִּיחוּ אוֹתָם לַעְסֹק בַּתּוֹרָה וּבַמִּצְווֹת; וּפָשְׁטוּ יָדָם בִּמְמוֹנָם, וּבִבְנוֹתֵיהֶם; וְנִכְנְסוּ לַהֵיכָל, וּפָרְצוּ בּוֹ פְּרָצוֹת, וְטִמְּאוּ הַטְּהָרוֹת.&nbsp; וְצַר לָהֶם לְיִשְׂרָאֵל מְאוֹד מִפְּנֵיהֶם, וּלְחָצוּם לַחַץ גָּדוֹל, עַד שֶׁרִחַם עֲלֵיהֶם אֱלֹהֵי אֲבוֹתֵינוּ, וְהוֹשִׁיעָם מִיָּדָם.&nbsp; וְגָבְרוּ בְּנֵי חַשְׁמֻנַּאי הַכּוֹהֲנִים הַגְּדוֹלִים, וַהֲרָגוּם וְהוֹשִׁיעוּ יִשְׂרָאֵל מִיָּדָם; וְהִעְמִידוּ מֶלֶךְ מִן הַכּוֹהֲנִים, וְחָזְרָה מַלְכוּת לְיִשְׂרָאֵל יָתֵר עַל מָאתַיִם שָׁנָה--עַד הֶחָרְבָּן הַשֵּׁנִי.</p>

<p><b>ג,ב</b>&nbsp;&nbsp;וּכְשֶׁגָּבְרוּ יִשְׂרָאֵל עַל אוֹיְבֵיהֶם וְאִבְּדוּם, בַּחֲמִשָּׁה וְעֶשְׂרִים בְּחֹדֶשׁ כִּסְלֵו הָיָה.&nbsp; וְנִכְנְסוּ לַהֵיכָל, וְלֹא מָצְאוּ שֶׁמֶן טָהוֹר אֵלָא פַּךְ אֶחָד; וְלֹא הָיָה בּוֹ לְהַדְלִיק אֵלָא יוֹם אֶחָד בִּלְבָד, וְהִדְלִיקוּ מִמֶּנּוּ נֵרוֹת הַמַּעֲרָכָה שְׁמוֹנָה יָמִים--עַד שֶׁכָּתְשׁוּ זֵיתִים, וְהוֹצִיאוּ שֶׁמֶן טָהוֹר.</p>

<p><b>ג,ג</b>&nbsp;&nbsp;וּמִפְּנֵי זֶה הִתְקִינוּ חֲכָמִים שֶׁבְּאוֹתוֹ הַדּוֹר, שֶׁיִּהְיוּ שְׁמוֹנַת הַיָּמִים הָאֵלּוּ שֶׁתְּחִלָּתָן מִלֵּילֵי חֲמִשָּׁה וְעֶשְׂרִים בְּכִסְלֵו, יְמֵי שִׂמְחָה וְהַלֵּל; וּמַדְלִיקִין בָּהֶן הַנֵּרוֹת בָּעֶרֶב עַל פִּתְחֵי הַבָּתִּים, בְּכָל לַיְלָה וְלַיְלָה מִשְּׁמוֹנַת הַלֵּילוֹת.&nbsp; וְיָמִים אֵלּוּ, הֶן הַנִּקְרָאִין חֲנֻכָּה.&nbsp; וְהֶן אֲסוּרִין בְּסֵפֶד וְתַעְנִית, כִּימֵי הַפּוּרִים; וְהַדְלָקַת הַנֵּרוֹת בָּהֶן, מִצְוָה מִדִּבְרֵי סוֹפְרִים כִּקְרִיאַת הַמְּגִלָּה.</p>

<p><b>ג,ד</b>&nbsp;&nbsp;כָּל שֶׁחַיָּב בִּקְרִיאַת הַמְּגִלָּה, חַיָּב בְּהַדְלָקַת נֵר חֲנֻכָּה; וְהַמַּדְלִיק אוֹתָהּ בַּלַּיְלָה הָרִאשׁוֹן, מְבָרֵךְ שָׁלוֹשׁ בְּרָכוֹת:&nbsp; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהַדְלִיק נֵר שֶׁלַּחֲנֻכָּה; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁעָשָׂה נִסִּים לַאֲבוֹתֵינוּ בַּיָּמִים הָהֵם בַּזְּמָן הַזֶּה; בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, שֶׁהֶחֱיָנוּ וְקִיְּמָנוּ וְהִגִּיעָנוּ לַזְּמָן הַזֶּה.&nbsp; וְכָל הָרוֹאֶה אוֹתָהּ, מְבָרֵךְ שְׁתַּיִם--שֶׁעָשָׂה נִסִּים לַאֲבוֹתֵינוּ, וְשֶׁהֶחֱיָנוּ.&nbsp; וּבִשְׁאָר הַלֵּילוֹת, הַמַּדְלִיק מְבָרֵךְ שְׁתַּיִם, וְהָרוֹאֶה מְבָרֵךְ אַחַת--שְׁאֵין מְבָרְכִין שֶׁהֶחֱיָנוּ, אֵלָא בַּלַּיְלָה הָרִאשׁוֹן.</p>

<p><b>ג,ה</b>&nbsp;&nbsp;בְּכָל יוֹם וָיוֹם מִשְּׁמוֹנַת הַיָּמִים הָאֵלּוּ, גּוֹמְרִין אֶת הַהַלֵּל; וּמְבָרֵךְ לְפָנָיו, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לִגְמֹר אֶת הַהַלֵּל--בֵּין יָחִיד, בֵּין צִבּוּר:&nbsp; אַף עַל פִּי שֶׁקְּרִיאַת הַהַלֵּל מִצְוָה מִדִּבְרֵי סוֹפְרִים, מְבָרֵךְ עָלֶיהָ אֲשֶׁר קִדְּשָׁנוּ בְּמִצְווֹתָיו וְצִוָּנוּ, כְּדֶרֶךְ שֶׁמְּבָרֵךְ עַל הַמְּגִלָּה וְעַל הָעֵרוּב--שֶׁכָּל וַדַּאי שֶׁלְּדִבְרֵיהֶם, מְבָרְכִין עָלָיו.&nbsp; אֲבָל דָּבָר שְׁהוּא מִדִּבְרֵיהֶם וְעִיקַר עֲשִׂיָּתָן לוֹ מִפְּנֵי הַסָּפֵק, כְּגוֹן מַעְשַׂר דֳּמַאי--אֵין מְבָרְכִין עָלָיו; וְלָמָּה מְבָרְכִין עַל יוֹם טוֹב שֵׁנִי, וְהֶם לֹא תִקְּנוּהוּ אֵלָא מִפְּנֵי הַסָּפֵק--כְּדֵי שֶׁלֹּא יְזַלְזְלוּ בּוֹ.</p>

<p><b>ג,ו</b>&nbsp;&nbsp;וְלֹא הַלֵּל חֲנֻכָּה בִּלְבָד, הוּא שֶׁמִּדִּבְרֵי סוֹפְרִים, אֵלָא קְרִיאַת הַהַלֵּל לְעוֹלָם מִדִּבְרֵי סוֹפְרִים, בְּכָל הַיָּמִים שֶׁגּוֹמְרִין בָּהֶן אֶת הַהַלֵּל.&nbsp; וּשְׁמוֹנָה עָשָׂר יוֹם בַּשָּׁנָה, מִצְוָה לִגְמֹר בָּהֶן אֶת הַהַלֵּל; וְאֵלּוּ הֶן--שְׁמוֹנַת יְמֵי הֶחָג, וּשְׁמוֹנַת יְמֵי חֲנֻכָּה, וְרִאשׁוֹן שֶׁלַּפֶּסַח, וְיוֹם עֲצֶרֶת.&nbsp; אֲבָל רֹאשׁ הַשָּׁנָה וְיוֹם הַכִפּוּרִים, אֵין בָּהֶן הַלֵּל, לְפִי שְׁהֶן יְמֵי תְּשׁוּבָה וְיִרְאָה וּפַחַד, לֹא יְמֵי שִׂמְחָה יְתֵרָה; וְלֹא תִקְּנוּ הַלֵּל בַּפּוּרִים, שֶׁקְּרִיאַת הַמְּגִלָּה הִיא הַהַלֵּל.</p>

<p><b>ג,ז</b>&nbsp;&nbsp;מְקוֹמוֹת שֶׁעוֹשִׂין יָמִים טוֹבִים שְׁנֵי יָמִים, גּוֹמְרִין אֶת הַהַלֵּל בְּאֶחָד וְעֶשְׂרִים יוֹם--בְּתִשְׁעַת יְמֵי הֶחָג, וּשְׁמוֹנַת יְמֵי חֲנֻכָּה, וּשְׁנֵי יָמִים שֶׁלַּפֶּסַח, וּשְׁנֵי יָמִים שֶׁלָּעֲצֶרֶת.&nbsp; אֲבָל בְּרָאשֵׁי חֳדָשִׁים, קְרִיאַת הַהַלֵּל מִנְהָג, וְאֵינָהּ מִצְוָה; וּמִנְהָג זֶה, בַּצִּבּוּר.&nbsp; לְפִיכָּךְ קוֹרְאִין בְּדִלּוּג; וְאֵין מְבָרְכִין עָלָיו, שְׁאֵין מְבָרְכִין עַל הַמִּנְהָג.&nbsp; וְיָחִיד, לֹא יִקְרָא כְּלָל; וְאִם הִתְחִיל, יַשְׁלִים בְּדִלּוּג כְּדֶרֶךְ שֶׁקּוֹרְאִין הַצִּבּוּר.&nbsp; וְכֵן בִּשְׁאָר יְמֵי הַפֶּסַח, קוֹרְאִין בְּדִלּוּג כְּרָאשֵׁי חֳדָשִׁים.</p>

<p><b>ג,ח</b>&nbsp;&nbsp;כֵּיצַד מְדַלְּגִין:&nbsp; מַתְחִילִין מִתְּחִלַּת הַהַלֵּל, עַד "חַלָּמִישׁ, לְמַעְיְנוֹ-מָיִם" (תהילים קיד,ח); וְדוֹלֵג וְאוֹמֵר "ה', זְכָרָנוּ יְבָרֵךְ .&nbsp;.&nbsp;." (תהילים קטו,יב), עַד "הַלְלוּ-יָהּ" (תהילים קטו,יח); וּמְדַלֵּג וְאוֹמֵר "מָה-אָשִׁיב לַה'" (תהילים קטז,יב), עַד "הַלְלוּ-יָהּ" (תהילים קטז,יט); וּמְדַלֵּג וְאוֹמֵר "מִן-הַמֵּצַר, קָרָאתִי יָּהּ" (תהילים קיח,ה), עַד סוֹף הַהַלֵּל.&nbsp; וְזֶה הוּא הַמִּנְהָג הַפָּשׁוּט; וְיֵשׁ מְדַלְּגִין דִּלּוּג אַחֵר.</p>

<p><b>ג,ט</b>&nbsp;&nbsp;כָּל הַיּוֹם, כָּשֵׁר לִקְרִיאַת הַהַלֵּל.&nbsp; וְהַקּוֹרֶא אֶת הַהַלֵּל לְמַפְרֵעַ, לֹא יָצָא; קָרָא וְשָׁהָה, וְחָזַר וְקָרָא--אַף עַל פִּי שֶׁשָּׁהָה כְּדֵי לִגְמֹר אֶת כֻּלּוֹ, יָצָא.&nbsp; יָמִים שֶׁגּוֹמְרִין בָּהֶן אֶת הַהַלֵּל, יֵשׁ לוֹ לְהַפְסִיק בֵּין פֵּרֶק לְפֵרֶק; אֲבָל בְּאֶמְצַע הַפֵּרֶק, לֹא יַפְסִיק.&nbsp; וְיָמִים שֶׁקּוֹרְאִין בָּהֶן בְּדִלּוּג, אַפִלּוּ בְּאֶמְצַע הַפֵּרֶק, פּוֹסֵק.</p>

<p><b>ג,י</b>&nbsp;&nbsp;כָּל יוֹם שֶׁגּוֹמְרִין בּוֹ אֶת הַהַלֵּל, מְבָרֵךְ לְפָנָיו; וּמְקוֹם שֶׁנָּהֲגוּ לְבָרַךְ אַחֲרָיו, מְבָרֵךְ.&nbsp; כֵּיצַד מְבָרֵךְ:&nbsp; יְהַלְלוּךָ ה' אֱלֹהֵינוּ כָּל מַעֲשֶׂיךָ, וַחֲסִידֶיךָ וְצַדִּיקִים עוֹשֵׂי רְצוֹנֶךָ, וְכָל עַמְּךָ בֵּית יִשְׂרָאֵל, בְּרִנָּה יוֹדוּ לִשְׁמֶךָ--כִּי אַתָּה ה', לְךָ טוֹב לְהוֹדוֹת וּלְשִׁמְךָ נָעִים לְזַמֵּר, וּמֵעוֹלָם וְעַד עוֹלָם, אַתָּה הָאֵל.&nbsp; בָּרוּךְ אַתָּה ה', הַמֶּלֶךְ הַמְּשֻׁבָּח הַמְּפֹאָר, חַי וְקַיָּם, תָּמִיד יִמְלֹךְ לְעוֹלָם וָעֶד.</p>

<p><b>ג,יא</b>&nbsp;&nbsp;יֵשׁ מְקוֹמוֹת שֶׁנָּהֲגוּ לִכְפֹּל מֵ"אוֹדְךָ, כִּי עֲנִיתָנִי" (תהילים קיח,כא) עַד סוֹף הַהַלֵּל, כּוֹפְלִין כָּל דָּבָר וְדָבָר שְׁתֵּי פְּעָמִים.&nbsp; וּמְקוֹם שֶׁנָּהֲגוּ לִכְפֹּל, יִכְפֹּל; וּמְקוֹם שֶׁנָּהֲגוּ שֶׁלֹּא לִכְפֹּל, אֵין כּוֹפְלִין.</p>

<p><b>ג,יב</b>&nbsp;&nbsp;מִנְהַג קְרִיאַת הַהַלֵּל בִּימֵי חֲכָמִים הָרִאשׁוֹנִים, כָּךְ הָיָה:&nbsp; אַחַר שֶׁמְּבָרֵךְ הַגָּדוֹל שֶׁמְּקַרֶּא אֶת הַהַלֵּל, מַתְחִיל וְאוֹמֵר הַלְלוּ יָהּ, וְכָל הָעָם עוֹנִין הַלְלוּ יָהּ; וְחוֹזֵר וְאוֹמֵר הַלְלוּ עַבְדֵי ה', וְכָל הָעָם עוֹנִין הַלְלוּ יָהּ; וְחוֹזֵר וְאוֹמֵר הַלְלוּ אֶת שֵׁם ה', וְכָל הָעָם עוֹנִין הַלְלוּ יָהּ; וְחוֹזֵר וְאוֹמֵר יְהִי שֵׁם ה' מְבֹרָךְ מֵעַתָּה וְעַד עוֹלָם, וְכָל הָעָם עוֹנִין הַלְלוּ יָהּ.&nbsp; וְכֵן עַל כָּל דָּבָר, עַד שֶׁנִּמְצְאוּ עוֹנִין בְּכָל הַהַלֵּל, הַלְלוּ יָהּ מֵאָה וְשָׁלוֹשׁ וְעֶשְׂרִים פְּעָמִים--סִימָן לָהֶם, שְׁנוֹתָיו שֶׁלְּאַהֲרוֹן.</p>

<p><b>ג,יג</b>&nbsp;&nbsp;וְכֵן כְּשֶׁהַקּוֹרֶא מַגִּיעַ לְרֹאשׁ כָּל פֵּרֶק וּפֵרֶק, הֶן חוֹזְרִין וְאוֹמְרִין מַה שֶׁאָמַר.&nbsp; כֵּיצַד:&nbsp; כִּשְׁהוּא אוֹמֵר בְּצֵאת יִשְׂרָאֵל מִמִּצְרָיִם, כָּל הָעָם חוֹזְרִין וְאוֹמְרִין בְּצֵאת יִשְׂרָאֵל מִמִּצְרָיִם; וְהַקּוֹרֶא אוֹמֵר בֵּית יַעֲקֹב מֵעַם לֹעֵז, וְכָל הָעָם עוֹנִין הַלְלוּ יָהּ; עַד שֶׁיֹּאמַר אָהַבְתִּי כִּי יִשְׁמַע ה' אֶת קוֹלִי תַּחֲנוּנָי, וְכָל הָעָם חוֹזְרִין וְאוֹמְרִין אָהַבְתִּי כִּי יִשְׁמַע ה' אֶת קוֹלִי תַּחֲנוּנָי.&nbsp; וְכֵן כְּשֶׁיֹּאמַר הַקּוֹרֶא הַלְלוּ אֶת ה' כָּל גּוֹיִם, כָּל הָעָם חוֹזְרִין וְאוֹמְרִין הַלְלוּ אֶת ה' כָּל גּוֹיִם.</p>

<p><b>ג,יד</b>&nbsp;&nbsp;הַקּוֹרֶא אוֹמֵר אָנָּא ה' הוֹשִׁיעָה נָּא, וְהֶן עוֹנִין אַחֲרָיו אָנָּא ה' הוֹשִׁיעָה נָּא--אַף עַל פִּי שְׁאֵינוּ רֹאשׁ פֵּרֶק.&nbsp; הוּא אוֹמֵר אָנָּא ה' הַצְלִיחָה נָּא, וְהֶן עוֹנִין אָנָּא ה' הַצְלִיחָה נָּא; הוּא אוֹמֵר בָּרוּךְ הַבָּא, וְכָל הָעָם אוֹמְרִים בְּשֵׁם ה'.&nbsp; וְאִם הָיָה הַמְּקַרֶּא אֶת הַהַלֵּל קָטָן, אוֹ עֶבֶד, אוֹ אִשָּׁה--עוֹנֶה אַחֲרֵיהֶם מַה שְׁהֶן אוֹמְרִין, מִלָּה מִלָּה בְּכָל הַהַלֵּל.</p>

<p><b>ג,טו</b>&nbsp;&nbsp;זֶה הוּא הַמִּנְהָג הָרִאשׁוֹן, וּבוֹ רָאוּי לֵילֵךְ; אֲבָל בִּזְמַנִּים אֵלּוּ, רָאִיתִי בְּכָל הַמְּקוֹמוֹת, מִנְהָגוֹת מְשֻׁנּוֹת בִּקְרִיאָתוֹ וּבַעֲנִיַּת הָעָם, וְאֵין אֶחָד מֵהֶם דּוֹמֶה לְאַחֵר.
<br>&nbsp;</p>

<h2>הִלְכּוֹת חֲנֻכָּה פֵּרֶק ד</h2>

<p><b>ד,א</b>&nbsp;&nbsp;כַּמָּה נֵרוֹת הוּא מַדְלִיק בַּחֲנֻכָּה--מִצְוָתָהּ שֶׁיִּהְיֶה כָּל בַּיִת וּבַיִת מַדְלִיק נֵר אֶחָד, בֵּין שֶׁהָיוּ אַנְשֵׁי הַבַּיִת מְרֻבִּין, בֵּין שֶׁלֹּא הָיָה בּוֹ אֵלָא אָדָם אֶחָד.&nbsp; וְהַמְּהַדֵּר אֶת הַמִּצְוָה, מַדְלִיק נֵרוֹת כְּמִנְיַן אַנְשֵׁי הַבַּיִת, נֵר לְכָל אֶחָד וְאֶחָד, בֵּין אֲנָשִׁים בֵּין נָשִׁים.&nbsp; וְהַמְּהַדֵּר יוֹתֵר עַל זֶה וְעוֹשֶׂה מִצְוָה מִן הַמֻּבְחָר, מַדְלִיק נֵר לְכָל אֶחָד וְאֶחָד בַּלַּיְלָה הָרִאשׁוֹן, וּמוֹסִיף וְהוֹלֵךְ בְּכָל לַיְלָה וְלַיְלָה, אֶחָד.</p>

<p><b>ד,ב</b>&nbsp;&nbsp;כֵּיצַד:&nbsp; הֲרֵי שֶׁהָיוּ אַנְשֵׁי הַבַּיִת עֲשָׂרָה--בַּלַּיְלָה הָרִאשׁוֹן, מַדְלִיק עֲשָׂרָה נֵרוֹת; וּבְלֵיל שֵׁנִי, עֶשְׂרִים; וּבְלֵיל שְׁלִישִׁי, שְׁלוֹשִׁים; עַד שֶׁנִּמְצָא מַדְלִיק בְּלֵיל שְׁמִינִי, שְׁמוֹנִים.</p>

<p><b>ד,ג</b>&nbsp;&nbsp;מִנְהָג פָּשׁוּט בְּכָל עָרֵינוּ בִּסְפָרַד, שֶׁיִּהְיוּ כָּל אַנְשֵׁי הַבַּיִת מַדְלִיקִין נֵר אֶחָד בַּלַּיְלָה הָרִאשׁוֹן, וּמוֹסִיפִין וְהוֹלְכִין נֵר בְּכָל לַיְלָה וְלַיְלָה, עַד שֶׁנִּמְצָא מַדְלִיק בְּלֵיל שְׁמִינִי שְׁמוֹנָה נֵרוֹת--בֵּין שֶׁהָיוּ אַנְשֵׁי הַבַּיִת מְרֻבִּים, בֵּין שֶׁהָיָה אָדָם אֶחָד.</p>

<p><b>ד,ד</b>&nbsp;&nbsp;נֵר שֶׁיֵּשׁ לוֹ שְׁנֵי פִּיּוֹת, עוֹלֶה לִשְׁנֵי בְּנֵי אָדָם.&nbsp; מִלָּא קְעָרָה שֶׁמֶן וְהִקִּיפָהּ פְּתִילוֹת--אִם כָּפָה עָלֶיהָ כְּלִי, כָּל פְּתִילָה וּפְתִילָה נֶחְשֶׁבֶת כְּנֵר אֶחָד; לֹא כָפָה עָלֶיהָ כְּלִי--נַעֲשָׂת כִּמְדוּרָה, וְאַפִלּוּ כְּנֵר אֶחָד אֵינָהּ נֶחְשֶׁבֶת.</p>

<p><b>ד,ה</b>&nbsp;&nbsp;אֵין מַדְלִיקִין נֵרוֹת חֲנֻכָּה קֹדֶם שֶׁתִּשְׁקַע הַחַמָּה, אֵלָא עִם שְׁקִיעָתָהּ--לֹא מְאַחֲרִין, וְלֹא מַקְדִּימִין.&nbsp; שָׁכַח אוֹ הֵזִיד וְלֹא הִדְלִיק עִם שְׁקִיעַת הַחַמָּה, מַדְלִיק וְהוֹלֵךְ עַד שֶׁתִּכְלֶה רֶגֶל מִן הַשּׁוּק; וְכַמָּה הוּא זְמָן זֶה, כְּמוֹ חֲצִי שָׁעָה אוֹ יָתֵר.&nbsp; עָבַר זְמָן זֶה, אֵינוּ מַדְלִיק.&nbsp; וְצָרִיךְ לִתֵּן שֶׁמֶן בַּנֵּר, כְּדֵי שֶׁתִּהְיֶה דּוֹלֶקֶת וְהוֹלֶכֶת, עַד שֶׁתִּכְלֶה רֶגֶל מִן הַשּׁוּק; הִדְלִיקָהּ וְכָבְתָה, אֵינוּ זָקוּק לְהַדְלִיקָהּ פַּעַם אַחֶרֶת.&nbsp; נִשְׁאֲרָה דּוֹלֶקֶת אַחַר שֶׁכָּלְתָה רֶגֶל מִן הַשּׁוּק--אִם רָצָה לְכַבּוֹתָהּ אוֹ לְסַלְּקָהּ, עוֹשֶׂה.</p>

<p><b>ד,ו</b>&nbsp;&nbsp;כָּל הַשְּׁמָנִים וְכָל הַפְּתִילוֹת, כְּשֵׁרוֹת לְנֵר חֲנֻכָּה, וְאַף עַל פִּי שְׁאֵין הַשְּׁמָנִים נִמְשָׁכִים אַחַר הַפְּתִילָה, וְאֵין הָאוּר נִתְלֵית יָפֶה בְּאוֹתָן הַפְּתִילוֹת.&nbsp; וְאַפִלּוּ בְּלֵילֵי שַׁבָּת שֶׁבְּתוֹךְ יְמֵי חֲנֻכָּה, מֻתָּר לְהַדְלִיק בִּשְׁמָנִים וּפְתִילוֹת שֶׁאָסוּר לְהַדְלִיק בָּהֶן נֵר שַׁבָּת, לְפִי שֶׁאָסוּר לְהִשְׁתַּמַּשׁ לְנֵר חֲנֻכָּה, בֵּין בַּשַּׁבָּת בֵּין בַּחֹל; וְאַפִלּוּ לִבְדֹּק מָעוֹת, אוֹ לִמְנוֹתָן לְאוֹרָהּ--אָסוּר.</p>

<p><b>ד,ז</b>&nbsp;&nbsp;נֵר חֲנֻכָּה, מִצְוָה לְהַנִּיחוֹ עַל פֶּתַח בֵּיתוֹ מִבַּחוּץ, בְּטֶפַח הַסָּמוּךְ לַפֶּתַח, עַל שְׂמֹאל הַנִּכְנָס לַבַּיִת--כְּדֵי שֶׁתִּהְיֶה מְזוּזָה מִיָּמִין, וְנֵר חֲנֻכָּה מִשְּׂמֹאל; וְאִם הָיָה דָּר בַּעֲלִיָּה, מַנִּיחוֹ בְּחַלּוֹן הַסְּמוּכָה לִרְשׁוּת הָרַבִּים.&nbsp; וְנֵר חֲנֻכָּה שֶׁהִנִּיחוֹ לְמַעֲלָה מֵעֶשְׂרִים אַמָּה--לֹא עָשָׂה כְּלוּם, לְפִי שְׁאֵינוּ נִכָּר.</p>

<p><b>ד,ח</b>&nbsp;&nbsp;בִּימֵי הַסַּכָּנָה, מַנִּיחַ נֵר חֲנֻכָּה בְּתוֹךְ בֵּיתוֹ מִבִּפְנִים; וְאַפִלּוּ הִנִּיחוֹ עַל שֻׁלְחָנוֹ, דַּיּוֹ.&nbsp; וְצָרִיךְ לִהְיוֹת בְּתוֹךְ הַבַּיִת נֵר אֶחָר, לְהִשְׁתַּמַּשׁ לְאוֹרוֹ.&nbsp; וְאִם הָיְתָה שָׁם מְדוּרָה, אֵינוּ צָרִיךְ נֵר אַחֵר; וְאִם אָדָם חָשׁוּב הוּא שְׁאֵין דַּרְכּוֹ לְהִשְׁתַּמַּשׁ לִמְדוּרָה, צָרִיךְ נֵר אַחֵר.</p>

<p><b>ד,ט</b>&nbsp;&nbsp;נֵר חֲנֻכָּה שֶׁהִדְלִיקוֹ חֵרֵשׁ, שׁוֹטֶה, וְקָטָן, אוֹ גּוֹי--לֹא עָשָׂה כְּלוּם:&nbsp; עַד שֶׁיַּדְלִיקוֹ מִי שְׁהוּא חַיָּב בְּהַדְלָקָה.&nbsp; הִדְלִיקוֹ מִבִּפְנִים, וְהוֹצִיאוֹ דָּלוּק וְהִנִּיחוֹ עַל פֶּתַח בֵּיתוֹ--לֹא עָשָׂה כְּלוּם:&nbsp; עַד שֶׁיַּדְלִיקֶנּוּ בִּמְקוֹמוֹ.&nbsp; אָחַז הַנֵּר בְּיָדוֹ וְעָמַד, לֹא עָשָׂה כְּלוּם, שֶׁהָרוֹאֶה אוֹמֵר, לְצָרְכּוֹ הוּא עוֹמֵד.&nbsp; עֲשָׁשִׁית שֶׁהָיְתָה דּוֹלֶקֶת כָּל הַיּוֹם כֻּלּוֹ, לְמוֹצָאֵי שַׁבָּת מְכַבֶּה, וּמְבָרֵךְ, וּמַדְלִיקָהּ--שֶׁהַהַדְלָקָה הִיא הַמִּצְוָה, לֹא הַהַנָּחָה.&nbsp; וּמֻתָּר לְהַדְלִיק נֵר חֲנֻכָּה, מִנֵּר חֲנֻכָּה אַחֵר.</p>

<p><b>ד,י</b>&nbsp;&nbsp;חָצֵר שֶׁיֵּשׁ לָהּ שְׁנֵי פְּתָחִים בִּשְׁתֵּי רוּחוֹת, צְרִיכָה שְׁנֵי נֵרוֹת, שֶׁלֹּא יֹאמְרוּ הָעוֹבְרִים בְּרוּחַ זוֹ, לֹא הִנִּיחַ נֵר חֲנֻכָּה; אֲבָל אִם הָיוּ בְּרוּחַ אַחַת, מַדְלִיק בְּאֶחָד מֵהֶן.</p>

<p><b>ד,יא</b>&nbsp;&nbsp;אוֹרֵחַ שֶׁמַּדְלִיקִין עָלָיו בְּתוֹךְ בֵּיתוֹ, אֵינוּ צָרִיךְ לְהַדְלִיק עָלָיו בִּמְקוֹם שֶׁנִּתְאָרַח בּוֹ; אֵין לוֹ בַּיִת לְהַדְלִיק עָלָיו בּוֹ--צָרִיךְ לְהַדְלִיק בִּמְקוֹם שֶׁנִּתְאָרַח בּוֹ, וּמִשְׁתַּתֵּף עִמָּהֶן בַּשֶּׁמֶן.&nbsp; וְאִם הָיָה לוֹ בַּיִת בִּפְנֵי עַצְמוֹ--אַף עַל פִּי שֶׁמַּדְלִיקִין עָלָיו בְּתוֹךְ בֵּיתוֹ--צָרִיךְ לְהַדְלִיק בַּבַּיִת שְׁהוּא בּוֹ, מִפְּנֵי הָעוֹבְרִין.</p>

<p><b>ד,יב</b>&nbsp;&nbsp;מִצְוַת נֵר חֲנֻכָּה, מִצְוָה חַבִּיבָה הִיא עַד מְאוֹד; וְצָרִיךְ אָדָם לְהִזָּהֵר בָּהּ, כְּדֵי לְהוֹדִיעַ הַנֵּס, וּלְהוֹסִיף בִּשְׁבָח הָאֵל וְהוֹדָיָה לוֹ, עַל הַנִּסִּים שֶׁעָשָׂה:&nbsp; אַפִלּוּ אֵין לוֹ מַה יֹאכַל אֵלָא מִן הַצְּדָקָה--שׁוֹאֵל, אוֹ מוֹכֵר כְּסוּתוֹ; וְלוֹקֵחַ שֶׁמֶן וְנֵרוֹת, וּמַדְלִיק.</p>

<p><b>ד,יג</b>&nbsp;&nbsp;הֲרֵי שְׁאֵין לוֹ אֵלָא פְּרוּטָה אַחַת, וּלְפָנָיו קִדּוּשׁ הַיּוֹם וְהַדְלָקַת נֵר חֲנֻכָּה--מַקְדִּים שֶׁמֶן לְהַדְלִיק נֵר חֲנֻכָּה, עַל הַיַּיִן לְקִדּוּשׁ הַיּוֹם:&nbsp; הוֹאִיל וּשְׁנֵיהֶם מִדִּבְרֵי סוֹפְרִים, מוּטָב לְהַקְדִּים נֵר חֲנֻכָּה שֶׁיֵּשׁ בּוֹ זִכְרוֹן הַנֵּס.</p>

<p><b>ד,יד</b>&nbsp;&nbsp;הָיָה לְפָנָיו נֵר בֵּיתוֹ וְנֵר חֲנֻכָּה, אוֹ נֵר בֵּיתוֹ וְקִדּוּשׁ הַיּוֹם--נֵר בֵּיתוֹ קוֹדֵם, מִשּׁוֹם שְׁלוֹם בֵּיתוֹ:&nbsp; שֶׁהֲרֵי הַשֵּׁם נִמְחָק, לַעֲשׂוֹת שָׁלוֹם בֵּין אִישׁ לְאִשְׁתּוֹ.&nbsp; גָּדוֹל הַשָּׁלוֹם, שֶׁכָּל הַתּוֹרָה נִתְּנָה לַעֲשׂוֹת שָׁלוֹם בָּעוֹלָם, שֶׁנֶּאֱמָר "דְּרָכֶיהָ דַרְכֵי-נֹעַם; וְכָל-נְתִיבוֹתֶיהָ שָׁלוֹם" (משלי ג,יז).
<br>&nbsp;</p>


<p>בְּרִיךְ רַחְמָנָא דְּסַיְּעַן.&nbsp; נִגְמַר סֵפֶר שְׁלִישִׁי, בְּעֶזְרַת שַׁדַּי.&nbsp; וּמִנְיַן פְּרָקִים שֶׁלְּסֵפֶר זֶה, שִׁבְעָה וְתִשְׁעִים:&nbsp; הִלְכּוֹת שַׁבָּת, שְׁלוֹשִׁים פְּרָקִים; הִלְכּוֹת עֵרוּבִין, שְׁמוֹנָה פְּרָקִים; הִלְכּוֹת שְׁבִיתַת עָשׂוֹר, שְׁלוֹשָׁה פְּרָקִים; הִלְכּוֹת שְׁבִיתַת יוֹם טוֹב, שְׁמוֹנָה פְּרָקִים; הִלְכּוֹת חָמֵץ וּמַצָּה, שְׁמוֹנָה פְּרָקִים; הִלְכּוֹת שׁוֹפָר וְסֻכָּה וְלוֹלָב, שְׁמוֹנָה פְּרָקִים; הִלְכּוֹת שְׁקָלִים, אַרְבָּעָה פְּרָקִים; הִלְכּוֹת קִדּוּשׁ הַחֹדֶשׁ, תִּשְׁעָה עָשָׁר פְּרָקִים; הִלְכּוֹת תַּעְנִיּוֹת, חֲמִשָּׁה פְּרָקִים; הִלְכּוֹת מְגִלָּה וַחֲנֻכָּה, אַרְבָּעָה פְּרָקִים.</p><br>
</div>
</body></html>
