<html dir="RTL" lang="HE"><head>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<link rel="stylesheet" href="t.css" type="text/css">
<title>משנה תורה מנוקד - ספר זרעים - הלכות מעשר שני ונטע רבעי</title>
<script type="text/javascript" src="hm.js"></script>
</head>
<body bgcolor="#FFFFFF">
<div dir="RTL" lang="HE" align="JUSTIFY">
<p>&nbsp;</p>
<h1>הִלְכּוֹת מַעֲשֵׂר שֵׁנִי וְנֶטַע רְבָעִי</h1>

<p>יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:&nbsp; (א) לְהַפְרִישׁ מַעֲשֵׂר שֵׁנִי; (ב) שֶׁלֹּא לְהוֹצִיא דָּמָיו בִּשְׁאָר צָרְכֵּי בְּנֵי אָדָם, חוּץ מֵאֲכִילָה וּשְׁתִיָּה וְסִיכָה; (ג) שֶׁלֹּא לְאָכְלוֹ בְּטֻמְאָה; (ד) שֶׁלֹּא לְאָכְלוֹ בַּאֲנִינוּת; (ה) שֶׁלֹּא לֶאֱכֹל מַעֲשֵׂר שֵׁנִי שֶׁלְּדָגָן חוּץ לִירוּשָׁלַיִם; (ו) שֶׁלֹּא לֶאֱכֹל מַעְשַׂר תִּירוֹשׁ חוּץ לִירוּשָׁלַיִם; (ז) שֶׁלֹּא לֶאֱכֹל מַעְשַׂר יִצְהָר חוּץ לִירוּשָׁלַיִם; (ח) לִהְיוֹת נֶטַע רְבָעִי כֻּלּוֹ קֹדֶשׁ, וְדִינוֹ לְהֵאָכֵל בִּירוּשָׁלַיִם לִבְעָלָיו כְּמַעֲשֵׂר שֵׁנִי לְכָל דָּבָר; (ט) לְהִתְוַדּוֹת וִדּוּי הַמַּעֲשֵׂר.&nbsp; וּבֵאוּר מִצְווֹת אֵלּוּ בִּפְרָקִים אֵלּוּ.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק א</h2>

<p><b>א,א</b>&nbsp;&nbsp;אַחַר שֶׁמַּפְרִישִׁין מַעֲשֵׂר רִאשׁוֹן בְּכָל שָׁנָה--מַפְרִישִׁין מַעֲשֵׂר שֵׁנִי, שֶׁנֶּאֱמָר "עַשֵּׂר תְּעַשֵּׂר, אֵת כָּל-תְּבוּאַת זַרְעֶךָ .&nbsp;.&nbsp;." (דברים יד,כב); וּבְשָׁנָה שְׁלִישִׁית וְשִׁשִּׁית--מַפְרִישִׁין מַעְשַׂר עָנִי, חֵלֶף מַעֲשֵׂר שֵׁנִי כְּמוֹ שֶׁבֵּאַרְנוּ.</p>

<p><b>א,ב</b>&nbsp;&nbsp;בְּאֶחָד בְּתִשְׁרִי, הוּא רֹאשׁ הַשָּׁנָה לְמַעְשַׂר תְּבוּאָה וְקָטְנָיוֹת וִירָקוֹת; וְכָל מָקוֹם שֶׁנֶּאֱמָר רֹאשׁ הַשָּׁנָה סְתָם, הוּא אֶחָד בְּתִשְׁרִי.&nbsp; וּבַחֲמִשָּׁה עָשָׂר בִּשְׁבָט, רֹאשׁ הַשָּׁנָה לְמַעְשַׂר הָאִילָנוֹת.</p>

<p><b>א,ג</b>&nbsp;&nbsp;כֵּיצַד:&nbsp; תְּבוּאָה וְקָטְנָיוֹת שֶׁהִגִּיעוּ לְעוֹנַת הַמַּעַשְׂרוֹת לִפְנֵי רֹאשׁ הַשָּׁנָה שֶׁלַּשְּׁלִישִׁית--אַף עַל פִּי שֶׁנִּגְמְרוּ וְנֶאְסְפוּ בַּשְּׁלִישִׁית, מַפְרִישִׁין מֵהֶן מַעֲשֵׂר שֵׁנִי; וְאִם לֹא בָאוּ לְעוֹנַת הַמַּעַשְׂרוֹת אֵלָא אַחַר רֹאשׁ הַשָּׁנָה שֶׁלַּשְּׁלִישִׁית, מַפְרִישִׁין מֵהֶן מַעְשַׂר עָנִי.</p>

<p><b>א,ד</b>&nbsp;&nbsp;וְכֵן פֵּרוֹת הָאִילָן שֶׁבָּאוּ לְעוֹנַת הַמַּעַשְׂרוֹת קֹדֶם חֲמִשָּׁה עָשָׂר בִּשְׁבָט שֶׁלַּשְּׁלִישִׁית--אַף עַל פִּי שֶׁנִּגְמְרוּ וְנֶאְסְפוּ אַחֲרֵי כֵן בְּסוֹף שָׁנָה שְׁלִישִׁית, מִתְעַשְּׂרִין לְשֶׁעָבַר וּמַפְרִישִׁין מֵהֶן מַעֲשֵׂר שֵׁנִי.&nbsp; וְכֵן אִם בָּאוּ לְעוֹנַת הַמַּעַשְׂרוֹת קֹדֶם חֲמִשָּׁה עָשָׂר בִּשְׁבָט שֶׁלָּרְבִיעִית--אַף עַל פִּי שֶׁנִּגְמְרוּ וְנֶאְסְפוּ בָּרְבִיעִית, מַפְרִישִׁין מֵהֶן מַעְשַׂר עָנִי.&nbsp; וְאִם בָּאוּ לְעוֹנַת הַמַּעַשְׂרוֹת אַחַר חֲמִשָּׁה עָשָׂר בִּשְׁבָט, מִתְעַשְּׂרִין לְהַבָּא.&nbsp; [ג] וְהַחַרּוּבִין--אַף עַל פִּי שֶׁחָנְטוּ פֵּרוֹתֵיהֶן קֹדֶם חֲמִשָּׁה עָשָׂר בִּשְׁבָט--מִתְעַשְּׂרִין לְהַבָּא, הוֹאִיל וּמַעְשְׂרוֹתֵיהֶן מִדִּבְרֵי סוֹפְרִים.</p>

<p><b>א,ה</b>&nbsp;&nbsp;יֵרָאֶה לִי שְׁאֵין הַדְּבָרִים אֲמוּרִין, אֵלָא בְּחַרּוּבֵי צַלְמוֹנָה וְכַיּוֹצֶא בָּהֶן--שְׁאֵינָן רְאוּיִין לְמַאֲכַל רֹב אָדָם, וְהֶן הֶן שֶׁמַּעְשְׂרוֹתֵיהֶן מִדִּבְרֵי סוֹפְרִים; אֲבָל שְׁאָר הַחַרּוּבִין, יֵרָאֶה לִי שְׁהֶן כִּשְׁאָר פֵּרוֹת הָאִילָן.</p>

<p><b>א,ו</b>&nbsp;&nbsp;[ד] הַיָּרָק--בְּשָׁעַת לְקִיטָתוֹ, עִשּׂוּרוֹ.&nbsp; כֵּיצַד:&nbsp; אִם נִלְקָט בְּיוֹם רֹאשׁ הַשָּׁנָה שֶׁלַּשְּׁלִישִׁית--אַף עַל פִּי שֶׁבָּאוּ לְעוֹנַת הַמַּעַשְׂרוֹת וְנִגְמַר בַּשְּׁנִיָּה, מַפְרִישִׁין מִמֶּנּוּ מַעְשַׂר עָנִי; וְאִם נִלְקָט בָּרְבִיעִית, מַעֲשֵׂר שֵׁנִי.</p>

<p><b>א,ז</b>&nbsp;&nbsp;[ה] וְכֵן הָאֶתְרוֹג בִּלְבָד מִשְּׁאָר פֵּרוֹת הָאִילָן--הֲרֵי הוּא כְּיָרָק, וְהוֹלְכִין אַחַר לְקִיטָתוֹ בֵּין לַמַּעֲשֵׂר בֵּין לַשְּׁבִיעִית.&nbsp; כֵּיצַד:&nbsp; אִם נִלְקָט בַּשְּׁלִישִׁית אַחַר חֲמִשָּׁה עָשָׂר בִּשְׁבָט--מַפְרִישִׁין מִמֶּנּוּ מַעְשַׂר עָנִי, אַף עַל פִּי שֶׁנִּגְמַר בַּשְּׁנִיָּה; נִלְקַט בָּהּ קֹדֶם חֲמִשָּׁה עָשָׂר בִּשְׁבָט, מַפְרִישִׁין מִמֶּנּוּ מַעֲשֵׂר שֵׁנִי.&nbsp; וְכֵן אִם נִלְקָט בָּרְבִיעִית קֹדֶם חֲמִשָּׁה עָשָׂר בִּשְׁבָט, מַפְרִישִׁין מִמֶּנּוּ מַעְשַׂר עָנִי.&nbsp; [ו] וְאַף עַל פִּי שֶׁהוֹלְכִין אַחַר לְקִיטָתוֹ, אֶתְרוֹג בַּת שִׁשִּׁית שֶׁנִּכְנְסָה לַשְּׁבִיעִית--אַפִלּוּ הָיְתָה כַּזַּיִת וְנַעֲשָׂת כַּכַּד, חַיֶּבֶת בַּמַּעַשְׂרוֹת.</p>

<p><b>א,ח</b>&nbsp;&nbsp;[ז] הָאֲבִיּוֹנוֹת שֶׁלַּצֶּלֶף--נוֹתְנִין עֲלֵיהֶן חֻמְרֵי אִילָן, וְחֻמְרֵי זְרָעִים:&nbsp; שְׁאִם הָיוּ מִשָּׁנָה שְׁנִיָּה שֶׁנִּכְנְסוּ לַשְּׁלִישִׁית, וְנִלְקְטוּ קֹדֶם חֲמִשָּׁה עָשָׂר בִּשְׁבָט--מַפְרִישִׁין מַעֲשֵׂר רִאשׁוֹן, וְאַחַר כָּךְ מַפְרִישׁ מַעֲשֵׂר אַחֵר וּפוֹדֵהוּ; וְאַחַר שֶׁפּוֹדֵהוּ, נוֹתְנוֹ לָעֲנִיִּים וְאוֹכֵל פִּדְיוֹנוֹ בְּתוֹרַת מַעֲשֵׂר שֵׁנִי.&nbsp; וְנִמְצָא כְּמִי שֶׁהִפְרִישׁ מַעֲשֵׂר שֵׁנִי וּמַעְשַׂר עָנִי.</p>

<p><b>א,ט</b>&nbsp;&nbsp;[ח] הָאֹרֶז וְהַדֹּחַן וְהַפַּרְגִּין וְהַשֻּׁמְשְׁמִין--אַף עַל פִּי שֶׁהִשְׁרִישׁוּ קֹדֶם רֹאשׁ הַשָּׁנָה--אֵין הוֹלְכִין בָּהֶן אֵלָא אַחַר גְּמָר הַפְּרִי, וּמִתְעַשְּׂרִין לְהַבָּא.&nbsp; וְכֵן פּוֹל הַמִּצְרִי--אַף עַל פִּי שֶׁמִּקְצָתוֹ הִשְׁרִישׁ לִפְנֵי רֹאשׁ הַשָּׁנָה, וּמִקְצָתוֹ לְאַחַר רֹאשׁ הַשָּׁנָה--צוֹבֵר גָּרְנוֹ לְתוֹכוֹ, וְתוֹרֵם וּמְעַשֵּׂר מִן הַכֹּל כְּאֶחָד:&nbsp; שֶׁהַכֹּל הוֹלֵךְ אַחַר גְּמָר הַפְּרִי.</p>

<p><b>א,י</b>&nbsp;&nbsp;[ט] הַבְּצָלִים הַסָּרִיסִים שֶׁמָּנַע מֵהֶם מַיִם שְׁלוֹשִׁים יוֹם לִפְנֵי רֹאשׁ הַשָּׁנָה, וְשֶׁלַּבַּעַל שֶׁמָּנַע מֵהֶם שָׁלוֹשׁ עוֹנוֹת לִפְנֵי רֹאשׁ הַשָּׁנָה--מִתְעַשֵּׂר לְשֶׁעָבַר; מָנַע מֵהֶם פָּחוּת מִכָּאן--אַף עַל פִּי שֶׁהִתְחִילוּ לִיבַשׁ קֹדֶם רֹאשׁ הַשָּׁנָה, מִתְעַשְּׂרִין לְהַבָּא.</p>

<p><b>א,יא</b>&nbsp;&nbsp;[י] פּוֹל הַמִּצְרִי שֶׁהֵבִיא שְׁלִישׁ לִפְנֵי רֹאשׁ הַשָּׁנָה--אִם זְרָעוֹ לְזֶרַע, מִתְעַשֵּׂר לְשֶׁעָבַר; זְרָעוֹ לְיָרָק, מִתְעַשֵּׂר לְהַבָּא.&nbsp; זְרָעוֹ לְזֶרַע וּלְיָרָק, אוֹ שֶׁזְּרָעוֹ לְזֶרַע וְחִשַּׁב עָלָיו לְיָרָק--מְעַשֵּׂר מִזַּרְעוֹ עַל יְרָקוֹ, וּמִיְּרָקוֹ עַל זַרְעוֹ.</p>

<p><b>א,יב</b>&nbsp;&nbsp;לֹא הֵבִיא שְׁלִישׁ לִפְנֵי רֹאשׁ הַשָּׁנָה--אִם זְרָעוֹ לְזֶרַע, זַרְעוֹ מִתְעַשֵּׂר לְשֶׁעָבַר; וִירָקוֹ, בְּשָׁעַת לְקִיטָתוֹ:&nbsp; וְהוּא שֶׁלִּקַּט מִמֶּנּוּ, לִפְנֵי רֹאשׁ הַשָּׁנָה; אֲבָל אִם לִקַּט אַחַר רֹאשׁ הַשָּׁנָה--בֵּין יְרָקוֹ בֵּין זַרְעוֹ, מִתְעַשֵּׂר לְהַבָּא.</p>

<p><b>א,יג</b>&nbsp;&nbsp;זְרָעוֹ לְזֶרַע, וְחִשַּׁב עָלָיו לְיָרָק--הוֹלְכִין אַחַר מַחְשַׁבְתּוֹ.&nbsp; זְרָעוֹ לְיָרָק, וְחִשַּׁב עָלָיו לְזֶרַע--אֵין מַחְשֶׁבֶת זֶרַע חָלָה עָלָיו, אֵלָא אִם כֵּן מָנַע מִמֶּנּוּ שָׁלוֹשׁ אֲרִיּוֹת:&nbsp; וְהוּא שֶׁהֵבִיא שְׁלִישׁ, לִפְנֵי רֹאשׁ הַשָּׁנָה; אֲבָל אִם הֵבִיא לְאַחַר רֹאשׁ הַשָּׁנָה, אַף עַל פִּי שֶׁלֹּא נִמְנַע מִלְּאוֹרוֹת מִמֶּנּוּ שָׁלוֹשׁ אֲרִיּוֹת.</p>

<p><b>א,יד</b>&nbsp;&nbsp;זְרָעוֹ לְזֶרַע, וְעָשָׂה כֻּלּוֹ קְצָצִין גְּמוּרִים לִפְנֵי רֹאשׁ הַשָּׁנָה--זַרְעוֹ מִתְעַשֵּׂר לְשֶׁעָבַר, וִירָקוֹ בְּשָׁעַת לְקִיטָתוֹ; מִקְצָתוֹ עָשָׂה קְצָצִין גְּמוּרִין, וּמִקְצָתוֹ לֹא עָשָׂה--זֶה הוּא שֶׁאָמְרוּ צוֹבֵר גָּרְנוֹ לְתוֹכוֹ, וְנִמְצָא מְעַשֵּׂר מִזַּרְעוֹ עַל יְרָקוֹ וּמִיְּרָקוֹ עַל זַרְעוֹ.</p>

<p><b>א,טו</b>&nbsp;&nbsp;[יא] פֵּרוֹת שָׁנָה שְׁנִיָּה שֶׁנִּתְעָרְבוּ בְּפֵרוֹת שְׁלִישִׁית, אוֹ שֶׁלַּשְּׁלִישִׁית בָּרְבִיעִית--הוֹלְכִין אַחַר הָרֹב.&nbsp; מֶחְצָה לְמֶחְצָה--מַפְרִישׁ מַעֲשֵׂר שֵׁנִי מִן הַכֹּל, אֲבָל לֹא מַעְשַׂר עָנִי:&nbsp; שֶׁמַּעֲשֵׂר שֵׁנִי חָמוּר, שֶׁהֲרֵי הוּא קֹדֶשׁ; וּמַעְשַׂר עָנִי חֹל.&nbsp; וְכֵן פֵּרוֹת שְׁהֶן סְפֵק אִם פֵּרוֹת שְׁנִיָּה הֶם אוֹ פֵּרוֹת שְׁלִישִׁית, מַפְרִישׁ מֵהֶן מַעֲשֵׂר שֵׁנִי.</p>

<p><b>א,טז</b>&nbsp;&nbsp;[יב] כָּל הַפָּטוּר מִמַּעֲשֵׂר רִאשׁוֹן, פָּטוּר מִן הַשֵּׁנִי וּמִן הֶעָנִי; וְכָל שֶׁחַיָּב בָּרִאשׁוֹן, חַיָּב בָּהֶן.&nbsp; וְכָל הַתּוֹרֵם, מְעַשֵּׂר; וְכָל שְׁאֵינוּ תּוֹרֵם, אֵינוּ מוֹצִיא מַעֲשֵׂר זֶה.&nbsp; וְכָל מִי שְׁאִם תָּרַם, תְּרוּמָתוֹ תְּרוּמָה--כָּךְ אִם עִשַּׂר מַעֲשֵׂר זֶה, הֲרֵי הוּא מַעֲשֵׂר; וְכָל מִי שְׁאֵין תְּרוּמָתוֹ תְּרוּמָה--כָּךְ אִם הוֹצִיא מַעֲשֵׂר זֶה, אֵינוּ מַעֲשֵׂר.</p>

<p><b>א,יז</b>&nbsp;&nbsp;[יג] פֵּרוֹת שֶׁהוֹצִיא מֵהֶן מַעֲשֵׂר רִאשׁוֹן, קֹדֶם שֶׁיִּקָּבְעוּ לַמַּעֲשֵׂר--הֲרֵי זֶה אוֹכֵל מֵהֶן עֲרַאי, קֹדֶם שֶׁיּוֹצִיא מַעֲשֵׂר שֵׁנִי:&nbsp; שְׁאֵין הָרִאשׁוֹן קוֹבֵעַ לַשֵּׁנִי.&nbsp; אֲבָל מִשֶּׁנִּקְבְּעוּ לַמַּעֲשֵׂר--אַף עַל פִּי שֶׁהוֹצִיא אֶת הָרִאשׁוֹן--אָסוּר לֶאֱכֹל מֵהֶן עֲרַאי, עַד שֶׁיּוֹצִיא אֶת הַשֵּׁנִי אוֹ אֶת מַעְשַׂר עָנִי.</p>

<p><b>א,יח</b>&nbsp;&nbsp;[יד] מַעֲשֵׂר שֵׁנִי--הוֹאִיל וְהוּא טָעוּן הֲבָאַת מָקוֹם--אֵין מְבִיאִין אוֹתוֹ מֵחוּצָה לָאָרֶץ, כִּבְכוֹר בְּהֵמָה; לְפִיכָּךְ לֹא חִיְּבוּ לְהַפְרִישׁ מַעֲשֵׂר שֵׁנִי בְּסוּרְיָה.&nbsp; וְיֵרָאֶה לִי, שֶׁמַּעֲשֵׂר שֵׁנִי שֶׁמַּפְרִישִׁים בְּאֶרֶץ שִׁנְעָר וּבְאֶרֶץ מִצְרַיִם--פּוֹדִין אוֹתוֹ שָׁם, וּמְבִיאִין דָּמָיו לִירוּשָׁלַיִם; וְכֵן יֵרָאֶה לִי, שֶׁלֹּא חִיְּבוּ מְקוֹמוֹת אֵלּוּ בְּמַעֲשֵׂר שֵׁנִי, אֵלָא כְּדֵי לִקְבֹּעַ מַעְשַׂר עָנִי--כְּדֵי שֶׁיִּהְיוּ עֲנִיֵּי יִשְׂרָאֵל סוֹמְכִים עֲלֵיהֶם.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ב</h2>

<p><b>ב,א</b>&nbsp;&nbsp;מַעֲשֵׂר שֵׁנִי נֶאֱכָל לִבְעָלָיו, לִפְנִים מֵחוֹמַת יְרוּשָׁלַיִם--שֶׁנֶּאֱמָר "וְאָכַלְתָּ לִפְנֵי ה' אֱלֹהֶיךָ, בַּמָּקוֹם אֲשֶׁר-יִבְחַר לְשַׁכֵּן שְׁמוֹ שָׁם .&nbsp;.&nbsp;." (דברים יד,כג).&nbsp; וְנוֹהֵג בִּפְנֵי הַבַּיִת, וְשֶׁלֹּא בִּפְנֵי הַבַּיִת; אֲבָל אֵינוּ נֶאֱכָל בִּירוּשָׁלַיִם אֵלָא בִּפְנֵי הַבַּיִת, שֶׁנֶּאֱמָר "מַעְשַׂר דְּגָנְךָ תִּירֹשְׁךָ וְיִצְהָרֶךָ, וּבְכֹרֹת בְּקָרְךָ וְצֹאנֶךָ" (שם)--מִפִּי הַשְּׁמוּעָה לָמְדוּ, מַה בְּכוֹר אֵינוּ נֶאֱכָל אֵלָא בִּפְנֵי הַבַּיִת, אַף מַעֲשֵׂר שֵׁנִי לֹא יֵאָכֵל אֵלָא בִּפְנֵי הַבַּיִת.</p>

<p><b>ב,ב</b>&nbsp;&nbsp;מִדַּת חֲסִידוּת שֶׁפּוֹדִין מַעֲשֵׂר שֵׁנִי בַּזְּמָן הַזֶּה בְּשָׁוְיֵהוּ, כְּדֶרֶךְ שֶׁפּוֹדִין אוֹתוֹ בִּפְנֵי הַבַּיִת.&nbsp; וְהוֹרוּ הַגְּאוֹנִים שְׁאִם רָצָה לִפְדּוֹת שׁוֹוֶה מָנֶה בִּפְרוּטָה לְכַתְּחִלָּה בַּזְּמָן הַזֶּה, פּוֹדֶה--לֹא יִהְיֶה זֶה חָמוּר מִן הַהֶקְדֵּשׁ; וּמַשְׁלִיךְ הַפְּרוּטָה לַיָּם הַגָּדוֹל.</p>

<p><b>ב,ג</b>&nbsp;&nbsp;וְכֵן אִם חִלַּל מַעֲשֵׂר שׁוֹוֶה מָנֶה עַל שׁוֹוֶה פְּרוּטָה מִפֵּרוֹת אֲחֵרוֹת, הֲרֵי זֶה מְחֻלָּל; וְשׂוֹרֵף אֶת הַפֵּרוֹת שֶׁחִלַּל עֲלֵיהֶם, כְּדֵי שֶׁלֹּא יִהְיוּ תַּקְלָה לַאֲחֵרִים, כְּפִדְיוֹן נֶטַע רְבָעִי בַּזְּמָן הַזֶּה, כְּמוֹ שֶׁבֵּאַרְנוּ בְּהִלְכּוֹת אִסּוּרֵי מַאֲכָלוֹת.</p>

<p><b>ב,ד</b>&nbsp;&nbsp;כְּשֵׁם שְׁאֵין אוֹכְלִין מַעֲשֵׂר שֵׁנִי בַּזְּמָן הַזֶּה בִּירוּשָׁלַיִם--כָּךְ אֵין פּוֹדִין אוֹתוֹ שָׁם, וְאֵין מְחַלְּלִין אוֹתוֹ שָׁם, וְאֵין מוֹכְרִין אוֹתוֹ; וְאִם נִכְנָס לִירוּשָׁלַיִם--אַף בַּזְּמָן הַזֶּה, אֵין מוֹצִיאִין אוֹתוֹ מִשָּׁם:&nbsp; אֵלָא מַנִּיחִין אוֹתוֹ שָׁם, עַד שֶׁיִּרְקַב.&nbsp; וְכֵן אִם עָבַר וְהוֹצִיאוֹ מִשָּׁם, מַנִּיחִין אוֹתוֹ עַד שֶׁיִּרְקַב.</p>

<p><b>ב,ה</b>&nbsp;&nbsp;לְפִיכָּךְ אֵין מַפְרִישִׁים מַעֲשֵׂר שֵׁנִי בִּירוּשָׁלַיִם בַּזְּמָן הַזֶּה, אֵלָא מוֹצִיאִין אֶת הַפֵּרוֹת בְּטִבְלָן חוּץ לָעִיר; וּמַפְרִישִׁין אוֹתוֹ שָׁם, וּפוֹדֵהוּ.&nbsp; וְאִם הִפְרִישׁוֹ שָׁם בַּזְּמָן הַזֶּה, יִרְקַב.</p>

<p><b>ב,ו</b>&nbsp;&nbsp;[ה] כָּל הָאוֹכֵל כַּזַּיִת מַעֲשֵׂר שֵׁנִי, אוֹ שֶׁשָּׁתָה מִמֶּנּוּ רְבִיעִית יַיִן חוּץ לְחוֹמַת יְרוּשָׁלַיִם--לוֹקֶה, שֶׁנֶּאֱמָר "לֹא-תוּכַל לֶאֱכֹל בִּשְׁעָרֶיךָ, מַעְשַׂר דְּגָנְךָ תִּירֹשְׁךָ וְיִצְהָרֶךָ" (ראה דברים יב,יז); וְלוֹקֶה עַל כָּל אֶחָד וְאֶחָד בִּפְנֵי עַצְמוֹ.&nbsp; לְפִיכָּךְ אִם אָכַל שְׁלָשְׁתָּן חוּץ לַחוֹמָה, לוֹקֶה שָׁלוֹשׁ מַלְקִיּוֹת--שֶׁנֶּאֱמָר "וְאָכַלְתָּ לִפְנֵי ה' אֱלֹהֶיךָ .&nbsp;.&nbsp;. מַעְשַׂר דְּגָנְךָ תִּירֹשְׁךָ וְיִצְהָרֶךָ" (דברים יד,כג), וְנֶאֱמָר "לֹא-תוּכַל לֶאֱכֹל בִּשְׁעָרֶיךָ, מַעְשַׂר דְּגָנְךָ תִּירֹשְׁךָ וְיִצְהָרֶךָ":&nbsp; לָמָּה פְּרָטָן וְלֹא נֶאֱמָר לֹא תֹאכְלֵם בִּשְׁעָרֶיךָ, לְחַיַּב עַל כָּל אֶחָד וְאֶחָד בִּפְנֵי עַצְמוֹ.</p>

<p><b>ב,ז</b>&nbsp;&nbsp;[ו] אֵינוּ לוֹקֶה מִן הַתּוֹרָה, עַד שֶׁיֹּאכַל אוֹתוֹ אַחַר שֶׁנִּכְנַס לְחוֹמַת יְרוּשָׁלַיִם--שֶׁנֶּאֱמָר "לֹא-תוּכַל לֶאֱכֹל בִּשְׁעָרֶיךָ .&nbsp;.&nbsp;." (דברים יב,יז) "וְאָכַלְתָּ לִפְנֵי ה' אֱלֹהֶיךָ" (דברים יד,כג):&nbsp; כֵּיוָן שֶׁנִּכְנַס לִמְקוֹם אֲכִילָתוֹ, וַאֲכָלוֹ חוּץ--לוֹקֶה; אֲבָל אִם אֲכָלוֹ קֹדֶם שֶׁיִּכָּנֵס לִירוּשָׁלַיִם, מַכִּין אוֹתוֹ מַכַּת מַרְדּוּת מִדִּבְרֵיהֶם.</p>

<p><b>ב,ח</b>&nbsp;&nbsp;[ז] מִקְצַת מַעֲשֵׂר בִּפְנִים, וּמִקְצָתוֹ בַּחוּץ--הָאוֹכֵל מִזֶּה שֶׁעֲדַיִן לֹא נִכְנַס, מַכִּין אוֹתוֹ מַכַּת מַרְדּוּת; וְהָאוֹכֵל בַּחוּץ מִזֶּה שֶׁנִּכְנַס, לוֹקֶה.</p>

<p><b>ב,ט</b>&nbsp;&nbsp;[ח] אֵין פּוֹדִין מַעֲשֵׂר שֵׁנִי בִּירוּשָׁלַיִם אֵלָא אִם כֵּן נִטְמָא, שֶׁנֶּאֱמָר "כִּי-יִרְחַק מִמְּךָ הַמָּקוֹם" (דברים יד,כד)--בְּרִחוּק מָקוֹם הוּא נִפְדֶּה, וְאֵינוּ נִפְדֶּה בַּמָּקוֹם.&nbsp; הָיָה הוּא בִּפְנִים וּמַשָּׂאוֹ בַּחוּץ, אַפִלּוּ הָיָה אוֹחֵז אוֹתוֹ בְּקָנֶה--הוֹאִיל וְלֹא נִכְנַס הַמַּעֲשֵׂר, הֲרֵי זֶה מֻתָּר לִפְדּוֹתוֹ שָׁם בְּצַד הַחוֹמָה.</p>

<p><b>ב,י</b>&nbsp;&nbsp;[ט] מַעֲשֵׂר שֵׁנִי שֶׁנִּכְנַס לִירוּשָׁלַיִם--אַפִלּוּ שֶׁלִּדְמַאי--אָסוּר לְהוֹצִיאוֹ מִשָּׁם, שֶׁכְּבָר קְלָטוּהוּ מְחִצּוֹת; וְכֵן פֵּרוֹת הַנִּלְקָחִין בְּכֶסֶף מַעֲשֵׂר, שֶׁנֶּאֱמָר "וְאָכַלְתָּ שָּׁם, לִפְנֵי ה' אֱלֹהֶיךָ" (דברים יד,כו).</p>

<p><b>ב,יא</b>&nbsp;&nbsp;עָבַר וְהוֹצִיאָן, אוֹ שֶׁיָּצְאוּ בִּשְׁגָגָה--יַחְזְרוּ וְיֵאָכְלוּ בִּירוּשָׁלַיִם.&nbsp; וּקְלִיטַת מְחִצּוֹת, מִדִּבְרֵיהֶם.&nbsp; אַפִלּוּ מַעֲשֵׂר שְׁאֵין בְּחֻמְשׁוֹ שׁוֹוֶה פְּרוּטָה, שְׁהוּא מִדִּבְרֵיהֶם--מְחִצּוֹת קוֹלְטוֹת אוֹתוֹ, וְאָסוּר לְהוֹצִיאוֹ; אֲבָל מְעוֹת מַעֲשֵׂר שֵׁנִי--נִכְנָסִין לִירוּשָׁלַיִם, וְיוֹצְאִין.</p>

<p><b>ב,יב</b>&nbsp;&nbsp;[י] פֵּרוֹת שֶׁנִּגְמְרָה מְלַאכְתָּן, וְעָבְרוּ בְּתוֹךְ יְרוּשָׁלַיִם, וְיָצְאוּ--אֵינוּ יָכוֹל לְהוֹצִיא עֲלֵיהֶן מַעֲשֵׂר שֵׁנִי, מִפֵּרוֹת אֲחֵרוֹת שֶׁלֹּא נִכְנְסוּ לִירוּשָׁלַיִם; אֵלָא יַחְזֹר מַעֲשֵׂר שֵׁנִי שֶׁלָּהֶן וְיֵאָכֵל בִּירוּשָׁלַיִם, וְאֵינוּ נִפְדֶּה בַּחוּץ.&nbsp; אַפִלּוּ עָשָׂה כָּל הַפֵּרוֹת הָאֵלּוּ מַעֲשֵׂר שֵׁנִי אַחַר שֶׁיָּצְאוּ, עַל פֵּרוֹת אֲחֵרוֹת שֶׁלֹּא נִכְנְסוּ--יַחְזְרוּ כֻּלָּם, וְיֵאָכְלוּ בִּירוּשָׁלַיִם:&nbsp; חֹמֶר הוּא בַּמְּחִצּוֹת--הוֹאִיל וְקָלְטוּ, קָלְטוּ.</p>

<p><b>ב,יג</b>&nbsp;&nbsp;[יא] פֵּרוֹת שֶׁלֹּא נִגְמְרָה מְלַאכְתָּן, שֶׁעָבְרוּ בִּירוּשָׁלַיִם וְיָצְאוּ, כְּגוֹן סַלֵּי עֲנָבִים לַגַּת, וְסַלֵּי תְּאֵנִים בַּמֻּקְצֶה--מֻתָּר לִפְדוֹת מַעֲשֵׂר שֵׁנִי שֶׁלָּהֶם בַּחוּץ; וְכֵן פֵּרוֹת דֳּמַאי--אַף עַל פִּי שֶׁנִּגְמְרָה מְלַאכְתָּן, וְעָבְרוּ בִּירוּשָׁלַיִם וְיָצְאוּ--פּוֹדִין מַעֲשֵׂר שֵׁנִי שֶׁלָּהֶן בַּחוּץ.</p>

<p><b>ב,יד</b>&nbsp;&nbsp;[יב] פֵּרוֹת מַעֲשֵׂר שֵׁנִי שֶׁנִּטְמְאוּ בִּירוּשָׁלַיִם, וּפְדָיָן--אִם נִטְמְאוּ בְּוֶלֶד הַטֻּמְאָה--אָסוּר לְהוֹצִיאָן, אֵלָא יֵאָכְלוּ בִּפְנִים:&nbsp; מִפְּנֵי שֶׁוֶּלֶד הַטֻּמְאָה מִדִּבְרֵיהֶם.&nbsp; וְאִם נִטְמְאוּ בְּאָב הַטֻּמְאָה, אוֹ שֶׁנִּטְמְאוּ בַּחוּץ אַפִלּוּ בְּוֶלֶד הַטֻּמְאָה--אַף עַל פִּי שֶׁנִּכְנְסוּ לִירוּשָׁלַיִם--הֲרֵי אֵלּוּ נִפְדִּין, וְנֶאֱכָלִין בְּכָל מָקוֹם.</p>

<p><b>ב,טו</b>&nbsp;&nbsp;[יג] בַּמֶּה דְּבָרִים אֲמוּרִים, בְּשֶׁהִכְנִיסָן עַל מְנַת שֶׁלֹּא תִתְפְּסֵם הַמְּחִצּוֹת; אֲבָל אִם לֹא הִתְנָה--הוֹאִיל וְנִכְנַס וַהֲרֵי הוּא טָהוֹר מִן הַתּוֹרָה, שְׁאֵין הַוֶּלֶד מְטַמֵּא שֵׁנִי מִן הַתּוֹרָה, כְּבָר קְלָטוּהוּ מְחִצּוֹת, וְאֵינוּ יוֹצֶא.</p>

<p><b>ב,טז</b>&nbsp;&nbsp;[יד] תִּלְתָּן שֶׁלְּמַעֲשֵׂר שֵׁנִי--מֻתָּר לְאָכְלָהּ צִמְחוֹנִין, שֶׁכָּךְ הִיא רְאוּיָה לַאֲכִילָה; וְכֵן כַּרְשִׁינֵי מַעֲשֵׂר שֵׁנִי, יֵאָכְלוּ צִמְחוֹנִין.&nbsp; וְאִם עָשָׂה מֵהֶם עִיסָה--הֲרֵי זוֹ מֻתֶּרֶת לְהִכָּנֵס לִירוּשָׁלַיִם וּלְהוֹצִיאָהּ, שְׁאֵינָן בִּכְלַל הַפֵּרוֹת; וְאִם נִטְמְאוּ בִּירוּשָׁלַיִם, יִפָּדוּ וְיֵאָכְלוּ בַּחוּץ.</p>

<p><b>ב,יז</b>&nbsp;&nbsp;[טו] אִילָן שְׁהוּא עוֹמֵד לִפְנִים מִן הַחוֹמָה, וְנוֹפוֹ נוֹטֶה חוּץ לַחוֹמָה--אֵין אוֹכְלִין תַּחַת נוֹפוֹ מַעֲשֵׂר שֵׁנִי; וּמַעֲשֵׂר שֶׁנִּכְנַס תַּחַת נוֹפוֹ--אֵין פּוֹדִין אוֹתוֹ, שֶׁהֲרֵי הוּא כְּמַה שֶׁנִּכְנַס לִירוּשָׁלַיִם.</p>

<p><b>ב,יח</b>&nbsp;&nbsp;[טז] בָּתִּים שֶׁבְּצַד הַחוֹמָה, שֶׁפִּתְחֵיהֶם לִפְנִים מִן הַחוֹמָה וַחֲלָלָן לַחוּץ--מִכְּנֶגֶד הַחוֹמָה וְלִפְנִים, כְּלִפְנִים לְכָל דָּבָר; וּמִכְּנֶגֶד הַחוֹמָה וְלַחוּץ, אֵין אוֹכְלִים שָׁם וְאֵין פּוֹדִין שָׁם לְהַחְמִיר.&nbsp; הָיָה חֲלָלָן לִפְנִים וּפִתְחֵיהֶם לַחוּץ--מִכְּנֶגֶד הַחוֹמָה וְלַחוּץ כְּלַחוּץ, פּוֹדִין בּוֹ וְאֵין אוֹכְלִין; וּמִכְּנֶגֶד הַחוֹמָה וְלִפְנִים, אֵין אוֹכְלִין שָׁם וְאֵין פּוֹדִין לְהַחְמִיר.&nbsp; וְהַחַלּוֹנוֹת וְעֹבִי הַחוֹמָה, כְּלִפְנִים.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ג</h2>

<p><b>ג,א</b>&nbsp;&nbsp;הָאוֹכֵל מַעֲשֵׂר שֵׁנִי בְּטֻמְאָה לוֹקֶה, שֶׁנֶּאֱמָר "וְלֹא-בִעַרְתִּי מִמֶּנּוּ בְּטָמֵא" (דברים כו,יד)--בֵּין שֶׁהַמַּעֲשֵׂר טָמֵא וְהָאוֹכֵל טָהוֹר, בֵּין שֶׁהַמַּעֲשֵׂר טָהוֹר וְהָאוֹכֵל טָמֵא:&nbsp; וְהוּא שֶׁיֹּאכַל אוֹתוֹ בִּירוּשָׁלַיִם, קֹדֶם שֶׁיִּפָּדֶה--שְׁאֵינוּ לוֹקֶה עַל אֲכִילָתוֹ בְּטֻמְאָה, אֵלָא בִּמְקוֹם אֲכִילָתוֹ.&nbsp; אֲבָל אִם אֲכָלוֹ בְּטֻמְאָה חוּץ לִירוּשָׁלַיִם, מַכִּין אוֹתוֹ מַכַּת מַרְדּוּת.&nbsp; [ב] וְאַפִלּוּ לְהַדְלִיק בּוֹ אֶת הַנֵּר אַחַר שֶׁנִּטְמָא--אָסוּר עַד שֶׁיִּפָּדֶה, שֶׁנֶּאֱמָר "וְלֹא-בִעַרְתִּי מִמֶּנּוּ בְּטָמֵא".</p>

<p><b>ג,ב</b>&nbsp;&nbsp;[ג] כְּבָר בֵּאַרְנוּ שֶׁהַמַּעֲשֵׂר שֶׁנִּטְמָא, אַפִלּוּ בִּירוּשָׁלַיִם--פּוֹדִין אוֹתוֹ, וְיֵאָכֵל; וְאוֹכְלִין אֶת דָּמָיו בְּטַהְרָה, בְּתוֹרַת פֵּרוֹת מַעֲשֵׂר כְּמוֹ שֶׁיִּתְבָּאַר.&nbsp; אַפִלּוּ נִטְמְאוּ הַפֵּרוֹת כֻּלָּן כִּשְׁהֶן טֶבֶל, מַפְרִישׁ מַעֲשֵׂר שֵׁנִי בְּטֻמְאָה וּפוֹדֵהוּ.</p>

<p><b>ג,ג</b>&nbsp;&nbsp;[ד] הֶעָרֵל כַּטָּמֵא; וְאִם אָכַל מַעֲשֵׂר שֵׁנִי--לוֹקֶה מִן הַתּוֹרָה, כְּדֶרֶךְ שֶׁלּוֹקֶה עַל אֲכִילַת תְּרוּמָה:&nbsp; שֶׁהַתְּרוּמָה קְרוּיָה קֹדֶשׁ, וּמַעֲשֵׂר שֵׁנִי קָרוּי קֹדֶשׁ--שֶׁהֲרֵי נֶאֱמָר בּוֹ "קֹדֶשׁ, לַה'" (ויקרא כז,ל).&nbsp; וְטָמֵא שֶׁטָּבַל--אוֹכֵל מַעֲשֵׂר שֵׁנִי, אַף עַל פִּי שֶׁלֹּא הִעְרִיב שִׁמְשׁוֹ.</p>

<p><b>ג,ד</b>&nbsp;&nbsp;[ה] הָאוֹכֵל מַעֲשֵׂר שֵׁנִי בַּאֲנִינוּת שֶׁלַּתּוֹרָה--לוֹקֶה, שֶׁנֶּאֱמָר "לֹא-אָכַלְתִּי בְאֹנִי מִמֶּנּוּ" (דברים כו,יד):&nbsp; וְהוּא שֶׁיֹּאכַל אוֹתוֹ בִּמְקוֹם אֲכִילָתוֹ, בִּירוּשָׁלַיִם.&nbsp; אֲבָל אִם אֲכָלוֹ בַּחוּץ בַּאֲנִינוּת, אוֹ שֶׁאֲכָלוֹ בִּפְנִים בַּאֲנִינוּת שֶׁלְּדִבְרֵיהֶם--מַכִּין אוֹתוֹ מַכַּת מַרְדּוּת.</p>

<p><b>ג,ה</b>&nbsp;&nbsp;[ו] אֵיזֶה הוּא אוֹנֵן:&nbsp; זֶה הַמִּתְאַבֵּל עַל אֶחָד מִן הַקְּרוֹבִים שְׁהוּא חַיָּב לְהִתְאַבַּל עֲלֵיהֶן; וּבְיוֹם הַמִּיתָה בִּלְבָד, הוּא אוֹנֵן מִן הַתּוֹרָה, וְלַלַּיְלָה, אוֹנֵן מִדִּבְרֵיהֶן--שֶׁנֶּאֱמָר "וְאָכַלְתִּי חַטָּאת הַיּוֹם, הַיִּיטַב בְּעֵינֵי ה'" (ויקרא י,יט), הַיּוֹם אָסוּר וְלַלַּיְלָה מֻתָּר.</p>

<p><b>ג,ו</b>&nbsp;&nbsp;נִשְׁתָּהָה הַמֵּת יָמִים רַבִּים, וְאַחַר כָּךְ נִקְבַּר--כָּל אוֹתָן הַיָּמִים שֶׁאַחַר יוֹם הַמִּיתָה עִם יוֹם הַקְּבוּרָה, הוּא אוֹנֵן מִדִּבְרֵיהֶן; וְאֵין יוֹם הַקְּבוּרָה תּוֹפֵס לֵילוֹ.&nbsp; [ז] וְלֹא מַעֲשֵׂר שֵׁנִי בִּלְבָד, אֵלָא כָּל הַקֳּדָשִׁים כֻּלָּן--אִם אֲכָלָן בַּאֲנִינוּת שֶׁלַּתּוֹרָה, לוֹקֶה; וּבַאֲנִינוּת דִּבְרֵיהֶן, מַכִּין אוֹתוֹ מַכַּת מַרְדּוּת.</p>

<p><b>ג,ז</b>&nbsp;&nbsp;[ח] אֵין נוֹתְנִין פֵּרוֹת מַעֲשֵׂר שֵׁנִי לְעַם הָאָרֶץ, וְלֹא פֵּרוֹת הַנִּלְקָחוֹת בִּמְעוֹת מַעֲשֵׂר, וְלֹא מְעוֹת מַעֲשֵׂר--מִפְּנֵי שְׁהוּא בְּחֶזְקַת טֻמְאָה; וּמֻתָּר לֶאֱכֹל מַעֲשֵׂר שֵׁנִי שֶׁלִּדְמַאי בַּאֲנִינוּת, וְלִתְּנוֹ לְעַם הָאָרֶץ--וְהוּא, שֶׁיֹּאכַל כְּנֶגְדּוֹ.</p>

<p><b>ג,ח</b>&nbsp;&nbsp;אֵין מַפְקִידִין מַעֲשֵׂר שֵׁנִי אֵצֶל חָבֵר, שֶׁמֶּא יָמוּת וְנִמְצָא הַמַּעֲשֵׂר תַּחַת יַד בְּנוֹ עַם הָאָרֶץ; אֲבָל מַפְקִידִין מַעֲשֵׂר שֵׁנִי שֶׁלִּדְמַאי אֵצֶל עַם הָאָרֶץ.</p>

<p><b>ג,ט</b>&nbsp;&nbsp;מַעֲשֵׂר שֵׁנִי, אָסוּר לְאַבַּד אַפִלּוּ מֵעוּטוֹ בַּדְּרָכִים, אֵלָא מוֹלִיכוֹ כָּל שְׁהוּא, אוֹ מוֹלִיךְ דָּמָיו לִירוּשָׁלַיִם; וּמֻתָּר לְאַבַּד מֵעוּט מַעֲשֵׂר שֵׁנִי שֶׁלִּדְמַאי בַּדְּרָכִים.&nbsp; וְכַמָּה הוּא מֵעוּט:&nbsp; פָּחוּת מִכִּגְרֹגֶּרֶת, בֵּין בְּאֹכֶל שָׁלֵם בֵּין בְּפֵרוּד; אֲבָל כִּגְרֹגֶּרֶת, אֵין מְאַבְּדִין אוֹתוֹ.</p>

<p><b>ג,י</b>&nbsp;&nbsp;הַמַּפְרִישׁ מַעֲשֵׂר שֵׁנִי שֶׁלִּדְמַאי פָּחוּת מִכִּגְרֹגֶּרֶת, הֲרֵי זֶה נוֹתְנוֹ לְעַם הָאָרֶץ; וְאוֹכֵל כְּנֶגְדּוֹ.&nbsp; אֲבָל לֹא יַפְרִישֶׁנּוּ לְכַתְּחִלָּה לְאַבְּדוֹ, שְׁאֵין מַפְרִישִׁין לְאַבַּד.</p>

<p><b>ג,יא</b>&nbsp;&nbsp;[י] מַעֲשֵׂר שֵׁנִי נִתָּן לַאֲכִילָה וּשְׁתִיָּה, שֶׁנֶּאֱמָר "וְאָכַלְתָּ לִפְנֵי ה' אֱלֹהֶיךָ" (דברים יד,כג); וְסִיכָה, כִּשְׁתִיָּה.&nbsp; וְאָסוּר לְהוֹצִיאוֹ בִּשְׁאָר צְרָכָיו, כְּגוֹן שֶׁיִּקַּח בּוֹ כֵּלִים וּבְגָדִים וַעֲבָדִים--שֶׁנֶּאֱמָר "לֹא-נָתַתִּי מִמֶּנּוּ, לְמֵת" (דברים כו,יד), כְּלוֹמַר לֹא הוֹצֵאתִי אוֹתוֹ בְּדָבָר שְׁאֵינוּ מְקַיֵּם אֶת הַגּוּף; וְאִם הוֹצִיא מִמֶּנּוּ בִּשְׁאָר דְּבָרִים--אַפִלּוּ בִּדְבַר מִצְוָה, כְּגוֹן שֶׁלָּקַח מִמֶּנּוּ אֲרוֹן וְתַכְרִיכִין לְמֵת מִצְוָה--הֲרֵי זֶה אוֹכֵל כְּנֶגְדּוֹ בְּתוֹרַת מַעֲשֵׂר.</p>

<p><b>ג,יב</b>&nbsp;&nbsp;[יא] בַּמַּעֲשֵׂר--אוֹכֵל דָּבָר שֶׁדַּרְכּוֹ לְהֵאָכֵל, וְשׁוֹתֶה דָּבָר שֶׁדַּרְכּוֹ לִשְׁתּוֹת, וְסָךְ דָּבָר שֶׁדַּרְכּוֹ לָסוּךְ; וְלֹא יָסוּךְ יַיִן וְחֹמֶץ, אֲבָל סָךְ הוּא אֶת הַשֶּׁמֶן.&nbsp; וְלֹא יִסְחֹט אֶת הַפֵּרוֹת לְהוֹצִיא מֵהֶן מַשְׁקִין, חוּץ מִזֵּיתִים וַעֲנָבִים בִּלְבָד.&nbsp; וְאֵין מְפַטְּמִין אֶת הַשֶּׁמֶן, אֲבָל מְפַטְּמִין אֶת הַיַּיִן.&nbsp; וְאֵין מְחַיָּבִין אוֹתוֹ לֶאֱכֹל פַּת שֶׁעִפְּשָׁה, וְשֶׁמֶן שֶׁנִּסְרַח; אֵלָא כֵּיוָן שֶׁנִּפְסַל מֵאֹכֶל אָדָם, פָּקְעָה מִמֶּנּוּ קְדֻּשָּׁה.</p>

<p><b>ג,יג</b>&nbsp;&nbsp;[יב] כָּל שֶׁמֻּתָּר לַזָּרִים לְאָכְלוֹ בִּתְרוּמָה, כָּךְ מֻתָּר בְּמַעֲשֵׂר שֵׁנִי לְאָכְלוֹ בְּתוֹרַת חֻלִּין.&nbsp; שְׁמָרִים שֶׁלְּמַעֲשֵׂר שֵׁנִי שֶׁנָּתַן עֲלֵיהֶם מַיִם--רִאשׁוֹן הֲרֵי זֶה אָסוּר כַּמַּעֲשֵׂר, וְשֵׁנִי מֻתָּר כַּחֻלִּין; שֶׁלִּדְמַאי, וְאַפִלּוּ רִאשׁוֹן--מֻתָּר.</p>

<p><b>ג,יד</b>&nbsp;&nbsp;[יג] יַיִן שֶׁלְּמַעֲשֵׂר שֶׁנָּפַל לְתוֹכוֹ דְּבַשׁ וּתְבָלִין וְהִשְׁבִּיחוּ, הַשְּׁבָח לְפִי חֶשְׁבּוֹן; וְכֵן דָּגִים שֶׁנִּתְבַּשְּׁלוּ עִם קַפְלוֹטוֹת שֶׁלְּמַעֲשֵׂר שֵׁנִי וְהִשְׁבִּיחוּ, הַשְּׁבָח לְפִי חֶשְׁבּוֹן.&nbsp; [יד] עִיסָה שֶׁלְּמַעֲשֵׂר שֶׁאֲפָיָהּ וְהִשְׁבִּיחָה, הַשְּׁבָח לַשֵּׁנִי.&nbsp; זֶה הַכְּלָל:&nbsp; כָּל שֶׁשְּׁבָחוֹ נִכָּר--אִם הוֹתִיר בַּמִּדָּה, הַשְּׁבָח לְפִי חֶשְׁבּוֹן; וְאִם לֹא הוֹתִירָה מִדָּה, הַשְּׁבָח לַשֵּׁנִי בִּלְבָד.&nbsp; וְכָל שְׁאֵין שְׁבָחוֹ נִכָּר--אַפִלּוּ הוֹתִיר בַּמִּדָּה, הַשְּׁבָח לַשֵּׁנִי בִּלְבָד.</p>

<p><b>ג,טו</b>&nbsp;&nbsp;כֵּיצַד הַשְּׁבָח לְפִי חֶשְׁבּוֹן:&nbsp; יַיִן שֶׁלְּמַעֲשֵׂר שֶׁשּׁוֹוֶה שְׁלוֹשָׁה, שֶׁנָּפַל לְתוֹכוֹ דְּבַשׁ וּתְבָלִין שׁוֹוֶה זוּז אֶחָד, וְהוֹסִיפוּ בְּמִדָּתוֹ, וְהִשְׁבִּיחוּהוּ וַהֲרֵי הַכֹּל שׁוֹוֶה חֲמִשָּׁה--חוֹשְׁבִין הַכֹּל בְּאַרְבָּעָה וּרְבִיעַ.&nbsp; וְכֵן עַל דֶּרֶךְ זוֹ בִּשְׁאָר הַדְּבָרִים.</p>

<p><b>ג,טז</b>&nbsp;&nbsp;מַעֲשֵׂר שֵׁנִי--אַף עַל פִּי שֶׁנִּתָּן לְסִיכָה--אֵין נוֹתְנִין אוֹתוֹ לֹא עַל גַּבֵּי צִנִּית, וְלֹא עַל גַּבֵּי חֲזָזִית; וְאֵין עוֹשִׂין מִמֶּנּוּ קָמִיעַ וְכַיּוֹצֶא בּוֹ:&nbsp; שֶׁהֲרֵי לֹא נִתַּן לִרְפוּאָה.</p>

<p><b>ג,יז</b>&nbsp;&nbsp;מַעֲשֵׂר שֵׁנִי--מְמוֹן גָּבוֹהַּ הוּא, שֶׁנֶּאֱמָר "לַה', הוּא" (ויקרא כז,ל).&nbsp; לְפִיכָּךְ אֵינוּ נִקְנֶה בְּמַתָּנָה, אֵלָא אִם נָתַן לוֹ הַטֶּבֶל וְהַמְּקַבֵּל מַפְרִישׁ הַמַּעֲשֵׂר; וְאֵין מְקַדְּשִׁין בּוֹ אֶת הָאִשָּׁה, וְאֵין מוֹכְרִין אוֹתוֹ, וְאֵין מְמַשְׁכְּנִין אוֹתוֹ, וְאֵין מַחְלִיפִין אוֹתוֹ, וְאֵין מַרְהִינִין אוֹתוֹ.</p>

<p><b>ג,יח</b>&nbsp;&nbsp;כֵּיצַד אֵין מְמַשְׁכְּנִין אוֹתוֹ--לֹא יִכָּנֵס לְבֵיתוֹ, וִימַשְׁכְּנֶנּוּ מַעֲשֵׂר שֵׁנִי שֶׁלּוֹ.&nbsp; עָבַר וּמִשְׁכַּן, מוֹצִיאִין אוֹתוֹ מִיָּדוֹ.&nbsp; כֵּיצַד אֵין מַרְהִינִין אוֹתוֹ--לֹא יֹאמַר לוֹ הֵא לָךְ מַעֲשֵׂר זֶה וְיִהְיֶה בְּיָדָךְ, וְתֶן לִי עָלָיו חֻלִּין.&nbsp; כֵּיצַד אֵין מַחְלִיפִין אוֹתוֹ--לֹא יֹאמַר הֵא לָךְ מַעֲשֵׂר, וְתֶן לִי שֶׁמֶן מַעֲשֵׂר.&nbsp; אֲבָל אוֹמֵר לוֹ, הֵא לָךְ יַיִן שְׁאֵין לִי שֶׁמֶן; וְאִם רָצָה חֲבֵרוֹ לִתֵּן לוֹ שֶׁמֶן, מֻתָּר--שֶׁהֲרֵי לֹא הִחְלִיף עִמּוֹ, אֵלָא הוֹדִיעוֹ שְׁאֵין לוֹ, וְאִם רָצָה הַלָּה לִתֵּן, יִתֵּן.</p>

<p><b>ג,יט</b>&nbsp;&nbsp;מַעֲשֵׂר שֵׁנִי--אֵין שׁוֹקְלִין כְּנֶגְדּוֹ אַפִלּוּ דֵּינָרֵי זָהָב, וְאַפִלּוּ לְחַלַּל עֲלֵיהֶם מַעֲשֵׂר שֵׁנִי אַחֵר:&nbsp; גְּזֵרָה--שֶׁמֶּא יְכַוַּן מִמֶּנּוּ מִשְׁקָלוֹת, וְנִמְצְאוּ הַפֵּרוֹת חֲסֵרִים וְהוּא שׁוֹקֵל בָּהֶן מָעוֹת לְחַלַּל עֲלֵיהֶם מַעֲשֵׂר אַחֵר; וְנִמְצָא מוֹצִיא מַעֲשֵׂר לְחֻלִּין, בְּפָחוּת מִדָּמָיו.</p>

<p><b>ג,כ</b>&nbsp;&nbsp;הָאַחִים שֶׁחָלְקוּ מַעֲשֵׂר שֵׁנִי, לֹא יִשְׁקְלוּ זֶה כְּנֶגֶד זֶה.&nbsp; וְכֵן מְעוֹת מַעֲשֵׂר שֵׁנִי--אֵין שׁוֹקְלִים כְּנֶגְדָּן, וְלֹא מוֹכְרִין אוֹתָם, וְלֹא מַחְלִיפִין, וְלֹא מַרְהִינִין, וְלֹא יִתְּנֵם לְשֻׁלְחָנִי לְהִתְנָאוֹת בָּהֶן, וְלֹא יַלְוֶה אוֹתָן לְהִתְגַּדַּל בָּהֶן; וְאִם הִלְוָן שֶׁלֹּא יַעֲלוּ חֲלוּדָה, מֻתָּר.&nbsp; [כא] וְאֵין פּוֹרְעִין מֵהֶם אֶת הַמַּלְוָה, וְאֵין עוֹשִׂין מֵהֶן שׁוֹשְׁבִינוּת, וְאֵין מְשַׁלְּמִין מֵהֶן תַּגְמוּלִין, וְאֵין פּוֹסְקִין מֵהֶם צְדָקָה בְּבֵית הַכְּנֶסֶת; אֲבָל מְשַׁלְּמִין מֵהֶן דְּבָרִים שֶׁלִּגְמִילוּת חֲסָדִים, וְצָרִיךְ לְהוֹדִיעַ.</p>

<p><b>ג,כא</b>&nbsp;&nbsp;[כב] לֹא יֹאמַר אָדָם לַחֲבֵרוֹ, הַעַל אֶת הַפֵּרוֹת הָאֵלּוּ לִירוּשָׁלַיִם, וְאַתָּה נוֹטֵל מֵהֶן חֶלְקָךְ--שֶׁנִּמְצָא זֶה כְּנוֹתֵן שָׂכָר מִמַּעֲשֵׂר שֵׁנִי עַל הֲבָאָתוֹ לִירוּשָׁלַיִם; אֲבָל אוֹמֵר לוֹ הַעֲלֵם, שֶׁנֹּאכְלֵם וְשֶׁנִּשְׁתֵּם בִּירוּשָׁלַיִם.&nbsp; [כג] וְאוֹמֵר אָדָם לַחֲבֵרוֹ בִּירוּשָׁלַיִם לָסוּךְ אוֹתוֹ בְּשֶׁמֶן מַעֲשֵׂר שֵׁנִי, וְאַף עַל פִּי שֶׁיָּדוֹ נִסּוֹכָה; וְאֵין זֶה כִּשְׁכַר סִיכָתוֹ.</p>

<p><b>ג,כב</b>&nbsp;&nbsp;[כד] כְּבָר בֵּאַרְנוּ, שֶׁהַמַּעֲשֵׂר מְמוֹן גָּבוֹהַּ.&nbsp; לְפִיכָּךְ אֲנִי אוֹמֵר שֶׁהַגּוֹנֵב מַעֲשֵׂר שֵׁנִי, אֵינוּ מְשַׁלֵּם תַּשְׁלוּמֵי כֵּפֶל; וְהַגּוֹזְלוֹ, אֵינוּ מְשַׁלֵּם חֹמֶשׁ.&nbsp; [כה] הַמַּקְדִּישׁ מַעֲשֵׂר שֵׁנִי שֶׁלּוֹ לְבֶדֶק הַבַּיִת--הֲרֵי זֶה פּוֹדֶה אוֹתוֹ מִי שֶׁפּוֹדֵהוּ, עַל מְנַת לִתֵּן לַהֶקְדֵּשׁ אֶת שֶׁלּוֹ וּלְמַעֲשֵׂר שֵׁנִי אֶת שֶׁלּוֹ.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ד</h2>

<p><b>ד,א</b>&nbsp;&nbsp;הָרוֹצֶה לִפְדּוֹת פֵּרוֹת מַעֲשֵׂר שֵׁנִי, פּוֹדֶה אוֹתָן בִּדְמֵיהֶן; וְאוֹמֵר הֲרֵי הַמָּעוֹת הָאֵלּוּ תַּחַת הַפֵּרוֹת הָאֵלּוּ, אוֹ הֲרֵי הַפֵּרוֹת הָאֵלּוּ מְחֻלָּלוֹת עַל הַמָּעוֹת הָאֵלּוּ.&nbsp; וְאִם לֹא פֵרַשׁ, אֵלָא הִפְרִישׁ מָעוֹת בִּלְבָד כְּנֶגֶד הַפֵּרוֹת--דַּיּוֹ, וְאֵינוּ צָרִיךְ לְפָרַשׁ; וְיָצְאוּ הַפֵּרוֹת לְחֻלִּין.&nbsp; וְיַעֲלוּ הַמָּעוֹת לִירוּשָׁלַיִם וְיוֹצִיאֵם שָׁם, שֶׁנֶּאֱמָר "וְכִי-יִרְבֶּה מִמְּךָ הַדֶּרֶךְ, כִּי לֹא תוּכַל שְׂאֵתוֹ" (דברים יד,כד).</p>

<p><b>ד,ב</b>&nbsp;&nbsp;וְכֵן אִם רָצָה לְחַלַּל פֵּרוֹת הַמַּעֲשֵׂר עַל פֵּרוֹת אֲחֵרוֹת--יַעַל הַפֵּרוֹת הַשְּׁנִיּוֹת, וְיֵאָכְלוּ בִּירוּשָׁלַיִם.&nbsp; וְלֹא יְחַלַּל מִמִּין עַל שְׁאֵינוּ מִינוֹ, וְלֹא מִן הַיָּפֶה עַל הָרַע וְאַפִלּוּ בְּאוֹתוֹ הַמִּין; וְאִם חִלַּל, הֲרֵי אֵלּוּ מְחֻלָּלוֹת.</p>

<p><b>ד,ג</b>&nbsp;&nbsp;הַפּוֹדֶה מַעֲשֵׂר שֵׁנִי, מְבָרֵךְ עַל פִּדְיוֹן מַעֲשֵׂר שֵׁנִי; וְאִם חִלְּלָן עַל פֵּרוֹת אֲחֵרוֹת, אוֹ שֶׁחִלַּל מָעוֹת עַל הַפֵּרוֹת--מְבָרֵךְ עַל חִלּוּל מַעֲשֵׂר שֵׁנִי.&nbsp; וְהַפּוֹדֶה אוֹ הַמְּחַלֵּל מַעֲשֵׂר שֵׁנִי שֶׁלִּדְמַאי, אֵינוּ צָרִיךְ בְּרָכָה.</p>

<p><b>ד,ד</b>&nbsp;&nbsp;כְּשֶׁפּוֹדִין הַמַּעֲשֵׂר, אֵין פּוֹדִין אוֹתוֹ לְשֵׁם מַעֲשֵׂר אֵלָא לְשֵׁם חֻלִּין; וְאוֹמְרִין כַּמָּה שׁוֹוִין פֵּרוֹת חֻלִּין אֵלּוּ, וְאַף עַל פִּי שֶׁהַכֹּל יוֹדְעִין שְׁהֶן מַעֲשֵׂר--כְּדֵי שֶׁלֹּא יִתְבַּזֶּה.</p>

<p><b>ד,ה</b>&nbsp;&nbsp;אֵין מְחַלְּלִין מְעוֹת מַעֲשֵׂר שֵׁנִי עַל מָעוֹת אֲחֵרוֹת--בֵּין שֶׁהָיוּ אֵלּוּ וְאֵלּוּ כֶּסֶף, אוֹ אֵלּוּ וְאֵלּוּ נְחֹשֶׁת, אוֹ הָרִאשׁוֹנוֹת כֶּסֶף וְהַשְּׁנִיּוֹת נְחֹשֶׁת, אוֹ הָרִאשׁוֹנוֹת נְחֹשֶׁת וְהַשְּׁנִיּוֹת כֶּסֶף; וְאִם עָבַר וְחִלַּל, הֲרֵי אֵלּוּ מְחֻלָּלִין.</p>

<p><b>ד,ו</b>&nbsp;&nbsp;אֵין מְחַלְּלִין מְעוֹת מַעֲשֵׂר עַל הַפֵּרוֹת; וְאִם חִלַּל--יַעֲלוּ הַפֵּרוֹת, וְיֵאָכְלוּ בִּירוּשָׁלַיִם.&nbsp; וְלֹא יְחַלְּלֵם עַל בְּהֵמָה חַיָּה וָעוֹף חַיִּים; וְאִם חִלַּל--לֹא קָנָה מַעֲשֵׂר, שֶׁמֶּא יְגַדַּל מֵהֶם עֲדָרִים.&nbsp; אֲבָל אִם חִלְּלָן עַל הַשְּׁחוּטִים--הֲרֵי הֶן כִּשְׁאָר הַפֵּרוֹת, וְיַעֲלוּ וְיֵאָכְלוּ בִּירוּשָׁלַיִם; וְיֵצְאוּ הַמָּעוֹת לְחֻלִּין.</p>

<p><b>ד,ז</b>&nbsp;&nbsp;בְּשָׁעַת הַדֹּחַק, מֻתָּר לְחַלַּל מְעוֹת הַכֶּסֶף עַל שֶׁלִּנְחֹשֶׁת--לֹא שֶׁיְּקַיַּם אֵלָא עַד שֶׁיִּמְצָא רֵוַח, וְיַחְזֹר וִיחַלַּל מְעוֹת הַנְּחֹשֶׁת עַל מְעוֹת הַכֶּסֶף.</p>

<p><b>ד,ח</b>&nbsp;&nbsp;מַעֲשֵׂר שֵׁנִי שֶׁלִּדְמַאי--מְחַלְּלִים אוֹתוֹ לְכַתְּחִלָּה כֶּסֶף עַל כֶּסֶף, וְכֶסֶף עַל נְחֹשֶׁת, וּנְחֹשֶׁת עַל כֶּסֶף, וּנְחֹשֶׁת עַל נְחֹשֶׁת, וּנְחֹשֶׁת עַל הַפֵּרוֹת; וְיַעֲלוּ אוֹתָן הַפֵּרוֹת, וְיֵאָכְלוּ בִּירוּשָׁלַיִם.</p>

<p><b>ד,ט</b>&nbsp;&nbsp;אֵין פּוֹדִין פֵּרוֹת מַעֲשֵׂר אֵלָא בַּכֶּסֶף, שֶׁנֶּאֱמָר "וְצַרְתָּ הַכֶּסֶף" (דברים יד,כה); וְכֵן אִם פָּדָה לְעַצְמוֹ וְהוֹסִיף חֹמֶשׁ, לֹא יִהְיֶה הַחֹמֶשׁ אֵלָא כֶּסֶף כַּקֶּרֶן.&nbsp; וְאֵין פּוֹדִין בַּכֶּסֶף שְׁאֵינוּ מַטְבֵּעַ, אֵלָא בְּכֶסֶף מְרֻתָּח שֶׁיֵּשׁ עָלָיו צוּרָה אוֹ כְּתָב; וְאִם פָּדָה בְּלָשׁוֹן שֶׁלְּכֶסֶף וְכַיּוֹצֶא בּוֹ, הוּא הַנִּקְרָא אֲסִימוֹן--לֹא עָשָׂה כְּלוּם.&nbsp; וְאֵין פּוֹדִין בְּפָחוּת מִפְּרוּטָה, מִפְּנֵי שְׁהוּא כְּפוֹדֶה בַּאֲסִימוֹן.</p>

<p><b>ד,י</b>&nbsp;&nbsp;אֵין פּוֹדִין בְּמַטְבֵּעַ שְׁאֵינוּ יוֹצֶא בְּאוֹתוֹ זְמָן וּבְאוֹתוֹ מָקוֹם--שֶׁנֶּאֱמָר "וְנָתַתָּה הַכֶּסֶף בְּכֹל אֲשֶׁר-תְּאַוֶּה נַפְשְׁךָ" (דברים יד,כו), עַד שֶׁיִּהְיֶה רָאוּי לְהוֹצָאָה; וּמַטְבֵּעַ מְלָכִים הָרִאשׁוֹנִים--אִם יוֹצֶא מִשְּׁמָם, פּוֹדִין בּוֹ.</p>

<p><b>ד,יא</b>&nbsp;&nbsp;אֵינוּ פּוֹדֶה בְּמָעוֹת שְׁאֵינָן בִּרְשׁוּתוֹ, שֶׁנֶּאֱמָר "וְצַרְתָּ הַכֶּסֶף, בְּיָדְךָ" (דברים יד,כה).&nbsp; נָפַל כִּיסוֹ לְבוֹר, וְהוּא יָכוֹל לְהוֹצִיאוֹ--פּוֹדֶה בּוֹ, מִפְּנֵי שְׁהוּא בִּרְשׁוּתוֹ.&nbsp; [יב] הָיָה בָּא בַּדֶּרֶךְ וּמָעוֹת בְּיָדוֹ, וְאַנָּס בָּא כְּנֶגְדּוֹ--אִם יָכוֹל לְהַצִּיל עַל יְדֵי הַדֹּחַק, פּוֹדֶה בָּהֶן פֵּרוֹת שֶׁבְּבֵיתוֹ; וְאִם אֵינוּ יָכוֹל לְהַצִּיל, וְאָמַר פֵּרוֹת שֶׁיֵּשׁ לִי בְּתוֹךְ בֵּיתִי מְחֻלָּלִין עַל הַמָּעוֹת הָאֵלּוּ--לֹא אָמַר כְּלוּם.</p>

<p><b>ד,יב</b>&nbsp;&nbsp;[יג] הַמַּנִּיחַ מָעוֹת לִהְיוֹת מְחַלֵּל עֲלֵיהֶן מַעֲשֵׂר שֵׁנִי, הֲרֵי זֶה פּוֹדֶה בָּהֶן בְּחֶזְקַת שְׁהֶן קַיָּמִים; מְצָאָן שֶׁאָבְדוּ, חוֹשֵׁשׁ לְכָל מַה שֶׁפָּדָה בָּהֶן לְמַפְרֵעַ.</p>

<p><b>ד,יג</b>&nbsp;&nbsp;[יד] מִי שֶׁהָיָה עוֹמֵד בִּטְבֶרְיָה, וְיֵשׁ לוֹ מָעוֹת מִמַּטְבֵּעַ בָּבֶל בְּבָבֶל--אֵינוּ מְחַלֵּל עֲלֵיהֶם; הָיוּ לוֹ מָעוֹת מִמַּטְבֵּעַ טְבֶרְיָה בְּבָבֶל, מְחַלֵּל עֲלֵיהֶם.&nbsp; וְכֵן כָּל כַּיּוֹצֶא בְּזֶה.</p>

<p><b>ד,יד</b>&nbsp;&nbsp;[טו] הָאוֹמֵר מַעֲשֵׂר שֵׁנִי מְחֻלָּל עַל סֶלַע שֶׁתַּעֲלֶה בְּיָדִי מִכִּיס זֶה, עַל סֶלַע שֶׁאֶפְרֹט מִדֵּינָר זָהָב זֶה, עַל פֻּנְדְּיוֹן שֶׁאֶפְרֹט מִסֶּלַע זוֹ--הֲרֵי זֶה חִלַּל; וְסֶלַע שֶׁתַּעֲלֶה בְּיָדוֹ אוֹ שֶׁיִּפְרֹט, תְּהֵי מַעֲשֵׂר.&nbsp; [טז] אָמַר הֲרֵי הַמַּעֲשֵׂר מְחֻלָּל עַל סֶלַע שֶׁהָיְתָה בְּיַד בְּנִי--לֹא חִלַּל, שֶׁמֶּא לֹא הָיְתָה בְּיָדוֹ בְּאוֹתָהּ שָׁעָה.</p>

<p><b>ד,טו</b>&nbsp;&nbsp;[יז] הַפּוֹדֶה מַעֲשֵׂר שֵׁנִי קֹדֶם שֶׁיַּפְרִישׁ אוֹתוֹ, כְּגוֹן שֶׁאָמַר מַעֲשֵׂר שֵׁנִי שֶׁלְּפֵרוֹת אֵלּוּ פָּדוּי בְּמָעוֹת אֵלּוּ--לֹא אָמַר כְּלוּם, וְלֹא קָבַע מַעֲשֵׂר; אֲבָל אִם קְבָעוֹ, וְאָמַר מַעֲשֵׂר שֵׁנִי שֶׁלָּהֶן בְּצָפוֹן אוֹ בְּדָרוֹם מְחֻלָּל עַל מָעוֹת אֵלּוּ--הֲרֵי זֶה פָּדוּי.</p>

<p><b>ד,טז</b>&nbsp;&nbsp;[יח] כְּשֶׁפּוֹדִין מַעֲשֵׂר שֵׁנִי, פּוֹדִין אוֹתוֹ בְּשָׁוְיוֹ.&nbsp; וְיֵשׁ לוֹ לִפְדּוֹת כְּשַׁעַר הַזּוֹל, כְּמוֹת שֶׁהַחֶנְוָנִי לוֹקֵחַ, לֹא כְּמוֹת שְׁהוּא מוֹכֵר; וְנוֹתֵן הַמָּעוֹת, כְּמוֹת שֶׁהַשֻּׁלְחָנִי פּוֹרֵט לֹא כְּמוֹת שְׁהוּא מְצָרֵף.&nbsp; וְאִם עָבַר וּפָדָה שׁוֹוֶה מָנֶה בִּפְרוּטָה, אוֹ חִלַּל שׁוֹוֶה מָנֶה עַל שׁוֹוֶה פְּרוּטָה--הֲרֵי זֶה מְחֻלָּל.</p>

<p><b>ד,יז</b>&nbsp;&nbsp;[יט] הָיְתָה הַסֶּלַע חֲסֵרָה שְׁתוּת, אוֹ פָּחוּת מִשְּׁתוּת--אִם הָיְתָה יוֹצֵאת עַל יְדֵי הַדֹּחַק--מְחַלֵּל עָלֶיהָ לְכַתְּחִלָּה בְּשׁוֹוֶה סֶלַע, וְאֵינוּ חוֹשֵׁשׁ; פָּדָה בְּסֶלַע, וְנִמְצֵאת רָעָה--יַחְלִיף אוֹתָהּ.</p>

<p><b>ד,יח</b>&nbsp;&nbsp;[כ] אֵין פּוֹדִין מַעֲשֵׂר שֵׁנִי אַכְסָרָה; אֵלָא מְדַקְדֵּק בְּמִדָּתוֹ אוֹ בְּמִשְׁקָלוֹ, וְנוֹתֵן דָּמָיו.&nbsp; אִם הָיוּ דָּמָיו יְדוּעִים, יִפָּדֶה עַל פִּי אֶחָד.&nbsp; וְאֶת שְׁאֵין דָּמָיו יְדוּעִים--כְּגוֹן יַיִן שֶׁהִתְחִיל לְהַחְמִיץ, וּפֵרוֹת שֶׁהִרְקִיבוּ, וּמָעוֹת שֶׁהִחְלִידוּ--יִפָּדוּ עַל פִּי שְׁלוֹשָׁה תַּגָּרִים; וְאַפִלּוּ הָיָה אֶחָד מֵהֶן גּוֹי, אוֹ בַּעַל הַמַּעֲשֵׂר, וְאַפִלּוּ אִישׁ וּשְׁתֵּי נָשָׁיו--פּוֹדִין עַל פִּיהֶם.&nbsp; וְכוֹפִין אֶת הַבְּעָלִים לִפְתֹּחַ רִאשׁוֹן, וְזֶה חֹמֶר בַּמַּעֲשֵׂר מִבַּהֶקְדֵּשׁ.</p>

<p><b>ד,יט</b>&nbsp;&nbsp;[כא] אֵין מוֹלִיכִין פֵּרוֹת מַעֲשֵׂר מִמָּקוֹם לְמָקוֹם, לִפְדּוֹתָם שָׁם; וְהַמּוֹלִיךְ מִמְּקוֹם הַיֹּקֶר לִמְקוֹם הַזּוֹל, אוֹ מִמְּקוֹם הַזּוֹל לִמְקוֹם הַיֹּקֶר--פּוֹדֶה כְּשַׁעַר מְקוֹם הַפְּדִיָּה.&nbsp; וְאִם הָיוּ דֳּמַאי--פּוֹדִין אוֹתָן כְּשַׁעַר הַזּוֹל, הוֹאִיל וְנִרְאוּ לְהִמָּכֵר בְּזוֹל.</p>

<p><b>ד,כ</b>&nbsp;&nbsp;[כב] הָיוּ לוֹ פֵּרוֹת מַעֲשֵׂר שֵׁנִי בַּגֹּרֶן, וְהוֹצִיא עֲלֵיהֶם יְצִיאוֹת מִבֵּיתוֹ עַד שֶׁהֱבִיאָן לָעִיר, וְהִשְׁבִּיחוּ--פּוֹדֶה כְּשַׁעַר הָעִיר, וְהִפְסִיד יְצִיאָתוֹ.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ה</h2>

<p><b>ה,א</b>&nbsp;&nbsp;הַפּוֹדֶה מַעַשְׂרוֹ לְעַצְמוֹ--בֵּין שְׁהוּא שֶׁלּוֹ, בֵּין שֶׁנָּפַל לוֹ בִּירֻשָּׁה, בֵּין שֶׁנִּתַּן לוֹ בְּטִבְלוֹ מַתָּנָה כְּמוֹ שֶׁבֵּאַרְנוּ--הֲרֵי זֶה מוֹסִיף עָלָיו חֹמֶשׁ; אִם הָיָה שׁוֹוֶה אַרְבָּעָה, נוֹתֵן חֲמִשָּׁה:&nbsp; שֶׁנֶּאֱמָר "וְאִם-גָּאֹל יִגְאַל אִישׁ, מִמַּעַשְׂרוֹ--חֲמִשִׁיתוֹ, יֹסֵף עָלָיו" (ויקרא כז,לא).&nbsp; [ב] וְאִשָּׁה שֶׁפָּדָת מַעֲשֵׂר שֵׁנִי שֶׁלָּהּ לְעַצְמָהּ, אֵינָהּ מוֹסִיפָה חֹמֶשׁ--מִפִּי הַשְּׁמוּעָה לָמְדוּ "אִישׁ, מִמַּעַשְׂרוֹ", "אִישׁ" וְלֹא אִשָּׁה.</p>

<p><b>ה,ב</b>&nbsp;&nbsp;וְכֵן אִם פָּדָה פִּדְיוֹן פֵּרוֹת הַמַּעֲשֵׂר לְעַצְמוֹ, מוֹסִיף חֹמֶשׁ.&nbsp; [ג] פָּדָה פֵּרוֹת מַעַשְׂרוֹ, וְהוֹסִיף חֹמֶשׁ, וְחָזַר וּפָדָה הַפִּדְיוֹן לְעַצְמוֹ פַּעַם שְׁנִיָּה--מוֹסִיף חֹמֶשׁ שֵׁנִי עַל הַקֶּרֶן בִּלְבָד, וְאֵינוּ מוֹסִיף חֹמֶשׁ עַל הַחֹמֶשׁ.</p>

<p><b>ה,ג</b>&nbsp;&nbsp;[ד] מַעֲשֵׂר שֵׁנִי שְׁאֵין בְּחֻמְשׁוֹ פְּרוּטָה, אֵינוּ מוֹסִיף עָלָיו חֹמֶשׁ; וְכֵן מַעֲשֵׂר שְׁאֵין דָּמָיו יְדוּעִין, דַּיּוֹ שֶׁיֹּאמַר הוּא וְחֻמְשׁוֹ מְחֻלָּל עַל הַסֶּלַע הַזּוֹ.&nbsp; וְכָל מַעֲשֵׂר שְׁאֵינוּ הוּא וּפִדְיוֹנוֹ מִשֶּׁלּוֹ, אֵינוּ מוֹסִיף חֹמֶשׁ; וּמַעֲשֵׂר שֵׁנִי שֶׁלִּדְמַאי, אֵינוּ מוֹסִיף עָלָיו חֹמֶשׁ.</p>

<p><b>ה,ד</b>&nbsp;&nbsp;[ה] הַפּוֹדֶה מַעֲשֵׂר שֵׁנִי, וְהָיָה לוֹ מַעֲשֵׂר שֵׁנִי אַחֵר שֶׁלֹּא נִפְדָּה--אִם אֵין בְּחֻמְשׁוֹ שׁוֹוֶה פְּרוּטָה--דַּיּוֹ שֶׁיֹּאמַר הוּא וְחֻמְשׁוֹ מְחֻלָּל עַל מָעוֹת הָרִאשׁוֹנוֹת, לְפִי שְׁאֵי אִפְשָׁר לָאָדָם לְצַמְצַם אֶת מָעוֹתָיו.&nbsp; [ו] וְהַפּוֹדֶה מַעֲשֵׂר בְּיוֹתֵר עַל דָּמָיו, לֹא נִתְפְּסָה הַתּוֹסֶפֶת לַמַּעֲשֵׂר.</p>

<p><b>ה,ה</b>&nbsp;&nbsp;[ז] בַּעַל הַבַּיִת אוֹמֵר בְּסֶלַע, וְאֶחָד אוֹמֵר בְּסֶלַע--בַּעַל הַבַּיִת קוֹדֵם, מִפְּנֵי שְׁהוּא מוֹסִיף חֹמֶשׁ.&nbsp; בַּעַל הַבַּיִת אוֹמֵר בְּסֶלַע, וְאֶחָד אוֹמֵר בְּסֶלַע וּפְרוּטָה--הָאַחֵר קוֹדֵם, מִפְּנֵי שֶׁהוֹסִיף עַל הַקֶּרֶן.</p>

<p><b>ה,ו</b>&nbsp;&nbsp;[ח] מֻתָּר לְהַעְרִים עַל פִּדְיוֹן מַעַשְׂרוֹ.&nbsp; כֵּיצַד:&nbsp; אוֹמֵר אָדָם לִבְנוֹ וּבִתּוֹ הַגְּדוֹלִים, לְעַבְדוֹ הָעִבְרִי, הֵא לָךְ אֶת הַמָּעוֹת הָאֵלּוּ וּפְדֵה לָךְ בָּהֶן הַמַּעֲשֵׂר--כְּדֵי שֶׁלֹּא יוֹסִיף חֹמֶשׁ; אֲבָל לֹא יֹאמַר לוֹ, פְּדֵה לִי בָּהֶן.&nbsp; וְכֵן אִם אָמַר לוֹ, פְּדֵה לָךְ מִשֶּׁלָּךְ--אֵינוּ מוֹסִיף חֹמֶשׁ.</p>

<p><b>ה,ז</b>&nbsp;&nbsp;[ט] אֲבָל לֹא יִתֵּן הַמָּעוֹת לִפְדּוֹת לִבְנוֹ וּבִתּוֹ הַקְּטַנִּים, לְעַבְדוֹ וְשִׁפְחָתוֹ הַכְּנַעֲנִיִּים--מִפְּנֵי שֶׁיָּדָן כְּיָדוֹ.&nbsp; נָתַן לְשִׁפְחָתוֹ הָעִבְרִיָּה--אִם מַעֲשֵׂר שֵׁנִי זֶה מִדִּבְרֵיהֶם, כְּגוֹן שֶׁהָיָה מֵעֲצִיץ שְׁאֵינוּ נָקוּב--דְּבָרָיו קַיָּמִין:&nbsp; שֶׁאָמָה עִבְרִיָּה קְטַנָּה הִיא, וְהַקָּטָן אֵינוּ זוֹכֶה לַאֲחֵרִים אֵלָא בְּדָבָר שְׁהוּא מִדִּבְרֵיהֶם.</p>

<p><b>ה,ח</b>&nbsp;&nbsp;[י] וְכֵן מַעְרִים, וְנוֹתֵן הַמַּעֲשֵׂר מַתָּנָה כִּשְׁהוּא בְּטִבְלוֹ; וְאוֹמֵר הַנּוֹתֵן, הֲרֵי הַפֵּרוֹת הָאֵלּוּ מְחֻלָּלִין עַל מָעוֹת שֶׁבְּבֵיתִי.&nbsp; [יא] שְׁנֵי אַחִים, שֵׁנִי שֻׁתָּפִין, אָב וּבְנוֹ--פּוֹדִין זֶה לְזֶה מַעֲשֵׂר שֵׁנִי, כְּדֵי שֶׁלֹּא יוֹסִיפוּ חֹמֶשׁ.</p>

<p><b>ה,ט</b>&nbsp;&nbsp;אִשָּׁה שֶׁהִכְנִיסָה לְבַעְלָהּ מַעֲשֵׂר שֵׁנִי--הוֹאִיל וְהוּא מְמוֹן גָּבוֹהַּ כְּמוֹ שֶׁבֵּאַרְנוּ, לֹא קָנָה בַּעַל; לְפִיכָּךְ אִם פָּדָה אוֹתוֹ, אֵינוּ מוֹסִיף חֹמֶשׁ.</p>

<p><b>ה,י</b>&nbsp;&nbsp;[יב] הַפּוֹדֶה מַעֲשֵׂר שֵׁנִי לְעַצְמוֹ, וְנָתַן אֶת הַקֶּרֶן וְלֹא נָתַן אֶת הַחֹמֶשׁ--אַף עַל פִּי שְׁאֵין הַחֹמֶשׁ מְעַכֵּב, וַהֲרֵי נִתְחַלַּל--לֹא יֵאָכֵל עַד שֶׁיִּתֵּן הַחֹמֶשׁ, וְאַפִלּוּ בַּשַּׁבָּת:&nbsp; גְּזֵרָה שֶׁמֶּא יִפְשַׁע, וְלֹא יִתֵּן.</p>

<p><b>ה,יא</b>&nbsp;&nbsp;[יג] מְעוֹת מַעֲשֵׂר שֵׁנִי--אִם רָצָה לְצָרַף אוֹתָן בְּדֵינָרֵי זָהָב כְּדֵי לְהָקֶל מַשָּׂאָן, מְצָרֵף; וְאִם צֵרְפָן לְעַצְמוֹ--אֵינוּ מוֹסִיף חֹמֶשׁ, שְׁאֵין זֶה דֶּרֶךְ פְּדִיָּה.</p>

<p><b>ה,יב</b>&nbsp;&nbsp;[יד] הַפּוֹרֵט סֶלַע מִמְּעוֹת מַעֲשֵׂר שֵׁנִי, בֵּין בִּירוּשָׁלַיִם בֵּין חוּץ לִירוּשָׁלַיִם--לֹא יְצָרַף אוֹתָהּ כֻּלָּהּ בִּמְעוֹת הַנְּחֹשֶׁת, אֵלָא בְּשֶׁקֶל מְעוֹת כֶּסֶף וּבְשֶׁקֶל מְעוֹת נְחֹשֶׁת.</p>

<p><b>ה,יג</b>&nbsp;&nbsp;[טו] מֻתָּר לְחַלַּל כֶּסֶף מַעֲשֵׂר עִם פֵּרוֹת הַמַּעֲשֵׂר, עַל הַכֶּסֶף--וְהוּא שֶׁיִּהְיֶה בַּפֵּרוֹת, פָּחוּת מִשּׁוֹוֶה דֵּינָר; אֲבָל אִם הָיָה שׁוֹוֶה דֵּינָר--לֹא יְחַלַּל אוֹתָן עִם הַכֶּסֶף, אֵלָא בִּפְנֵי עַצְמָן.</p>

<p><b>ה,יד</b>&nbsp;&nbsp;כֵּיצַד:&nbsp; הָיוּ לוֹ פֵּרוֹת שׁוֹוֶה דֵּינָר, וּשְׁלוֹשָׁה דֵּינָרִין שֶׁלְּמַעֲשֵׂר שֵׁנִי--אֵינוּ מְחַלֵּל הַכֹּל עַל סֶלַע אַחַת; אֲבָל אִם הָיָה לוֹ חֲצִי דֵּינָר פֵּרוֹת, וַחֲצִי דֵּינָר מָעוֹת--מְחַלֵּל שְׁנֵיהֶם עַל דֵּינָר אֶחָד.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ו</h2>

<p><b>ו,א</b>&nbsp;&nbsp;מְעוֹת חֻלִּין וּמְעוֹת מַעֲשֵׂר שֶׁנִּתְפַּזְּרוּ, וְלִקַּט מִכָּאן וּמִכָּאן--מַה שֶׁלִּקַּט, לִקַּט לְמַעֲשֵׂר עַד שֶׁיַּשְׁלִים; וְהַשְּׁאָר חֻלִּין.&nbsp; וְאִם בָּלַל וְחָפַן, אוֹ שֶׁלִּקַּט מִצַּד אֶחָד, וּמָצָא חָסֵר--הֲרֵי זֶה לְפִי חֶשְׁבּוֹן.</p>

<p><b>ו,ב</b>&nbsp;&nbsp;כֵּיצַד:&nbsp; הָיוּ מָאתַיִם מַעֲשֵׂר שֵׁנִי, וּמֵאָה חֻלִּין, נִתְפַּזְּרוּ וּבְלָלָן וְחָפַן הַכֹּל, נִמְצְאוּ מָאתַיִם וְשִׁבְעִים--הֲרֵי מֵאָה וּשְׁמוֹנִים מֵהֶן מַעֲשֵׂר, וְתִשְׁעִים חֻלִּין.&nbsp; זֶה הַכְּלָל--הַמִּתְלַקְּטִין, לְמַעֲשֵׂר שֵׁנִי; וְהַנִּבְלָלִין, לְפִי חֶשְׁבּוֹן.&nbsp; וּמַתְנֶה וְאוֹמֵר:&nbsp; אִם אֵלּוּ שֶׁבְּיָדִי הֶן הַמַּעֲשֵׂר, הַשְּׁאָר חֻלִּין; וְאִם הֶן חֻלִּין, הֲרֵי מְעוֹת הַמַּעֲשֵׂר בְּכָל מָקוֹם שְׁהֶן מְחֻלָּלִין עֲלֵיהֶם.</p>

<p><b>ו,ג</b>&nbsp;&nbsp;[ב] סֶלַע שֶׁלְּמַעֲשֵׂר שֵׁנִי וְשֶׁלְּחֻלִּין שֶׁנִּתְעָרְבוּ--מֵבִיא בְּסֶלַע מָעוֹת, וְאַפִלּוּ מְעוֹת נְחֹשֶׁת, וְאוֹמֵר סֶלַע שֶׁלְּמַעֲשֵׂר שֵׁנִי בְּכָל מָקוֹם שְׁהוּא, מְחֻלֶּלֶת עַל הַמָּעוֹת הָאֵלּוּ; וְאַחַר כָּךְ בּוֹרֵר אֶת הַיָּפָה שֶׁבִּשְׁתֵּיהֶן וּמְחַלֵּל הַמָּעוֹת שֶׁלִּנְחֹשֶׁת עָלֶיהָ, וְתַחְזֹר הַסֶּלַע הַיָּפָה לְמַעֲשֵׂר.</p>

<p><b>ו,ד</b>&nbsp;&nbsp;[ג] הָאוֹמֵר לִבְנוֹ מַעֲשֵׂר שֵׁנִי בְּזָוִית זוֹ, וְנִמְצֵאת בְּזָוִית אַחֶרֶת--הֲרֵי אֵלּוּ חֻלִּין; אָמַר לוֹ הֲרֵי שָׁם מָנֶה, וּמָצָא מָאתַיִם--הַשְּׁאָר חֻלִּין; הֲרֵי שָׁם מָאתַיִם, וּמָצָא מָנֶה--הֲרֵי הִיא חֻלִּין.&nbsp; הִנִּיחַ מָנֶה מַעֲשֵׂר וּמָצָא מָאתַיִם, מָאתַיִם וּמָצָא מָנֶה--אַפִלּוּ הָיוּ בִּשְׁנֵי כִּיסִין, הַכֹּל חֻלִּין.</p>

<p><b>ו,ה</b>&nbsp;&nbsp;[ד] אָמַר לוֹ אָבִיו, כִּיס מַעֲשֵׂר שֵׁנִי לִי בַּבַּיִת, הָלַךְ וּמָצָא שָׁם שְׁלוֹשָׁה כִּיסִים--הַגָּדוֹל שֶׁבְּכֻלָּן מַעֲשֵׂר, וְהַשְּׁאָר חֻלִּין; וְאַף עַל פִּי כֵן לֹא יֹאכַל מִן הַקְּטַנִּים, עַד שֶׁיְּחַלְּלֵם עַל הַגָּדוֹל.</p>

<p><b>ו,ו</b>&nbsp;&nbsp;[ה] מִי שֶׁנִּשְׁתַּתַּק וְאָמְרוּ לוֹ, מַעֲשֵׂר שֵׁנִי שֶׁלָּךְ בְּמָקוֹם פְּלוֹנִי, וְהִרְכִּין בְּרֹאשׁוֹ--בּוֹדְקִין אוֹתוֹ שְׁלוֹשָׁה פְּעָמִים כְּדֶרֶךְ שֶׁבּוֹדְקִין לְגִטִּין, וְיִהְיוּ דְּבָרָיו קַיָּמִין.</p>

<p><b>ו,ז</b>&nbsp;&nbsp;[ו] אָמְרוּ לוֹ בַּחֲלוֹם, מַעֲשֵׂר שֵׁנִי שֶׁלְּאָבִיךָ שֶׁאַתָּה מְבַקֵּשׁ, הֲרֵי הוּא בְּמָקוֹם פְּלוֹנִי--אַף עַל פִּי שֶׁמָּצָא שָׁם מַה שֶׁנֶּאֱמַר לוֹ, אֵינוּ מַעֲשֵׂר:&nbsp; דִּבְרֵי חֲלוֹמוֹת, לֹא מַעֲלִין וְלֹא מוֹרִידִין.</p>

<p><b>ו,ח</b>&nbsp;&nbsp;[ז] הָאוֹמֵר לְבָנָיו, אַפִלּוּ אַתֶּם מֵתִים, אַל תִּגְּעוּ בְּזָוִית זוֹ, וּמָצְאוּ שָׁם מָעוֹת--הֲרֵי אֵלּוּ חֻלִּין; טָמַן מָעוֹת בִּפְנֵיהֶם, וְאָמַר לָהֶם שֶׁלִּפְלוֹנִי הֶן, אוֹ שֶׁלְּמַעֲשֵׂר שֵׁנִי הֶן--אִם כְּמַעְרִים, אֵין חוֹשְׁשִׁין לִדְבָרָיו; וְאִם כְּמִתְכַּוֵּן, דְּבָרָיו קַיָּמִין.</p>

<p><b>ו,ט</b>&nbsp;&nbsp;[ח] הַמּוֹצֶא כְּלִי, וְכָתוּב עָלָיו מִים--הֲרֵי מַה שֶׁבְּתוֹכוֹ מַעֲשֵׂר שֵׁנִי; דֶּלֶת, דֳּמַאי; טֵית, טֶבֶל; תָּו, תְּרוּמָה; קוֹף, קָרְבָּן; וְאִם הָיָה שֶׁלְּמַתֶּכֶת, הוּא וּמַה שֶׁבְּתוֹכוֹ קָרְבָּן:&nbsp; שֶׁכֵּן הָיוּ כּוֹתְבִין אוֹת אַחַת מִן הַשֵּׁם, בְּשָׁעַת הַסַּכָּנָה.</p>

<p><b>ו,י</b>&nbsp;&nbsp;[ט] מָעוֹת הַנִּמְצָאוֹת בִּירוּשָׁלַיִם--אַפִלּוּ דֵּינָרֵי זָהָב עִם הַכֶּסֶף וְעִם הַמָּעוֹת--הֲרֵי אֵלּוּ חֻלִּין, הוֹאִיל וְשׁוּקֵי יְרוּשָׁלַיִם מִתְכַּבְּדִין בְּכָל יוֹם.&nbsp; מָצָא בְּתוֹכָן חֶרֶס, וְכָתוּב בּוֹ מַעֲשֵׂר--הֲרֵי אֵלּוּ מַעֲשֵׂר שֵׁנִי.&nbsp; בַּמֶּה דְּבָרִים אֲמוּרִים, בִּשְׁאָר יְמוֹת הַשָּׁנָה; אֲבָל בְּשָׁעַת הָרֶגֶל, הַכֹּל מַעֲשֵׂר.</p>

<p><b>ו,יא</b>&nbsp;&nbsp;[י] מָעוֹת הַנִּמְצָאוֹת לִפְנֵי סוֹחֲרֵי בְּהֵמָה בִּירוּשָׁלַיִם, לְעוֹלָם מַעֲשֵׂר--שֶׁחֶזְקַת רֹב הָעָם מְבִיאִין מְעוֹת מַעֲשֵׂר שֵׁנִי, וְקוֹנִין בּוֹ בְּהֵמוֹת; וְהַנִּמְצָאוֹת בְּהַר הַבַּיִת, לְעוֹלָם חֻלִּין--שֶׁחֶזְקָתָן מִתְּרוּמַת הַלִּשְׁכָּה, שֶׁחִלְּלוּם הַגִּזְבָּרִין עַל הַבְּהֵמָה.</p>

<p><b>ו,יב</b>&nbsp;&nbsp;[יא] תֵּבָה שֶׁנִּשְׁתַּמַּשׁ בָּהּ חֻלִּין וּמַעֲשֵׂר שֵׁנִי, וּמָצָא בְּתוֹכָהּ מָעוֹת--אִם רֹב מַנִּיחֵי מַעֲשֵׂר, הֲרֵי הַמָּעוֹת מַעֲשֵׂר; וְאִם רֹב מַנִּיחֵי חֻלִּין, חֻלִּין; מֶחְצָה לְמֶחְצָה, חֻלִּין.&nbsp; [יב] מָצָא פֵּרוֹת בֵּין פֵּרוֹת מַעֲשֵׂר לְפֵרוֹת תְּרוּמָה, יִפְּלוּ לַקָּרוֹב.&nbsp; מֶחְצָה לְמֶחְצָה, יֵאָכְלוּ כְּחֻמְרֵי שְׁנֵיהֶן--אֲסוּרִין לַזָּרִים וּטְעוּנִין רְחִיצַת יָדַיִם וְהַעְרֵב שֶׁמֶשׁ, כִּתְרוּמָה; וַאֲסוּרִים לְאוֹנֵן וּטְעוּנִים הֲבָאַת מָקוֹם, כְּמַעֲשֵׂר.&nbsp; וְכֵן בַּמָּעוֹת הַנִּמְצָאוֹת בֵּין חֻלִּין לְמַעֲשֵׂר.</p>

<p><b>ו,יג</b>&nbsp;&nbsp;מַעֲשֵׂר שֵׁנִי שֶׁלִּדְמַאי וְשֶׁלְּוַדַּאי שֶׁנִּתְעָרְבוּ, יֵאָכְלוּ כְּחֹמֶר שֶׁלָּהֶן.&nbsp; [יד] פֵּרוֹת מַעֲשֵׂר שֶׁנִּתְעָרְבוּ בְּפֵרוֹת חֻלִּין--יֵאָכֵל הַכֹּל בְּטַהְרָה בַּמָּקוֹם, אוֹ יִפְדֶּה אֶת הַמַּעֲשֵׂר.&nbsp; לְפִיכָּךְ אִם נִתְעָרְבוּ בִּירוּשָׁלַיִם, אוֹסְרִין בְּכָל שְׁהֶן בְּמִינָן--הוֹאִיל וְהוּא בִּירוּשָׁלַיִם, הֲרֵי הוּא כְּדָבָר שֶׁיֵּשׁ לוֹ מַתִּירִין; וְיֵאָכֵל הַכֹּל בְּטַהְרָה.</p>

<p><b>ו,יד</b>&nbsp;&nbsp;[טו] הַזּוֹרֵעַ מַעֲשֵׂר שֵׁנִי אַחַר שֶׁנִּכְנַס לִירוּשָׁלַיִם, הַגִּדּוּלִין מַעֲשֵׂר שֵׁנִי.&nbsp; אֲבָל אִם זְרָעוֹ קֹדֶם שֶׁיִּכָּנֵס--הַגִּדּוּלִין חֻלִּין, וְאַפִלּוּ בְּדָבָר שְׁאֵין זַרְעוֹ כּוֹלֶה; וּפוֹדִין אוֹתוֹ בְּשָׁעַת זְרִיעָתוֹ.</p>

<p><b>ו,טו</b>&nbsp;&nbsp;[טז] מַעֲשֵׂר שֵׁנִי, בָּטֵל בְּרֹב.&nbsp; בְּאֵיזֶה מַעֲשֵׂר אָמְרוּ:&nbsp; בְּמַעֲשֵׂר שֶׁנִּכְנַס לִירוּשָׁלַיִם וְיָצָא, וְנָפְלוּ מְחִצּוֹת--שֶׁהֲרֵי אֵין שָׁם מְחִצּוֹת לְהַחְזִירוֹ לְשָׁם, וְאֵי אִפְשָׁר לִפְדּוֹתוֹ מֵאַחַר שֶׁנִּכְנַס, וְאַף עַל פִּי שְׁאֵין בּוֹ שׁוֹוֶה פְּרוּטָה; וְנִמְצָא דָּבָר שְׁאֵין לוֹ מַתִּירִין, וּבָטֵל בְּרֹב כְּמוֹ שֶׁבֵּאַרְנוּ בַּהִלְכּוֹת אִסּוּרֵי מַאֲכָלוֹת.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ז</h2>

<p><b>ז,א</b>&nbsp;&nbsp;פֵּרוֹת הַנִּלְקָחוֹת בְּכֶסֶף מַעֲשֵׂר שֵׁנִי--אֵינָן נִפְדִּין בְּרִחוּק מָקוֹם, אֵלָא אִם כֵּן נִטְמְאוּ בְּאָב הַטֻּמְאָה; אֵלָא יַעֲלוּ הֶן עַצְמָן, וְיֵאָכְלוּ בִּירוּשָׁלַיִם:&nbsp; [ב] זֶה חֹמֶר בַּלָּקוּחַ בְּכֶסֶף מַעֲשֵׂר, מִפֵּרוֹת מַעֲשֵׂר עַצְמָן.&nbsp; וְאִם נִטְמְאוּ בְּוֶלֶד הַטֻּמְאָה, יִפָּדוּ וְיֵאָכְלוּ בִּירוּשָׁלַיִם.</p>

<p><b>ז,ב</b>&nbsp;&nbsp;[ג] אֵין נִלְקַח בְּכֶסֶף מַעֲשֵׂר אֵלָא מַאֲכַל אָדָם שֶׁגִּדּוּלָיו מִן הָאָרֶץ, אוֹ גִּדּוּלֵי גִּדּוּלָיו מִן הָאָרֶץ--כְּגוֹן הַפְּרָט הַמְּפֹרָשׁ בַּתּוֹרָה "בַּבָּקָר וּבַצֹּאן, וּבַיַּיִן וּבַשֵּׁכָר" (דברים יד,כו).</p>

<p><b>ז,ג</b>&nbsp;&nbsp;[ד] לְפִיכָּךְ אֵין לוֹקְחִין בְּכֶסֶף מַעֲשֵׂר מַיִם וּמֶלַח, כְּמֵהִין וּפַטְרָיוֹת--לְפִי שְׁאֵין גִּדּוּלֵיהֶם מִן הָאָרֶץ; וְלֹא פֵּרוֹת מְחֻבָּרִין לַקַּרְקָע, וְלֹא פֵּרוֹת שְׁאֵינָן יְכוּלִים לְהַגִּיעַ לִירוּשָׁלַיִם--לְפִי שְׁאֵינָן דּוֹמִין לְבָקָר וָצֹאן.&nbsp; [ה] הַדְּבַשׁ וְהֶחָלָב וְהַבֵּיצִים, הֲרֵי הֶן כְּבָקָר וָצֹאן--שֶׁאַף עַל פִּי שְׁאֵינָן גִּדּוּלֵי קַרְקָע, הֶן גִּדּוּלֵי גִּדּוּלֶיהָ.</p>

<p><b>ז,ד</b>&nbsp;&nbsp;[ו] הַתֶּמֶד--עַד שֶׁלֹּא הִחְמִיץ--אֵינוּ נִלְקָח בְּכֶסֶף מַעֲשֵׂר, מִפְּנֵי שְׁהוּא כְּמַיִם; וּמִשֶּׁהִחְמִיץ, נִלְקָח כְּיַיִן וּכְשֵׁכָר.&nbsp; לְקָחוֹ עַד שֶׁלֹּא הִחְמִיץ, וְהִחְמִיץ--קָנָה מַעֲשֵׂר.&nbsp; [ז] בַּמֶּה דְּבָרִים אֲמוּרִים, בְּשֶׁנָּתַן שְׁלוֹשָׁה מַיִם וּמָצָא פָּחוּת מֵאַרְבָּעָה; אֲבָל אִם נָתַן שְׁלוֹשָׁה, וְהוֹצִיא אַרְבָּעָה--הֲרֵי זֶה כְּיַיִן מָזוּג, וְנִלְקָח בְּכֶסֶף מַעֲשֵׂר.</p>

<p><b>ז,ה</b>&nbsp;&nbsp;[ח] לוֹלַבֵּי זְרָדִין וְהַחַרּוּבִין--עַד שֶׁלֹּא יַמְתִּיקוּ, אֵין נִלְקָחִין; וְאַחַר שֶׁיַּמְתִּיקוּ, נִלְקָחִין.&nbsp; אֲבָל הַלּוּף וְהַחַרְדָּל וְהַתֻּרְמוֹסִין וּשְׁאָר כָּל הַנִּכְבָּשִׁים, בֵּין מִשֶּׁיַּמְתִּיקוּ בֵּין עַד שֶׁלֹּא יַמְתִּיקוּ--נִלְקָחִין.&nbsp; וְהַקּוּר נִלְקָח בְּכֶסֶף מַעֲשֵׂר.</p>

<p><b>ז,ו</b>&nbsp;&nbsp;[ט] הַכַּרְכֹּם אֵינוּ נִלְקָח בְּכֶסֶף מַעֲשֵׂר, שְׁאֵינוּ אֵלָא לְמַרְאֶה; וְכֵן כָּל כַּיּוֹצֶא בּוֹ מִנּוֹתְנֵי רֵיחַ וּמַרְאֶה וְטַעַם--הוֹאִיל וְאֵינָן לַאֲכִילַת גּוּפָן אֵלָא לְטַעַם שֶׁנּוֹתְנִין, אֵין נִלְקָחִין בְּכֶסֶף מַעֲשֵׂר.</p>

<p><b>ז,ז</b>&nbsp;&nbsp;לְפִיכָּךְ רָאשֵׁי בְּשָׂמִים, וְהַפַּלְפְּלִין, וְהַקּוֹשְׁט, וְהַחִלְתִּית, וְחַלּוֹת חָרִיעַ, וְכָל כַּיּוֹצֶא בְּאֵלּוּ--אֵין נִלְקָחִין בְּכֶסֶף מַעֲשֵׂר.&nbsp; [י] הַשֶּׁבֶת--אִם לִתֵּן טַעַם בַּקְּדֵרָה, אֵינָהּ נִלְקַחַת; וְאִם לְכָמָךְ וְכַיּוֹצֶא בּוֹ שְׁהוּא אוֹכֵל גּוּפָהּ, נִלְקַחַת בְּכֶסֶף מַעֲשֵׂר.</p>

<p><b>ז,ח</b>&nbsp;&nbsp;עֵרַב מַיִם וּמֶלַח--אִם נָתַן לְתוֹכָן שֶׁמֶן--הֲרֵי הֶן כְּמֻרְיָס, וְלוֹקֵחַ מֵהֶן בְּכֶסֶף מַעֲשֵׂר; וּמַבְלִיעַ דְּמֵי הַמַּיִם וְהַמֶּלַח, בִּדְמֵי הַשֶּׁמֶן.</p>

<p><b>ז,ט</b>&nbsp;&nbsp;[יא] אֵין לוֹקְחִין תְּרוּמוֹת בְּכֶסֶף מַעֲשֵׂר--מִפְּנֵי שְׁהוּא מְמַעֵט אֲכִילָתוֹ, וַאֲכִילָתָהּ:&nbsp; שְׁאֵין אוֹכְלִין אוֹתָהּ אֵלָא כּוֹהֲנִים מְעֹרָבֵי שֶׁמֶשׁ, וּמֻתֶּרֶת לְאוֹנֵן, וְנֶאֱכֶלֶת בְּכָל מָקוֹם; וְהַמַּעֲשֵׂר מֻתָּר לַזָּרִים, וְלִטְבוּל יוֹם, וְאָסוּר לְאוֹנֵן, וְאֵינוּ נֶאֱכָל אֵלָא בִּירוּשָׁלַיִם.&nbsp; נִמְצָא מְמַעֵט אֲכִילַת הַמַּעֲשֵׂר, וַאֲכִילַת הַתְּרוּמָה.</p>

<p><b>ז,י</b>&nbsp;&nbsp;[יב] לוֹקְחִין בְּהֵמָה לְזִבְחֵי שְׁלָמִים מִכֶּסֶף הַמַּעֲשֵׂר, מִפְּנֵי שֶׁהַשְּׁלָמִים נֶאֱכָלִים לַזָּרִים.&nbsp; בָּרִאשׁוֹנָה הָיוּ לוֹקְחִין בְּהֵמוֹת לְאָכְלָן חֻלִּין מִכֶּסֶף מַעֲשֵׂר שֵׁנִי, כְּדֵי לְהַבְרִיחָהּ מֵעַל הַמִּזְבֵּחַ; גָּזְרוּ בֵּית דִּין שְׁאֵין לוֹקְחִין בְּהֵמָה מִמְּעוֹת מַעֲשֵׂר אֵלָא לִשְׁלָמִים בִּלְבָד.&nbsp; אֲבָל חַיָּה וָעוֹף--לוֹקְחִין, שְׁאֵינָן רְאוּיִים לִשְׁלָמִים.&nbsp; [יג] וְאֵין לוֹקְחִין פֵּרוֹת שְׁבִיעִית מִכֶּסֶף מַעֲשֵׂר--לְפִי שְׁהוּא חַיָּב לְבַעַר, כְּמוֹ שֶׁיִּתְבָּאַר.</p>

<p><b>ז,יא</b>&nbsp;&nbsp;[יד] הַלּוֹקֵחַ מַיִם וּמֶלַח, אוֹ פֵּרוֹת מְחֻבָּרִין, אוֹ פֵּרוֹת שְׁאֵינָן יְכוּלִין לְהַגִּיעַ לִירוּשָׁלַיִם--לֹא קָנָה הַמַּעֲשֵׂר, אַף עַל פִּי שֶׁיָּצְאוּ הַמָּעוֹת לְחֻלִּין.</p>

<p><b>ז,יב</b>&nbsp;&nbsp;[טו] הַלּוֹקֵחַ פֵּרוֹת חוּץ לִירוּשָׁלַיִם בְּכֶסֶף מַעֲשֵׂר--בְּשׁוֹגֵג, כּוֹפִין אֶת הַמּוֹכֵר לְהַחְזִיר הַדָּמִים לַבְּעָלִים; וְהֶן מַעֲשֵׂר, כְּמוֹת שֶׁהָיוּ.&nbsp; בְּמֵזִיד, יַעֲלוּ הַפֵּרוֹת וְיֵאָכְלוּ בִּירוּשָׁלַיִם.&nbsp; וְאִם אֵין מִקְדָּשׁ, יַנִּיחֵם עַד שֶׁיִּרְקְבוּ.</p>

<p><b>ז,יג</b>&nbsp;&nbsp;[טז] וְכֵן אֵין לוֹקְחִין בְּהֵמָה בְּכֶסֶף מַעֲשֵׂר, חוּץ לִירוּשָׁלַיִם.&nbsp; וְאִם לָקַח--בְּשׁוֹגֵג, יַחְזְרוּ הַדָּמִים לִמְקוֹמָן; בְּמֵזִיד, תַּעֲלֶה וְתֵאָכֵל בִּירוּשָׁלַיִם.&nbsp; וְאִם אֵין מִקְדָּשׁ, תִּקָּבֵר הִיא וְעוֹרָהּ.</p>

<p><b>ז,יד</b>&nbsp;&nbsp;[יז] לָקַח עֲבָדִים וְקַרְקָעוֹת וּבְהֵמָה טְמֵאָה, בֵּין בְּמֵזִיד בֵּין בְּשׁוֹגֵג--אִם בָּרַח הַמּוֹכֵר, הֲרֵי זֶה יֹאכַל כְּנֶגֶד אוֹתָן הַמָּעוֹת בִּירוּשָׁלַיִם בְּתוֹרַת מַעֲשֵׂר.&nbsp; זֶה הַכְּלָל:&nbsp; כָּל שֶׁהוֹצִיא חוּץ לַאֲכִילָה וּשְׁתִיָּה וְסִיכָה מִדְּמֵי מַעֲשֵׂר, וּבָרַח הַמּוֹכֵר אוֹ מֵת--יֹאכַל כְּנֶגְדּוֹ; וְאִם הָיָה הַמּוֹכֵר קַיָּם, יַחְזְרוּ דָּמִים לִמְקוֹמָן.&nbsp; וְכֵן אִם הֵבִיא עוֹלוֹת וְחַטָּאוֹת וַאֲשָׁמוֹת מִדְּמֵי מַעֲשֵׂר, יֹאכַל כְּנֶגְדָּן.</p>

<p><b>ז,טו</b>&nbsp;&nbsp;[יח] לָקַח חַיָּה לְזִבְחֵי שְׁלָמִים, וּבְהֵמָה לִבְשַׂר תַּאֲוָה--הֲרֵי זֶה כְּמִי שֶׁקָּנָה שׁוֹר לַחֲרִישָׁה, וְלֹא קָנוּ שְׁלָמִים.&nbsp; לָקַח בְּהֵמָה לִשְׁלָמִים, וְנָפַל בָּהּ מוּם--פָּקְעָה מִמֶּנָּה קְדֻשַּׁת מַעֲשֵׂר, וּפוֹדֶה אוֹתָהּ; וְאֵין הַדָּמִים מַעֲשֵׂר.&nbsp; וְאַף עַל פִּי כֵן, אִם פְּדָיָהּ לְעַצְמוֹ--מוֹסִיף חֹמֶשׁ.</p>

<p><b>ז,טז</b>&nbsp;&nbsp;[יט] הַמַּתְפִּיס מְעוֹת מַעֲשֵׂר לִשְׁלָמִים, לֹא קָנוּ שְׁלָמִים--שֶׁקְּדֻשַּׁת שְׁלָמִים אֵינָהּ חָלָה עַל קְדֻשַּׁת מַעֲשֵׂר, שֶׁהַמַּעֲשֵׂר מְמוֹן גָּבוֹהַּ הוּא.&nbsp; וְאֵין צָרִיךְ לוֹמַר אִם הִתְפִּיס פֵּרוֹת הַמַּעֲשֵׂר עַצְמָן לִשְׁלָמִים, שֶׁלֹּא קָנוּ שְׁלָמִים.</p>

<p><b>ז,יז</b>&nbsp;&nbsp;[כ] הָאוֹכֵל מַעֲשֵׂר שֵׁנִי בְּתוֹרַת חֻלִּין, אַפִלּוּ בְּמֵזִיד--אִם פֵּרוֹת הַמַּעֲשֵׂר עַצְמָן אָכַל, יִצְעַק לַשָּׁמַיִם.&nbsp; וְאִם כֶּסֶף מַעֲשֵׂר אָכַל--יַחְזְרוּ דָּמִים לִמְקוֹמָם, וְיַעֲלוּ וְיֵאָכְלוּ בִּירוּשָׁלַיִם; אוֹ יֹאכַל כְּנֶגְדָּן בִּירוּשָׁלַיִם, אִם אֵינוּ יָכוֹל לְהַחְזִיר אֶת הַדָּמִים.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ח</h2>

<p><b>ח,א</b>&nbsp;&nbsp;הַלּוֹקֵחַ בְּהֵמָה לְזִבְחֵי שְׁלָמִים, וְחַיָּה לִבְשַׂר תַּאֲוָה, מִמִּי שְׁאֵינוּ תַּגָּר, וְאֵינוּ מְדַקְדֵּק--יָצָא הָעוֹר לְחֻלִּין, אַפִלּוּ הָיוּ דְּמֵי הָעוֹר מְרֻבִּין עַל דְּמֵי הַבָּשָׂר; אֲבָל הַלּוֹקֵחַ מִן הַתַּגָּר, לֹא יָצָא הָעוֹר לְחֻלִּין.</p>

<p><b>ח,ב</b>&nbsp;&nbsp;וְכֵן הַלּוֹקֵחַ כַּדֵּי יַיִן סְתוּמוֹת, מְקוֹם שֶׁדַּרְכָּם לְהִמָּכֵר סְתוּמוֹת, מִמִּי שְׁאֵינוּ תַּגָּר--יָצָא הַקַּנְקַן לְחֻלִּין; לְפִיכָּךְ צָרִיךְ הַמּוֹכֵר לִפְתֹּחַ רָאשֵׁי הַכַּדִּים, כְּדֵי שֶׁלֹּא יֵצֵא הַקַּנְקַן לְחֻלִּין.&nbsp; וְאִם רָצָה לְהַחְמִיר עַל עַצְמוֹ, וְלִמְכֹּר בְּמִדָּה--יָצָא הַקַּנְקַן לְחֻלִּין.</p>

<p><b>ח,ג</b>&nbsp;&nbsp;לְקָחָן פְּתוּחוֹת אוֹ סְתוּמוֹת, בִּמְקוֹם שֶׁדַּרְכָּן לְהִמָּכֵר פְּתוּחוֹת, אוֹ שֶׁלָּקַח מִן הַתַּגָּר שֶׁמְּדַקְדֵּק בִּמְכִירָתוֹ--לֹא יָצָא הַקַּנְקַן לְחֻלִּין.</p>

<p><b>ח,ד</b>&nbsp;&nbsp;לָקַח סַלֵּי תְּאֵנִים וַעֲנָבִים עִם הַכְּלִי, לֹא יָצְאוּ דְּמֵי הַכְּלִי לְחֻלִּין.&nbsp; [ד] לָקַח אֱגוֹזִים וּשְׁקֵדִים וְכַיּוֹצֶא בָּהֶן, יָצְאוּ קְלִפֵּיהֶן לְחֻלִּין.&nbsp; לָקַח חוֹתַל תְּמָרִים, יָצָא הַחוֹתָל לְחֻלִּין.&nbsp; קֻפָּה שֶׁלִּתְמָרִים--אִם דְּרוּסוֹת, יָצְאוּ הַקֻּפּוֹת לְחֻלִּין; וְאִם אֵינָן דְּרוּסוֹת, לֹא יָצְאוּ הַקֻּפּוֹת לְחֻלִּין.</p>

<p><b>ח,ה</b>&nbsp;&nbsp;מִי שֶׁהָיָה לוֹ יַיִן שֶׁלְּמַעֲשֵׂר שֵׁנִי, וְהִשְׁאִיל קַנְקַנָּיו לְאוֹתוֹ מַעֲשֵׂר--אַף עַל פִּי שֶׁסָּתַם אֶת פִּיהֶם, לֹא קָנָה הַמַּעֲשֵׂר אֶת הַקַּנְקַנִּים.&nbsp; כָּנַס אֶת הַיַּיִן לַתּוֹכָן סְתָם--אִם קָרָא שֵׁם וְעָשָׂהוּ מַעֲשֵׂר עַד שֶׁלֹּא סָתַם אֶת פִּיהֶם, לֹא קָנָה מַעֲשֵׂר; וְאִם מִשֶּׁסָּתַם, קָרָא שֵׁם וְעָשָׂהוּ מַעֲשֵׂר--קָנָה מַעֲשֵׂר אֶת הַקַּנְקַן.</p>

<p><b>ח,ו</b>&nbsp;&nbsp;הִפְקִיד לְתוֹךְ הַקַּנְקַן רְבִיעִית חֻלִּין, אוֹ שֶׁכָּנַס לְתוֹכָן שֶׁמֶן אוֹ חֹמֶץ אוֹ צִיר וּדְבַשׁ שֶׁלְּמַעֲשֵׂר שֵׁנִי סְתָם--בֵּין מִשֶּׁסָּתַם בֵּין עַד שֶׁלֹּא סָתַם, לֹא קָנָה מַעֲשֵׂר אֶת הַקַּנְקַנִּים.</p>

<p><b>ח,ז</b>&nbsp;&nbsp;[ו] צְבִי שֶׁלְּקָחוֹ בְּכֶסֶף מַעֲשֵׂר, וּמֵת--יִקָּבֵר בְּעוֹרוֹ; לְקָחוֹ חַי, וּשְׁחָטוֹ, וְנִטְמָא--הֲרֵי זֶה יִפָּדֶה כִּשְׁאָר פֵּרוֹת מַעֲשֵׂר שֶׁנִּטְמְאוּ.</p>

<p><b>ח,ח</b>&nbsp;&nbsp;הַמַּנִּיחַ דֵּינָר שֶׁלְּמַעֲשֵׂר שֵׁנִי, לִהְיוֹת אוֹכֵל כְּנֶגְדּוֹ עַד שֶׁיֵּצֵא לְחֻלִּין, וְהָיָה הַדֵּינָר יוֹצֶא בְּעֶשְׂרִים מָעָה, אָכַל עָלָיו בְּעֶשֶׂר מָעִין, וְהוּזְלוּ הַמָּעוֹת לְאַחַר זְמָן, וַהֲרֵי הַדֵּינָר יוֹצֶא בְּאַרְבָּעִים מָעָה--צָרִיךְ לֶאֱכֹל עָלָיו בְּעֶשְׂרִים מָעָה, וְאַחַר כָּךְ יֵצֵא לְחֻלִּין; הוּקְרוּ הַמָּעוֹת, וַהֲרֵי הַדֵּינָר יוֹצֶא בְּעֶשֶׂר מָעִין--אוֹכֵל עָלָיו בְּחָמֵשׁ מָעִין, וְאַחַר כָּךְ יֵצֵא לְחֻלִּין.</p>

<p><b>ח,ט</b>&nbsp;&nbsp;[ז] הַלּוֹקֵחַ פֵּרוֹת בְּסֶלַע שֶׁלְּכֶסֶף מַעֲשֵׂר, וּמָשַׁךְ הַפֵּרוֹת, וְלֹא הִסְפִּיק לִתֵּן הַסֶּלַע, עַד שֶׁהוּקְרוּ הַפֵּרוֹת וְעָמְדוּ בִּשְׁתַּיִם--הֲרֵי זֶה מַפְרִישׁ עֲלֵיהֶן סֶלַע בִּלְבָד:&nbsp; שֶׁנֶּאֱמָר "וְנָתַן אֶת-הַכֶּסֶף, וְקָם לוֹ" (ראה ויקרא כז,יט; ויקרא כז,כג), בִּנְתִינַת הַכֶּסֶף קוֹנֵה; וְהַשָּׂכָר לַמַּעֲשֵׂר.</p>

<p><b>ח,י</b>&nbsp;&nbsp;[ח] מָשַׁךְ פֵּרוֹת בִּשְׁתֵּי סְלָעִים, וְלֹא הִסְפִּיק לִתֵּן הַמָּעוֹת, עַד שֶׁהוּזְלוּ הַפֵּרוֹת וְעָמְדוּ בְּסֶלַע--אֵינוּ מַפְרִישׁ עֲלֵיהֶן מִמְּעוֹת מַעֲשֵׂר שֵׁנִי אֵלָא סֶלַע אַחַת; וּמוֹסִיף עָלֶיהָ סֶלַע שְׁנִיָּה מִן הַחֻלִּין, וְנוֹתֵן לַמּוֹכֵר.&nbsp; וְאִם הָיָה הַמּוֹכֵר עַם הָאָרֶץ, הֲרֵי זֶה מֻתָּר לִתֵּן לוֹ סֶלַע שְׁנִיָּה מִמְּעוֹת מַעֲשֵׂר שֵׁנִי שֶׁלִּדְמַאי.</p>

<p><b>ח,יא</b>&nbsp;&nbsp;נָתַן לוֹ סֶלַע שֶׁלְּמַעֲשֵׂר, וְלֹא הִסְפִּיק לִמְשֹׁךְ אֶת הַפֵּרוֹת, עַד שֶׁעָמְדוּ בִּשְׁתַּיִם--מַה שֶׁפָּדָה פָּדָה, וְהַדִּין בֵּינֵיהֶן; [ט] נָתַן לוֹ שְׁתֵּי סְלָעִים שֶׁלְּמַעֲשֵׂר, וְלֹא הִסְפִּיק לִמְשֹׁךְ אֶת הַפֵּרוֹת, עַד שֶׁחָזְרוּ לִהְיוֹת בְּסֶלַע--מַה שֶׁפָּדָה פָּדָה, וּמִדַּת הַדִּין בֵּינֵיהֶם:&nbsp; שֶׁמַּעֲשֵׂר שֵׁנִי, פְּדִיָּתוֹ הִיא מְשִׁיכָתוֹ.</p>

<p><b>ח,יב</b>&nbsp;&nbsp;[י] מִי שֶׁהָיוּ לוֹ פֵּרוֹת חֻלִּין בִּירוּשָׁלַיִם, וְהָיוּ לוֹ מְעוֹת מַעֲשֵׂר שֵׁנִי חוּץ לִירוּשָׁלַיִם--אוֹמֵר הֲרֵי הַמָּעוֹת הָהֶם מְחֻלָּלִין עַל הַפֵּרוֹת הָאֵלּוּ, וְיֹאכַל הַפֵּרוֹת שָׁם בְּטַהְרָה; וְיֵצְאוּ אוֹתָן הַמָּעוֹת לְחֻלִּין בִּמְקוֹמָן.</p>

<p><b>ח,יג</b>&nbsp;&nbsp;[יא] הָיוּ לוֹ מְעוֹת מַעֲשֵׂר בִּירוּשָׁלַיִם, וְיֵשׁ לוֹ פֵּרוֹת חוּץ לִירוּשָׁלַיִם--אוֹמֵר הֲרֵי הַמָּעוֹת הָאֵלּוּ מְחֻלָּלִין עַל הַפֵּרוֹת הָהֶם, וְיֵצְאוּ הַמָּעוֹת לְחֻלִּין; וְיַעֲלוּ הַפֵּרוֹת, וְיֵאָכְלוּ בִּירוּשָׁלַיִם:&nbsp; שְׁאֵינוּ צָרִיךְ לִהְיוֹת הַמָּעוֹת וְהַפֵּרוֹת בְּמָקוֹם אֶחָד, בְּשָׁעַת הַחִלּוּל.</p>

<p><b>ח,יד</b>&nbsp;&nbsp;[יב] מִי שֶׁהָיוּ לוֹ מְעוֹת מַעֲשֵׂר בִּירוּשָׁלַיִם, וְצָרַךְ לָהֶם, וְיֵשׁ לַחֲבֵרוֹ פֵּרוֹת חֻלִּין שֶׁרוֹצֶה לְאָכְלָן--אוֹמֵר לַחֲבֵרוֹ, הֲרֵי הַמָּעוֹת הָאֵלּוּ מְחֻלָּלִין עַל פֵּרוֹתֶיךָ:&nbsp; וְנִמְצְאוּ אוֹתָם הַפֵּרוֹת לְקוּחִין בְּכֶסֶף מַעֲשֵׂר, וְיֹאכַל אוֹתָם חֲבֵרוֹ בְּטַהְרָה; וְלֹא הִפְסִיד כְּלוּם, וְיֵצְאוּ הַמָּעוֹת לְחֻלִּין.</p>

<p><b>ח,טו</b>&nbsp;&nbsp;[יג] בַּמֶּה דְּבָרִים אֲמוּרִים, בְּשֶׁהָיָה חֲבֵרוֹ בַּעַל הַפֵּרוֹת חָבֵר--שְׁאֵין מוֹסְרִין פֵּרוֹת מַעֲשֵׂר שֵׁנִי שֶׁלְּוַדַּאי אֵלָא לְחָבֵר; לְפִיכָּךְ אִם הָיוּ הַמָּעוֹת שֶׁלִּדְמַאי, אוֹמֵר כֵּן אַף לְעַם הָאָרֶץ.&nbsp; וּמֻתָּר לְחַלַּל מַעֲשֵׂר שֵׁנִי עַל פֵּרוֹת עַם הָאָרֶץ, וְעַל מָעוֹתָיו; וְאֵין חוֹשְׁשִׁין לָהֶם שֶׁמֶּא שֶׁלְּמַעֲשֵׂר שֵׁנִי הֶם.</p>

<p><b>ח,טז</b>&nbsp;&nbsp;[יד] הַמַּנִּיחַ דֵּינָר שֶׁלְּמַעֲשֵׂר לִהְיוֹת אוֹכֵל כְּנֶגְדּוֹ וְהוֹלֵךְ--כֵּיוָן שֶׁאָכַל עָלָיו עַד שֶׁלֹּא נִשְׁאַר מִמֶּנּוּ אֵלָא פָּחוּת מִפְּרוּטָה, יָצָא לְחֻלִּין.&nbsp; בַּמֶּה דְּבָרִים אֲמוּרִים, בְּשֶׁלִּדְמַאי; אֲבָל בְּשֶׁלְּוַדַּאי--לֹא יָצָא לְחֻלִּין עַד שֶׁיִּשָּׁאֵר מִמֶּנּוּ פָּחוּת מִשּׁוֹוֶה פְּרוּטָה אַחַר שֶׁמּוֹסִיפִין אֶת הַחֹמֶשׁ, כְּגוֹן שֶׁנִּשְׁאַר מִמֶּנּוּ פָּחוּת מֵאַרְבָּעָה חֻמְשֵׁי פְּרוּטָה.</p>

<p><b>ח,יז</b>&nbsp;&nbsp;[טו] טְמֵאִים וּטְהוֹרִים שֶׁהָיוּ אוֹכְלִין אוֹ שׁוֹתִין כְּאֶחָד בִּירוּשָׁלַיִם, וְרָצוּ הַטְּהוֹרִים לִהְיוֹתָן אוֹכְלִין מַעֲשֵׂר שֵׁנִי שֶׁלָּהֶם--מַנִּיחִין סֶלַע שֶׁלְּמַעֲשֵׂר שֵׁנִי, וְאוֹמְרִין, כָּל שֶׁהַטְּהוֹרִין אוֹכְלִין וְשׁוֹתִין, סֶלַע זוֹ מְחֻלֶּלֶת עָלָיו; וְתֵצֵא הַסֶּלַע לְחֻלִּין:&nbsp; שֶׁהֲרֵי אָכְלוּ וְשָׁתוּ בְּשָׁוְיָהּ בְּטַהְרָה--וּבִלְבָד שֶׁלֹּא יִגְּעוּ הַטְּמֵאִים בַּמַּאֲכָל, שֶׁלֹּא יְטַמְּאוּהוּ.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק ט</h2>

<p><b>ט,א</b>&nbsp;&nbsp;נֶטַע רְבָעִי--הֲרֵי הוּא קֹדֶשׁ, שֶׁנֶּאֱמָר "וּבַשָּׁנָה, הָרְבִיעִת, יִהְיֶה, כָּל-פִּרְיוֹ--קֹדֶשׁ הִלּוּלִים, לַה'" (ויקרא יט,כד); וְדִינוֹ לְהֵאָכֵל לִבְעָלָיו בִּירוּשָׁלַיִם, כְּמַעֲשֵׂר שֵׁנִי.&nbsp; וּכְשֵׁם שְׁאֵין מַעֲשֵׂר שֵׁנִי בְּסוּרְיָה, כָּךְ אֵין נֶטַע רְבָעִי בְּסוּרְיָה.&nbsp; וּבְנֶטַע רְבָעִי הוּא אוֹמֵר "וְאִישׁ אֶת-קֳדָשָׁיו, לוֹ יִהְיוּ" (במדבר ה,י)--שְׁאֵין לָךְ קֹדֶשׁ שֶׁלֹּא נִתְפָּרַשׁ דִּינוֹ בַּתּוֹרָה לְמִי הוּא, חוּץ מִנֶּטַע רְבָעִי.</p>

<p><b>ט,ב</b>&nbsp;&nbsp;הָרוֹצֶה לִפְדּוֹת נֶטַע רְבָעִי, פּוֹדֶה כְּמַעֲשֵׂר שֵׁנִי; וְאִם פָּדָהוּ לְעַצְמוֹ, מוֹסִיף חֹמֶשׁ.&nbsp; וְאֵין פּוֹדִין אוֹתוֹ, עַד שֶׁיַּגִּיעַ לְעוֹנַת הַמַּעַשְׂרוֹת--שֶׁנֶּאֱמָר "לְהוֹסִיף לָכֶם, תְּבוּאָתוֹ" (ויקרא יט,כה), עַד שֶׁיַּעֲשֶׂה תְּבוּאָתוֹ; וְאֵין פּוֹדִין אוֹתוֹ בַּמְּחֻבָּר, כְּמַעֲשֵׂר שֵׁנִי.&nbsp; וַהֲרֵי הוּא מְמוֹן גָּבוֹהַּ, כַּמַּעֲשֵׂר; לְפִיכָּךְ אֵינוּ נִקְנֶה בְּמַתָּנָה, אֵלָא אִם נְתָנוֹ בֹּסֶר.&nbsp; וְדִינוֹ בִּשְׁאָר הַדְּבָרִים, לְעִנְיַן אֲכִילָה וּפְדִיָּה--כַּמַּעֲשֵׂר.&nbsp; [ג] וְהַפּוֹדֶה כֶּרֶם רְבָעִי--רָצָה, פּוֹדֵהוּ עֲנָבִים, רָצָה, פּוֹדֵהוּ יַיִן; וְכֵן הַזֵּיתִים.&nbsp; אֲבָל שְׁאָר פֵּרוֹת, אֵין מְשַׁנִּין אוֹתָן מִבְּרִיָּתָן.</p>

<p><b>ט,ג</b>&nbsp;&nbsp;[ד] כֶּרֶם רְבָעִי--אֵין לוֹ שִׁכְחָה, וְלֹא פֵּאָה, וְלֹא פֶּרֶט, וְלֹא עוֹלֵלוֹת; וְאֵין מַפְרִישִׁין מִמֶּנּוּ תְּרוּמָה וּמַעַשְׂרוֹת, כְּשֵׁם שְׁאֵין מַפְרִישִׁין מִמַּעֲשֵׂר שֵׁנִי:&nbsp; אֵלָא כֻּלּוֹ עוֹלֶה לִירוּשָׁלַיִם, אוֹ נִפְדֶּה וְיַעֲלוּ הַדָּמִים וְיֵאָכְלוּ בִּירוּשָׁלַיִם--כַּמַּעֲשֵׂר.</p>

<p><b>ט,ד</b>&nbsp;&nbsp;[ה] עֲנָבִים שֶׁלְּכֶרֶם רְבָעִי--הִתְקִינוּ בֵּית דִּין שֶׁיִּהְיוּ עוֹלִין לִירוּשָׁלַיִם מַהְלַךְ יוֹם לְכָל צַד, כְּדֵי לְעַטַּר שׁוּקֵי יְרוּשָׁלַיִם בַּפֵּרוֹת; וּמִשֶּׁחָרַב בֵּית הַמִּקְדָּשׁ, נִפְדֶּה אַפִלּוּ סָמוּךְ לַחוֹמָה.&nbsp; וּשְׁאָר כָּל הַפֵּרוֹת, אַפִלּוּ בִּזְמָן הַמִּקְדָּשׁ נִפְדִּין סָמוּךְ לַחוֹמָה.</p>

<p><b>ט,ה</b>&nbsp;&nbsp;[ו] כֵּיצַד פִּדְיוֹן נֶטַע רְבָעִי:&nbsp; מַנִּיחַ אֶת הַסַּל עַל פִּי שְׁלוֹשָׁה, וְאוֹמֵר כַּמָּה אָדָם רוֹצֶה לִפְדּוֹת לוֹ בְּסֶלַע עַל מְנַת שֶׁיּוֹצִיא יְצִיאוֹת הַשּׁוֹמְרִים מִבֵּיתוֹ, וְהַחַמָּרִים וְהַפּוֹעֲלִים מִבֵּיתוֹ; וְאַחַר שֶׁקּוֹצְבִין אֶת הַשַּׁעַר, מַנִּיחַ אֶת הַמָּעוֹת, וְאוֹמֵר כָּל הַנִּלְקָט מִזֶּה מְחֻלָּל עַל הַמָּעוֹת הָאֵלּוּ, מִשַּׁעַר כָּךְ וְכָּךְ סַלִּים בְּסֶלַע.</p>

<p><b>ט,ו</b>&nbsp;&nbsp;וּבַשְּׁבִיעִית, פּוֹדֵהוּ בְּשָׁוְיוֹ:&nbsp; שְׁאֵין שָׁם לֹא שׁוֹמְרִים, וְלֹא פּוֹעֲלִים; וְאִם הָיָה הֶפְקֵר, אֵין לוֹ אֵלָא שָׂכַר לְקִיטָה בִּלְבָד.</p>

<p><b>ט,ז</b>&nbsp;&nbsp;מִי שֶׁהָיָה לוֹ נֶטַע רְבָעִי בִּשְׁנַת הַשְּׁמִטָּה, שֶׁיַּד הַכֹּל שׁוֹוָה--צָרִיךְ לְצַיְּנוֹ בְּקוֹזְזוֹת אֲדָמָה, כְּדֵי שֶׁיַּכִּירוּ בּוֹ, וְלֹא יֹאכְלוּ מִמֶּנּוּ, עַד שֶׁיִּפְדּוּ.&nbsp; וְאִם הָיָה בְּתוֹךְ שְׁנֵי עָרְלָה--מְצַיְּנִין אוֹתוֹ בְּחַרְסִית, כְּדֵי שֶׁיִּפְרְשׁוּ מִמֶּנּוּ:&nbsp; שְׁאִם צִיְּנוֹ בְּקוֹזְזוֹת אֲדָמָה שֶׁמֶּא יִתְפָּרְדוּ--שֶׁאִסּוּר עָרְלָה חֲמוֹר הוּא, שְׁהִיא אֲסוּרָה בַּהֲנָיָה.&nbsp; וְהַצְּנוּעִין הָיוּ מַנִּיחִין אֶת הַמָּעוֹת בִּשְׁנַת הַשְּׁמִטָּה וְאוֹמְרִין, כָּל הַנִּלְקָט מִפֵּרוֹת רְבָעִי אֵלּוּ מְחֻלָּל עַל הַמָּעוֹת הָאֵלּוּ--שֶׁהֲרֵי אֵי אִפְשָׁר לִפְדּוֹתוֹ בַּמְּחֻבָּר, כְּמוֹ שֶׁבֵּאַרְנוּ.</p>

<p><b>ט,ח</b>&nbsp;&nbsp;בְּאֶחָד בְּתִשְׁרִי, רֹאשׁ הַשָּׁנָה לְעָרְלָה וְלִרְבָעִי; וּמֵאֵימָתַי מוֹנִין לְעָרְלָה וּרְבָעִי, מִשָּׁעַת נְטִיעָה.&nbsp; וְאֵינוּ מוֹנֶה מֵרֹאשׁ הַשָּׁנָה לְרֹאשׁ הַשָּׁנָה, אֵלָא שְׁלוֹשִׁים יוֹם בַּשָּׁנָה חֲשׁוּבִין שָׁנָה--וְהוּא שֶׁתִּקְלֹט הַנְּטִיעָה, קֹדֶם הַשְּׁלוֹשִׁים יוֹם; וְכַמָּה הוּא סְתָם קְלִיטָה, לְכָל הָאִילָנוֹת שְׁתֵּי שַׁבָּתוֹת.</p>

<p><b>ט,ט</b>&nbsp;&nbsp;נִמְצֵאתָ לָמֵד, שֶׁהַנּוֹטֵעַ אַרְבָּעָה וְאַרְבָּעִים יוֹם קֹדֶם רֹאשׁ הַשָּׁנָה, עָלְתָה לוֹ שָׁנָה; וְאַף עַל פִּי כֵן אֵין פֵּרוֹת הַנְּטִיעָה הַזֹּאת מֻתָּרִין בֶּעָרְלָה אוֹ בָּרְבָעִי, עַד חֲמִשָּׁה עָשָׂר יוֹם בִּשְׁבָט--שְׁהוּא רֹאשׁ הַשָּׁנָה לָאִילָן.</p>

<p><b>ט,י</b>&nbsp;&nbsp;כֵּיצַד:&nbsp; הַנּוֹטֵעַ אִילָן מַאֲכָל בַּחֲמִשָּׁה עָשָׂר בְּאָב מִשָּׁנָה עֲשִׂירִית בַּיּוֹבֵל--הֲרֵי הוּא בְּתוֹךְ שְׁנֵי עָרְלָה, עַד חֲמִשָּׁה עָשָׂר בִּשְׁבָט מִשְּׁנַת שְׁלוֹשׁ עֶשְׂרֵה; וְכָל מַה שֶׁיּוֹצִיא הָאִילָן בְּתוֹךְ זְמָן זֶה--הֲרֵי הוּא עָרְלָה, אַף עַל פִּי שֶׁנִּגְמְרוּ לְאַחַר כַּמָּה יָמִים.</p>

<p><b>ט,יא</b>&nbsp;&nbsp;וּמֵחֲמִשָּׁה עָשָׂר בִּשְׁבָט מִשְּׁנַת שְׁלוֹשׁ עֶשְׂרֵה בַּיּוֹבֵל, עַד חֲמִשָּׁה עָשָׂר בִּשְׁבָט מִשְּׁנַת אַרְבַּע עֶשְׂרֵה--הוּא נֶטַע רְבָעִי; וְכָל מַה שֶׁיּוֹצִיא בְּתוֹךְ זְמָן זֶה--הֲרֵי הוּא רְבָעִי, וְצָרִיךְ פִּדְיוֹן.&nbsp; וְאִם נִתְעַבְּרָה הַשָּׁנָה, נִתְעַבְּרָה לִרְבָעִי אוֹ לְעָרְלָה.</p>

<p><b>ט,יב</b>&nbsp;&nbsp;[יא] נְטָעוֹ בְּשִׁשָּׁה עָשָׂר בְּאָב מִשְּׁנַת עֶשֶׂר--לֹא עָלְתָה לוֹ שְׁנַת עֶשֶׂר, אֵלָא הֲרֵי הוּא עָרְלָה שְׁנַת אַחַת עֶשְׂרֵה וּשְׁנַת שְׁתֵּים עֶשְׂרֵה וּשְׁנַת שְׁלוֹשׁ עֶשְׂרֵה כֻּלָּהּ; וַהֲרֵי הוּא נֶטַע רְבָעִי מֵרֹאשׁ הַשָּׁנָה שֶׁלִּשְׁנַת אַרְבַּע עֶשְׂרֵה, עַד סוֹפָהּ.</p>

<p><b>ט,יג</b>&nbsp;&nbsp;[יב] נָטַע הַנְּטִיעָה מֵרֹאשׁ חֹדֶשׁ עַד חֲמִשָּׁה עָשָׂר יוֹם בִּשְׁבָט--מוֹנֶה לָהּ שָׁלוֹשׁ שָׁנִים מִיּוֹם לְיוֹם לְעָרְלָה, וּמִיּוֹם לְיוֹם לִרְבָעִי.&nbsp; וְרָאִיתִי לַגְּאוֹנִים דְּבָרִים בְּחֶשְׁבּוֹן עָרְלָה וּרְבָעִי--אֵין רָאוּי לְהַאֲרִיךְ וּלְהָשִׁיב עֲלֵיהֶן, וּוַדַּאי טְעוּת סוֹפְרִים הֶם; וְהָאֱמֶת כְּבָר בֵּאַרְנוּ דַּרְכָּהּ.</p>

<p><b>ט,יד</b>&nbsp;&nbsp;[יג] הָעַלִּין, וְהַלּוֹלַבִּין, וּמֵי גְּפָנִים, וְהַסְּמָדַר--מֻתָּרִין בֶּעָרְלָה, וּבָרְבָעִי.&nbsp; וְהָעֲנָבִים שֶׁשְּׁדָפָן הַקָּדִים וְהִפְסִידָן, וְהַחַרְצַנִּים וְהַזּוֹגִין וְהַתֶּמֶד שֶׁלָּהֶן, וּקְלִפֵּי רִמּוֹן וְהַנֵּץ שֶׁלּוֹ, וּקְלִפֵּי אֱגוֹזִים, וְהַגַּרְעִנִּים--אֲסוּרִין בֶּעָרְלָה, וּמֻתָּרִין בָּרְבָעִי; וְהַנּוֹבְלוֹת, כֻּלָּן אֲסוּרוֹת.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק י</h2>

<p><b>י,א</b>&nbsp;&nbsp;כָּל שְׁהוּא חַיָּב בֶּעָרְלָה, יֵשׁ לוֹ רְבָעִי, וְכָל שֶׁפָּטוּר מִן הֶעָרְלָה, אֵינוּ חַיָּב בָּרְבָעִי--שֶׁנֶּאֱמָר "שָׁלֹשׁ שָׁנִים, יִהְיֶה לָכֶם עֲרֵלִים--לֹא יֵאָכֵל.&nbsp; וּבַשָּׁנָה, הָרְבִיעִת, יִהְיֶה, כָּל-פִּרְיוֹ--קֹדֶשׁ הִלּוּלִים, לַה'" (ויקרא יט,כג-כד).</p>

<p><b>י,ב</b>&nbsp;&nbsp;הַנּוֹטֵעַ אִילָן מַאֲכָל, וְדַעְתּוֹ עָלָיו שֶׁיִּהְיֶה סְיָג לַגִּנָּה, אוֹ שֶׁנְּטָעוֹ לְקוֹרוֹת הָאִילָן, לֹא לְפֵרוֹתָיו--הֲרֵי זֶה פָּטוּר מִן הֶעָרְלָה; נְטָעוֹ לִסְיָג, וְחָזַר וְחִשַּׁב עָלָיו לְמַאֲכָל, אוֹ שֶׁנְּטָעוֹ לְמַאֲכָל, וְחָזַר וְחִשַּׁב עָלָיו לִסְיָג--כֵּיוָן שֶׁעֵרַב בּוֹ מַחְשֶׁבֶת חִיּוּב, חַיָּב.&nbsp; נְטָעוֹ שָׁלוֹשׁ שָׁנִים לִסְיָג, וּמִכָּאן וְאִלַּךְ לְמַאֲכָל--אֵין לוֹ רְבָעִי:&nbsp; שֶׁכָּל שְׁאֵין לוֹ עָרְלָה, אֵין לוֹ רְבָעִי.</p>

<p><b>י,ג</b>&nbsp;&nbsp;נָטַע אִילָן וְחִשַּׁב שֶׁיִּהְיֶה הַצַּד הַפְּנִימִי שֶׁלּוֹ לְמַאֲכָל וְהַחִיצוֹן לִסְיָג, אוֹ שֶׁיִּהְיֶה הַצַּד הַתַּחְתּוֹן לְמַאֲכָל וְהָעֶלְיוֹן לִסְיָג--זֶה שֶׁחִשַּׁב עָלָיו לְמַאֲכָל, חַיָּב בֶּעָרְלָה; וְזֶה שֶׁחִשַּׁב עָלָיו לִסְיָג אוֹ לְעֵצִים, פָּטוּר:&nbsp; שֶׁהַדָּבָר תָּלוּי בְּדַעְתּוֹ שֶׁלַּנּוֹטֵעַ.&nbsp; וְהַצֶּלֶף חַיָּב בֶּעָרְלָה, הָאֲבִיּוֹנוֹת בִּלְבָד; אֲבָל הַקַּפְרִיסִין, מֻתָּרוֹת.</p>

<p><b>י,ד</b>&nbsp;&nbsp;הַנּוֹטֵעַ לָרַבִּים בְּתוֹךְ שָׂדֵהוּ, חַיָּב בֶּעָרְלָה--שֶׁנֶּאֱמָר "וּנְטַעְתֶּם" (ויקרא יט,כג), אַפִלּוּ לָרַבִּים.&nbsp; בַּמֶּה דְּבָרִים אֲמוּרִים, בְּאֶרֶץ יִשְׂרָאֵל; אֲבָל בְּחוּצָה לָאָרֶץ, פָּטוּר.</p>

<p><b>י,ה</b>&nbsp;&nbsp;הַנּוֹטֵעַ בִּרְשׁוּת הָרַבִּים, וְהַנּוֹטֵעַ בִּסְפִינָה, וְהָעוֹלֶה מֵאֵלָיו בִּרְשׁוּת הַיָּחִיד, וְהַנָּכְרִי שֶׁנָּטַע בֵּין לְיִשְׂרָאֵל בֵּין לְעַצְמוֹ, וְהַגַּזְלָן שֶׁנָּטַע--חַיָּבִין בֶּעָרְלָה וּבָרְבָעִי.</p>

<p><b>י,ו</b>&nbsp;&nbsp;הָעוֹלֶה מֵאֵלָיו בִּמְקוֹם פְּכָשִׁין, פָּטוּר; אַפִלּוּ הַנּוֹטֵעַ בִּמְקוֹם שְׁאֵינוּ יִשּׁוּב, פָּטוּר:&nbsp; וְהוּא שֶׁלֹּא יִהְיֶה עוֹשֶׂה, כְּדֵי טִפּוּל שֶׁמִּטַּפֵּל בְּפֵרוֹתָיו עַד שֶׁמְּבִיאָן לְיִשּׁוּב.&nbsp; אֲבָל אִם הָיָה עוֹשֶׂה כְּדֵי טִפּוּלוֹ, חַיָּב בֶּעָרְלָה.</p>

<p><b>י,ז</b>&nbsp;&nbsp;הַנּוֹטֵעַ לְמִצְוָה--כְּגוֹן שֶׁנָּטַע אֶתְרוֹג לַלּוֹלָב, אוֹ זַיִת לַמְּנוֹרָה--חַיָּב בֶּעָרְלָה.&nbsp; הִקְדִּישׁ וְאַחַר כָּךְ נָטַע, פָּטוּר מִן הֶעָרְלָה; נָטַע וְאַחַר כָּךְ הִקְדִּישׁ, חַיָּב בֶּעָרְלָה.</p>

<p><b>י,ח</b>&nbsp;&nbsp;הַנּוֹטֵעַ בַּעֲצִיץ שְׁאֵינוּ נָקוּב, חַיָּב בֶּעָרְלָה--אַף עַל פִּי שְׁאֵינוּ כָּאָרֶץ לִזְרָעִים, הֲרֵי הוּא כָּאָרֶץ לְאִילָנוֹת.&nbsp; [ט] וְאִילָן שֶׁנְּטָעוֹ בְּתוֹךְ הַבַּיִת, חַיָּב בֶּעָרְלָה.</p>

<p><b>י,ט</b>&nbsp;&nbsp;זֶה שֶׁנָּטְעוּ גּוֹיִים עַד שֶׁלֹּא בָאוּ אֲבוֹתֵינוּ לָאָרֶץ, פָּטוּר; אֲבָל מִשֶּׁבָּאוּ לָאָרֶץ, אַף מַה שֶׁנָּטְעוּ גּוֹיִים חַיָּב--שֶׁנֶּאֱמָר "כִּי-תָבֹאוּ אֶל-הָאָרֶץ, וּנְטַעְתֶּם" (ויקרא יט,כג), מִשָּׁעַת בִּיאָה.&nbsp; [י] וְגוֹי שֶׁהִרְכִּיב אִילָן מַאֲכָל עַל גַּבֵּי אִילָן סְרָק, חַיָּב בֶּעָרְלָה.&nbsp; וְיֵשׁ לְנָכְרִי נֶטַע רְבָעִי--שְׁאִם בָּא לִנְהֹג בְּמִצְוָה זוֹ, הֲרֵי הוּא קֹדֶשׁ כְּנֶטַע רְבָעִי שֶׁלְּיִשְׂרָאֵל.</p>

<p><b>י,י</b>&nbsp;&nbsp;[יא] אֶחָד הַנּוֹטֵעַ גַּרְעִנָּה, אוֹ יֵחוּר מִן הָאִילָן, אוֹ שֶׁעָקַר אֶת כָּל הָאִילָן מִמָּקוֹם וּנְטָעוֹ בְּמָקוֹם אַחֵר--הֲרֵי זֶה חַיָּב בֶּעָרְלָה, וּמוֹנֶה מִשָּׁעַת נְטִיעָתוֹ.</p>

<p><b>י,יא</b>&nbsp;&nbsp;זִעְזַע אֶת הָאִילָן וְלֹא עֲקָרוֹ, וְאַחַר כָּךְ מִלָּא סְבִיבוֹתָיו בֶּעָפָר--אִם יָכוֹל לִחְיוֹת אִלּוּ לֹא מִלָּא סְבִיבוֹתָיו, הֲרֵי זֶה פָּטוּר; וְאִם לָאו--הֲרֵי זֶה כְּמִי שֶׁעָקַר וְנָטַע, וְחַיָּב.</p>

<p><b>י,יב</b>&nbsp;&nbsp;וְכֵן אִילָן שֶׁנֶּעְקַר, וְנִשְׁאַר מִמֶּנּוּ בָּאָרֶץ שֹׁרֶשׁ אֶחָד, אַפִלּוּ כְּמַחַט שֶׁמְּלַפְּפִין עָלֶיהָ הָרוֹקְמִין אֶת הַשָּׁנִי, וְהִחְזִירוֹ לִמְקוֹמוֹ וּנְטָעוֹ--פָּטוּר, מִפְּנֵי שֶׁיָּכוֹל לִחְיוֹת.</p>

<p><b>י,יג</b>&nbsp;&nbsp;נֶעְקַר כֻּלּוֹ, וְנֶעְקְרָה הַסֶּלַע שֶׁשָּׁרָשָׁיו בָּהּ עִמּוֹ, וְחָזַר וּנְטָעוֹ כְּמַה שְׁהוּא, בְּכָל הָאֲדָמָה שֶׁסְּבִיבוֹת שָׁרָשָׁיו--אִם יִהְיֶה יָכוֹל לִחְיוֹת מֵאוֹתָהּ אֲדָמָה אִלּוּ לֹא נְטָעוֹ, הֲרֵי הוּא כְּמִי שֶׁלֹּא נֶעְקַר; וְאִם לָאו, חַיָּב.&nbsp; [יג] אִילָן שֶׁקְּצָצוֹ מֵעִם הָאָרֶץ, וְהִחְלִיף--חַיָּב בֶּעָרְלָה, וּמוֹנִין לוֹ מִשָּׁעַת קְצִיצָה.</p>

<p><b>י,יד</b>&nbsp;&nbsp;אֶחָד הַנּוֹטֵעַ, וְאֶחָד הַמַּבְרִיךְ, וְאֶחָד הַמַּרְכִּיב--חַיָּב.&nbsp; בַּמֶּה דְּבָרִים אֲמוּרִים, בְּשֶׁחָתַךְ בַּד אֶחָד מִן הָאִילָן וְהִבְרִיכוֹ בָּאָרֶץ, אוֹ הִרְכִּיבוֹ בְּאִילָן אַחֵר; אֲבָל אִם מָתַח בַּד אֶחָד מִן הָאִילָן הַזָּקֵן וְהִבְרִיכוֹ בָּאָרֶץ, אוֹ הִרְכִּיבוֹ בְּאִילָן אַחֵר וְעִיקַר הַבַּד מְעֻרֶּה בָּאִילָן הַזָּקֵן--הֲרֵי זֶה פָּטוּר.</p>

<p><b>י,טו</b>&nbsp;&nbsp;גָּדַל זֶה הַיֶּלֶד שֶׁהִבְרִיךְ וְעָשָׂה פֵּרוֹת, וְאַחַר כָּךְ נִפְסַק עִיקָרוֹ שֶׁהָיָה מְעֻרֶּה בָּאִילָן הַזָּקֵן--מוֹנֵה מִשָּׁעָה שֶׁנִּפְסַק.&nbsp; וְאוֹתָן הַפֵּרוֹת מֻתָּרִין, מִפְּנֵי שֶׁגָּדְלוּ בְּהֶתֵּר; וְאִם הִנִּיחָן אַחַר שֶׁנִּפְסַק הָעִיקָר, עַד שֶׁהוֹסִיפוּ בְּמָאתַיִם--הֲרֵי אֵלּוּ אֲסוּרִין.</p>

<p><b>י,טז</b>&nbsp;&nbsp;יַלְדָּה שֶׁסִּבְּכָהּ בַּזְּקֵנָה, וְהָיוּ פֵּרוֹת בַּיַּלְדָּה--אַפִלּוּ הוֹסִיפוּ מָאתַיִם--הֲרֵי אֵלּוּ הַפֵּרוֹת שֶׁלַּיַּלְדָּה אֲסוּרִין, שְׁאֵין גִּדּוּלֵי הֶתֵּר מַעֲלִין אֶת הָעִיקָר הָאָסוּר.</p>

<p><b>י,יז</b>&nbsp;&nbsp;אִילָן שֶׁהִבְרִיךְ מִמֶּנּוּ בַּד בָּאָרֶץ, וְאַחַר כָּךְ נֶעְקַר הָאִילָן כֻּלּוֹ, וַהֲרֵי הוּא חוֹיֶה מִן הַבַּד שֶׁהֻבְרָךְ בָּאָרֶץ--נַעֲשָׂה אוֹתוֹ אִילָן כְּאִלּוּ עַתָּה נֻטַּע, וְחַיָּב בֶּעָרְלָה; וּמוֹנֶה לָאִילָן וּלְמַה שֶׁצָּמַח מִן הַהַבְרָכָה, מִשָּׁעָה שֶׁנֶּעְקַר.</p>

<p><b>י,יח</b>&nbsp;&nbsp;הֲרֵי שֶׁהִבְרִיךְ בַּד בָּאָרֶץ, וְצָמַח, וְהִבְרִיךְ בַּד אַחֵר מִמַּה שֶׁצָּמַח בָּאָרֶץ, וְצָמַח, וְחָזַר וְהִבְרִיךְ מִן הַשְּׁלִישִׁי, אַפִלּוּ הֶן מֵאָה מְעֻרִּין זֶה בְּזֶה--הוֹאִיל וְלֹא נִפְסְקוּ מִן הָעִיקָר הָרִאשׁוֹן, הַכֹּל מֻתָּר; וְאִם נִפְסַק עִיקָר הָרִאשׁוֹן, מוֹנֶה לַכֹּל מִשָּׁעָה שֶׁנִּפְסַק.&nbsp; [יט] וְאִילָן הַיּוֹצֶא מִן הַגֶּזַע, פָּטוּר מִן הֶעָרְלָה; מִן הַשָּׁרָשִׁים, חַיָּב בֶּעָרְלָה.</p>

<p><b>י,יט</b>&nbsp;&nbsp;יַלְדָּה פָּחוּת מִטֶּפַח, חַיֶּבֶת בֶּעָרְלָה כָּל שְׁנוֹתֶיהָ--מִפְּנֵי שְׁהִיא נִרְאֵית כִּנְטִיעָה בַּת שְׁנָתָהּ.&nbsp; בַּמֶּה דְּבָרִים אֲמוּרִים, בִּנְטִיעָה אַחַת, אוֹ שְׁתַּיִם כְּנֶגֶד שְׁתַּיִם וְאַחַת יוֹצְאָה זָנָב; אֲבָל אִם הָיָה הַכֶּרֶם כֻּלּוֹ פָּחוּת מִטֶּפַח--הֲרֵי זֶה יֵשׁ לוֹ קוֹל, וּמוֹנִין לוֹ כְּדֶרֶךְ שֶׁמּוֹנִין לִשְׁאָר הָאִילָנוֹת.</p>

<p><b>י,כ</b>&nbsp;&nbsp;נוֹטְעִין יֵחוּר שֶׁלְּעָרְלָה; וְאֵין נוֹטְעִין אֱגוֹז שֶׁלְּעָרְלָה--מִפְּנֵי שְׁהוּא פְּרִי, וּפֵרוֹת עָרְלָה אֲסוּרִין בַּהֲנָיָה כְּמוֹ שֶׁבֵּאַרְנוּ בְּהִלְכּוֹת אִסּוּרֵי מַאֲכָלוֹת.&nbsp; וְאִם עָבַר וְנָטַע אֱגוֹז שֶׁלְּעָרְלָה, הֲרֵי הַצּוֹמֵחַ מֻתָּר כִּשְׁאָר הָאִילָנוֹת.</p>

<p><b>י,כא</b>&nbsp;&nbsp;וְכֵן אֵין מַרְכִּיבִין כַּפְנָיוֹת שֶׁלְּעָרְלָה בִּדְקָלִים, מִפְּנֵי שֶׁהַכַּפְנָיוֹת כַּפְּרִי.&nbsp; עָבַר וְהִרְכִּיב, מֻתָּר:&nbsp; שֶׁכָּל דָּבָר שֶׁיֵּשׁ לוֹ שְׁנֵי גוֹרְמִין, אֶחָד אָסוּר וְאֶחָד מֻתָּר--הֲרֵי זֶה הַנִּגְרָם מִשְּׁנֵיהֶם מֻתָּר.&nbsp; לְפִיכָּךְ הַצּוֹמֵחַ מִפֵּרוֹת עָרְלָה מֻתָּר--שֶׁהֲרֵי גָּרַם לוֹ לִצְמֹחַ הַפְּרִי הָאָסוּר, וְהָאָרֶץ הַמֻּתֶּרֶת.
<br>&nbsp;</p>

<h2>הִלְכּוֹת מַעֲשֵׂר שֵׁנִי וְנֶטַע רְבָעִי פֵּרֶק יא</h2>

<p><b>יא,א</b>&nbsp;&nbsp;מִצְוַת עֲשֵׂה לְהִתְוַדּוֹת לִפְנֵי ה', אַחַר שֶׁמּוֹצִיאִין כָּל הַמַּתָּנוֹת שֶׁבְּזֶרַע הָאָרֶץ; וְזֶה הוּא הַנִּקְרָא וִדּוּי מַעֲשֵׂר.&nbsp; [ב] וְאֵין מִתְוַדִּין וִדּוּי זֶה, אֵלָא אַחַר הַשָּׁנָה שֶׁמַּפְרִישִׁין בָּהּ מַעְשַׂר עָנִי--שֶׁנֶּאֱמָר "כִּי תְכַלֶּה לַעְשֵׂר .&nbsp;.&nbsp;. וְאָמַרְתָּ לִפְנֵי ה' אֱלֹהֶיךָ בִּעַרְתִּי הַקֹּדֶשׁ מִן-הַבַּיִת" (דברים כו,יב-יג).</p>

<p><b>יא,ב</b>&nbsp;&nbsp;[ג] אֵימָתַי מִתְוַדִּין:&nbsp; בַּמִּנְחָה בְּיוֹם טוֹב הָאַחֲרוֹן שֶׁלַּפֶּסַח שֶׁלָּרְבִיעִית וְשֶׁלַּשְּׁבִיעִית--שֶׁנֶּאֱמָר "כִּי תְכַלֶּה לַעְשֵׂר" (דברים כו,יב), בְּרֶגֶל שֶׁכָּל הַמַּעַשְׂרוֹת כָּלִים בּוֹ; וְאֵין הַפֶּסַח מַגִּיעַ מִשָּׁנָה רְבִיעִית אֵלָא וְכָל פֵּרוֹת שְׁלִישִׁית נִתְעַשְּׂרוּ, בֵּין פֵּרוֹת הָאִילָן בֵּין פֵּרוֹת הָאָרֶץ.</p>

<p><b>יא,ג</b>&nbsp;&nbsp;[ד] אֵין מִתְוַדִּין אֵלָא בַּיּוֹם, וְכָל הַיּוֹם כָּשֵׁר לְוִדּוּי הַמַּעֲשֵׂר; וּבֵין בִּפְנֵי הַבַּיִת בֵּין שֶׁלֹּא בִּפְנֵי הַבַּיִת, חַיָּב לְבַעַר וּלְהִתְוַדּוֹת.&nbsp; [ה] וִדּוּי זֶה נֶאֱמָר בְּכָל לָשׁוֹן--שֶׁנֶּאֱמָר "וְאָמַרְתָּ לִפְנֵי ה' אֱלֹהֶיךָ" (דברים כו,יג), בְּכָל לָשׁוֹן שֶׁאַתָּה אוֹמֵר.&nbsp; וְכָל אֶחָד וְאֶחָד, אוֹמְרוֹ בִּפְנֵי עַצְמוֹ; וְאִם רָצוּ רַבִּים לְהִתְוַדּוֹת כְּאֶחָד, מִתְוַדִּין.&nbsp; [ו] וּמִצְוָתוֹ בַּמִּקְדָּשׁ, שֶׁנֶּאֱמָר "וְאָמַרְתָּ לִפְנֵי ה' אֱלֹהֶיךָ"; וְאִם הִתְוַדָּה בְּכָל מָקוֹם, יָצָא.</p>

<p><b>יא,ד</b>&nbsp;&nbsp;[ז] אֵינוּ מִתְוַדֶּה אֵלָא עַד שֶׁלֹּא יִשָּׁאֵר אֶצְלוֹ אֶחָד מִן הַמַּתָּנוֹת, שֶׁכֵּן הוּא אוֹמֵר בַּוִּדּוּי "בִּעַרְתִּי הַקֹּדֶשׁ מִן-הַבַּיִת .&nbsp;.&nbsp;." (דברים כו,יג).&nbsp; וְעֶרֶב יוֹם טוֹב הָאַחֲרוֹן, הָיָה הַבֵּעוּר; וּלְמָחָר מִתְוַדִּין.</p>

<p><b>יא,ה</b>&nbsp;&nbsp;[ח] כֵּיצַד הוּא עוֹשֶׂה:&nbsp; אִם נִשְׁאַר אֶצְלוֹ תְּרוּמָה וּתְרוּמַת מַעֲשֵׂר, נוֹתְנָהּ לַכּוֹהֵן; מַעֲשֵׂר רִאשׁוֹן, נוֹתְנוֹ לַלֵּוִי; מַעְשַׂר עָנִי, נוֹתְנוֹ לָעֲנִיִּים.&nbsp; נִשְׁאֲרוּ אֶצְלוֹ פֵּרוֹת מַעֲשֵׂר שֵׁנִי שֶׁלְּוַדַּאי, אוֹ נֶטַע רְבָעִי, אוֹ מְעוֹת פְּדִיָּתָן--הֲרֵי זֶה מְבַעֵר אוֹתָן, וּמַשְׁלִיךְ לַיָּם אוֹ שׂוֹרֵף; נִשְׁאַר אֶצְלוֹ מַעֲשֵׂר שֵׁנִי שֶׁלִּדְמַאי, אֵינוּ חַיָּב לְבַעֲרוֹ.&nbsp; נִשְׁאַר אֶצְלוֹ בִּכּוּרִים, הֲרֵי הֶן מִתְבַּעֲרִין בְּכָל מָקוֹם.</p>

<p><b>יא,ו</b>&nbsp;&nbsp;[ט] בַּמֶּה דְּבָרִים אֲמוּרִים שֶׁשּׂוֹרֵף וּמְבַעֵר, בְּשֶׁנִּשְׁאֲרוּ אֶצְלוֹ פֵּרוֹת שְׁאֵינוּ יָכוֹל לְאָכְלָן כֻּלָּן, קֹדֶם שֶׁיִּכָּנֵס יוֹם טוֹב.&nbsp; אֲבָל אִם נִשְׁאַר לוֹ תַּבְשִׁיל שֶׁלְּמַעֲשֵׂר שֵׁנִי וְנֶטַע רְבָעִי, אֵינוּ צָרִיךְ לְבַעֲרוֹ--שֶׁהַתַּבְשִׁיל כִּמְבֹעָר; וְכֵן יַיִן וּתְבָלִין, הֲרֵי הֶן כִּמְבֹעָרִין.</p>

<p><b>יא,ז</b>&nbsp;&nbsp;[י] פֵּרוֹת שֶׁלֹּא הִגִּיעוּ לְעוֹנַת הַמַּעַשְׂרוֹת בְּשָׁעַת הַבֵּעוּר--אֵינָן מְעַכְּבִין אוֹתוֹ לְהִתְוַדּוֹת, וְאֵינוּ חַיָּב לְבַעַר אוֹתָן.&nbsp; [יא] מִי שֶׁהָיוּ פֵּרוֹתָיו רְחוֹקִין מִמֶּנּוּ, וְהִגִּיעַ יוֹם הַבֵּעוּר--הֲרֵי זֶה קוֹרֶא שֵׁם לַמַּתָּנוֹת, וּמְזַכֶּה בָּהֶן לְבַעְלֵיהֶן עַל גַּב קַרְקָע, אוֹ לְמִי שֶׁזּוֹכֶה בָּהֶן לְבַעְלֵיהֶן; וּמִתְוַדֶּה לְמָחָר:&nbsp; שֶׁנְּתִינַת הַמִּטַּלְטְלִין עַל גַּבֵּי קַרְקָע, אֵינָהּ אֵלָא מַתָּנָה שֶׁיֵּשׁ בָּהּ חִזּוּק; אֲבָל אֵינוּ יָכוֹל לְהַקְנוֹת לָהֶם הַמַּעַשְׂרוֹת בַּחֲלִיפִין, מִפְּנֵי שֶׁנִּרְאֶה כִּמְכִירָה, וְהַמַּעַשְׂרוֹת וְהַתְּרוּמוֹת, נֶאֱמָר בָּהֶן נְתִינָה לֹא מְכִירָה.</p>

<p><b>יא,ח</b>&nbsp;&nbsp;[יב] וּמְנַיִן שְׁאֵינוּ יָכוֹל לְהִתְוַדּוֹת, עַד שֶׁיּוֹצִיא כָּל הַמַּתָּנוֹת--שֶׁנֶּאֱמָר "בִּעַרְתִּי הַקֹּדֶשׁ מִן-הַבַּיִת .&nbsp;.&nbsp;." (דברים כו,יג):&nbsp; "הַקֹּדֶשׁ"--זֶה מַעֲשֵׂר שֵׁנִי וְנֶטַע רְבָעִי, הַקְּרוּיִין קֹדֶשׁ; "מִן-הַבַּיִת"--זוֹ חַלָּה, שְׁהִיא הַמַּתָּנָה שֶׁלַּכּוֹהֲנִים בַּבַּיִת.&nbsp; "נְתַתִּיו לַלֵּוִי" (שם), זֶה מַעֲשֵׂר רִאשׁוֹן; "וְגַם נְתַתִּיו" (שם)--מִכְּלַל שֶׁקְּדָמַתּוּ מַתָּנָה אַחֶרֶת, וְהִיא תְּרוּמָה גְּדוֹלָה וּתְרוּמַת מַעֲשֵׂר.&nbsp; "לַגֵּר לַיָּתוֹם וְלָאַלְמָנָה" (דברים כו,יב; דברים כו,יג)--זֶה מַעְשַׂר עָנִי וְלֶקֶט שִׁכְחָה וּפֵאָה, אַף עַל פִּי שְׁאֵין לֶקֶט שִׁכְחָה וּפֵאָה מְעַכְּבִין אֶת הַוִּדּוּי.</p>

<p><b>יא,ט</b>&nbsp;&nbsp;[יג] וְצָרִיךְ לְהַפְרִישׁ אֶת הַמַּתָּנוֹת עַל הַסֵּדֶר, וְאַחַר כָּךְ יִתְוַדֶּה--שֶׁנֶּאֱמָר "כְּכָל-מִצְוָתְךָ, אֲשֶׁר צִוִּיתָנִי" (דברים כו,יג):&nbsp; הַא אִם הִקְדִּים מַעֲשֵׂר שֵׁנִי לְרִאשׁוֹן, אֵינוּ יָכוֹל לְהִתְוַדּוֹת; נִשְׂרַף טִבְלוֹ, אֵינוּ יָכוֹל לְהִתְוַדּוֹת--שֶׁהֲרֵי לֹא הִפְרִישׁ מַתָּנוֹת, וְלֹא נְתָנָן לְבַעְלֵיהֶן.&nbsp; וּבִזְמָן שֶׁהָיוּ נוֹתְנִין מַעֲשֵׂר רִאשׁוֹן לַכּוֹהֲנִים--לֹא הָיוּ מִתְוַדִּין, שֶׁנֶּאֱמָר "וְגַם נְתַתִּיו לַלֵּוִי" (שם).</p>

<p><b>יא,י</b>&nbsp;&nbsp;[יד] מִי שְׁאֵין לוֹ אֵלָא מַעֲשֵׂר שֵׁנִי בִּלְבָד--מִתְוַדֶּה, שֶׁעִיקַר הַוִּדּוּי בַּמַּעֲשֵׂר הוּא; וְכֵן אִם לֹא הָיָה לוֹ אֵלָא בִּכּוּרִים בִּלְבָד, מִתְוַדֶּה--שֶׁנֶּאֱמָר "בִּעַרְתִּי הַקֹּדֶשׁ" (דברים כו,יג), הַקֹּדֶשׁ הָרִאשׁוֹן שְׁהוּא הַבִּכּוּרִים.&nbsp; אֲבָל מִי שְׁאֵין לוֹ אֵלָא תְּרוּמָה בִּפְנֵי עַצְמָהּ, אֵינוּ מִתְוַדֶּה--שְׁאֵין הַתְּרוּמָה טְעוּנָה וִדּוּי, אֵלָא בִּכְלַל שְׁאָר הַמַּתָּנוֹת.</p>

<p><b>יא,יא</b>&nbsp;&nbsp;[טו] "לֹא-עָבַרְתִּי מִמִּצְוֺתֶיךָ" (דברים כו,יג)--שֶׁלֹּא הִפְרִישׁ מִמִּין עַל שְׁאֵינוּ מִינוֹ, לֹא מִן הַתָּלוּשׁ עַל הַמְּחֻבָּר, וְלֹא מִן הַמְּחֻבָּר עַל הַתָּלוּשׁ, וְלֹא מִן הֶחָדָשׁ עַל הַיָּשָׁן, וְלֹא מִן הַיָּשָׁן עַל הֶחָדָשׁ.&nbsp; "וְלֹא שָׁכָחְתִּי" (שם)--שֶׁלֹּא שָׁכַח מִלְּבָרְכוֹ, וּלְהַזְכִּיר שְׁמוֹ עָלָיו.</p>

<p><b>יא,יב</b>&nbsp;&nbsp;"לֹא-אָכַלְתִּי בְאֹנִי מִמֶּנּוּ" (דברים כו,יד)--הַא אִם אֲכָלוֹ בָּאֲנִינָה, אֵינוּ מִתְוַדֶּה.&nbsp; "וְלֹא-בִעַרְתִּי מִמֶּנּוּ בְּטָמֵא" (שם)--הַא אִם הִפְרִישׁוֹ בְּטֻמְאָה, אֵינוּ מִתְוַדֶּה.&nbsp; "וְלֹא-נָתַתִּי מִמֶּנּוּ, לְמֵת" (שם)--שֶׁלֹּא לָקַח מִמֶּנּוּ אֲרוֹן וְתַכְרִיכִין לְמֵת, וְלֹא נְתָנוֹ לְאוֹנְנִים אֲחֵרִים.&nbsp; "שָׁמַעְתִּי, בְּקוֹל ה' אֱלֹהָי" (שם), שֶׁהֵבִיאוֹ לְבֵית הַבְּחִירָה.&nbsp; "עָשִׂיתִי, כְּכֹל אֲשֶׁר צִוִּיתָנִי" (שם)--שֶׁשָּׂמַח וְשִׂמַּח בּוֹ, שֶׁנֶּאֱמָר "וְשָׂמַחְתָּ בְכָל-הַטּוֹב .&nbsp;.&nbsp;." (דברים כו,יא).</p>

<p><b>יא,יג</b>&nbsp;&nbsp;[טז] "הַשְׁקִיפָה מִמְּעוֹן קָדְשְׁךָ מִן-הַשָּׁמַיִם .&nbsp;.&nbsp;. כַּאֲשֶׁר נִשְׁבַּעְתָּ לַאֲבֹתֵינוּ, אֶרֶץ זָבַת חָלָב וּדְבָשׁ" (דברים כו,טו), זוֹ בַּקָּשָׁה שֶׁיִּתֵּן טַעַם בַּפֵּרוֹת.</p>

<p><b>יא,יד</b>&nbsp;&nbsp;[יז] יִשְׂרָאֵל וּמַמְזְרִים, מִתְוַדִּים; אֲבָל לֹא גֵּרִים וַעֲבָדִים מְשֻׁחְרָרִים--מִפְּנֵי שְׁאֵין לָהֶם חֵלֶק בָּאָרֶץ, וַהֲרֵי הוּא אוֹמֵר "כַּאֲשֶׁר נִשְׁבַּעְתָּ לַאֲבֹתֵינוּ" (דברים כו,טו).&nbsp; כּוֹהֲנִים וּלְוִיִּים מִתְוַדִּים--שֶׁאַף עַל פִּי שֶׁלֹּא חָלְקוּ בָּאָרֶץ, יֵשׁ לָהֶם עָרֵי מִגְרָשׁ.
<br>&nbsp;</p>
</div>
</body></html>
