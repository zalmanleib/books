<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר עבודה - הלכות כלי המקדש והעובדים בו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת כְּלֵי הַמִּקְדָּשׁ וְהָעוֹבְדִים בּוֹ</H1>

<P>יֵשׁ בִּכְלָלָן אַרְבַּע עֶשְׂרֵה מִצְווֹת--שֵׁשׁ מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת שֶׁמֶן הַמִּשְׁחָה; (ב) שֶׁלֹּא לַעֲשׂוֹת כָּמוֹהוּ; (ג) שֶׁלֹּא לָסוּךְ מִמֶּנּוּ; (ד) שֶׁלֹּא לַעֲשׂוֹת כְּמַתְכֹּנֶת הַקְּטֹרֶת; (ה) שֶׁלֹּא לְהַקְטִיר עַל מִזְבַּח הַזָּהָב חוּץ מִן הַקְּטֹרֶת; (ו) לָשֵׂאת הָאָרוֹן עַל הַכָּתֵף; (ז) שֶׁלֹּא יָסוּרוּ הַבַּדִּים מִמֶּנּוּ; (ח) שֶׁיַּעֲבֹד הַלֵּוִי בַּמִּקְדָּשׁ; (ט) שֶׁלֹּא יַעֲשֶׂה אֶחָד בִּמְלֶאכֶת חֲבֵרוֹ בַּמִּקְדָּשׁ; (י) לְקַדַּשׁ הַכּוֹהֵן לָעֲבוֹדָה; (יא) שֶׁיִּהְיוּ כָּל הַמִּשְׁמָרוֹת שֹׁווֹת בָּרְגָלִים; (יב) לִלְבֹּשׁ בִּגְדֵי כְּהֻנָּה לָעֲבוֹדָה; (יג) שֶׁלֹּא יִקָּרַע הַמְּעִיל; (יד) שֶׁלֹּא יִזַּח הַחֹשֶׁן מֵעַל הָאֵפוֹד.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק א</H2>

<P><B>א,א</B>  מִצְוַת עֲשֵׂה לַעֲשׂוֹת שֶׁמֶן הַמִּשְׁחָה, שֶׁיִּהְיֶה מוּכָן לַדְּבָרִים שֶׁצְּרִיכִין מְשִׁיחָה בּוֹ--שֶׁנֶּאֱמָר "וְעָשִׂיתָ אֹתוֹ, שֶׁמֶן מִשְׁחַת-קֹדֶשׁ . . ." (שמות ל,כה).  [ב] וְכָכָה עָשָׂהוּ מֹשֶׁה רַבֵּנוּ בַּמִּדְבָּר--לָקַח מִן הַמּוֹר וְהַקִּנָּמוֹן וְהַקִּדָּה, מִכָּל אֶחָד מִשְּׁלָשְׁתָּן חָמֵשׁ מֵאוֹת שֶׁקֶל בְּשֶׁקֶל הַקֹּדֶשׁ; וּמִקְּנֵה הַבֹּשֶׂם חֲמִשִּׁים וּמָאתַיִם:  וְזֶה שֶׁנֶּאֱמָר בַּתּוֹרָה "וְקִנְּמָן-בֶּשֶׂם מַחֲצִיתוֹ חֲמִשִּׁים וּמָאתָיִם" (שמות ל,כג)--שֶׁשּׁוֹקְלִים אוֹתוֹ בִּשְׁנֵי פְּעָמִים, חֲמִשִּׁים וּמָאתַיִם בְּכָל פַּעַם.</P>

<P><B>א,ב</B>  וְשָׁחַק כָּל אֶחָד וְאֶחָד לְבַדּוֹ, וְעֵרַב הַכֹּל, וְשָׁרָה אוֹתָן בְּמַיִם זַכִּין וּמְתוּקִין, עַד שֶׁיָּצָא כָּל כּוֹחָן בַּמַּיִם; וְנָתַן עַל הַמַּיִם שֶׁמֶן זַיִת הִין--וְהוּא שְׁנֵים עָשָׂר לוֹג, כָּל לוֹג אַרְבַּע רְבִיעִיּוֹת; וּבִשַּׁל הַכֹּל עַל הָאֵשׁ, עַד שֶׁאָבְדוּ הַמַּיִם וְנִשְׁאַר הַשֶּׁמֶן.  וְהִנִּיחוֹ בִּכְלִי לְדוֹרוֹת.</P>

<P><B>א,ג</B>  הַמּוֹר--הוּא הַדָּם הַצָּרוּר בַּחַיָּה שֶׁבְּהֹדּוּ, הַיָּדוּעַ לַכֹּל שֶׁמִּתְבַּשְּׂמִין בּוֹ בְּנֵי הָאָדָם בְּכָל מָקוֹם.  וְהַקִּנָּמוֹן--הוּא הָעֵץ הַבָּא מֵאִיֵּי הֹדּוּ, שֶׁרֵיחוֹ טוֹב וּמִתְגַּמְּרִים בּוֹ בְּנֵי הָאָדָם.  וְהַקִּדָּה, הִיא הַקֹּשְׁטְ.  וּקְנֵה בֹּשֶׂם--הֶם הַקָּנִים הַדַּקִּים כַּתֶּבֶן הָאֲדֻמִּים הַבָּאִים מֵאִיֵּי הֹדּוּ, וְרֵיחָן טוֹב וְהֶם מִמִּינֵי בְּשָׂמִים שֶׁנּוֹתְנִין אוֹתָם הָרוֹפְאִים בַּצֳּרִי.</P>

<P><B>א,ד</B>  הָעוֹשֶׂה שֶׁמֶן הַמִּשְׁחָה כַּמַּעֲשֶׂה הַזֶּה וְכַמִּשְׁקָל הַזֶּה, וְלֹא הוֹסִיף וְלֹא גָרַע--בְּמֵזִיד, חַיָּב כָּרֵת; וּבְשׁוֹגֵג, מֵבִיא חַטָּאת קְבוּעָה:  שֶׁנֶּאֱמָר "אֲשֶׁר יִרְקַח כָּמֹהוּ" (שמות ל,לג).  וְהוּא, שֶׁיַּעֲשֶׂה אוֹתוֹ לְהִמָּשֵׁחַ בּוֹ; אֲבָל אִם עָשָׂהוּ לְהִתְלַמַּד, אוֹ לִתְּנוֹ לַאֲחֵרִים--פָּטוּר.</P>

<P><B>א,ה</B>  הַסָּךְ מִשֶּׁמֶן הַמִּשְׁחָה כַּזַּיִת--בְּמֵזִיד, חַיָּב כָּרֵת; וּבְשׁוֹגֵג, מֵבִיא חַטָּאת קְבוּעָה:  שֶׁנֶּאֱמָר "וַאֲשֶׁר יִתֵּן מִמֶּנּוּ עַל-זָר--וְנִכְרַת, מֵעַמָּיו" (שמות ל,לג).  וְאֵין חַיָּבִין אֵלָא עַל סִיכַת שֶׁמֶן הַמִּשְׁחָה שֶׁעָשָׂה מֹשֶׁה--שֶׁנֶּאֱמָר "מִמֶּנּוּ", מִזֶּה שֶׁנֶּאֱמָר בּוֹ "שֶׁמֶן מִשְׁחַת-קֹדֶשׁ יִהְיֶה זֶה, לִי" (שמות ל,לא); וּמֵעוֹלָם לֹא נַעֲשָׂה שֶׁמֶן אַחֵר, חוּץ מִמַּה שֶׁעָשָׂה מֹשֶׁה.</P>

<P><B>א,ו</B>  אֶחָד הַסָּךְ אֶת עַצְמוֹ, וְאֶחָד הַסָּךְ אֶת אֲחֵרִים--שֶׁנֶּאֱמָר "וַאֲשֶׁר יִתֵּן מִמֶּנּוּ עַל-זָר" (שמות ל,לג).  הַסָּךְ כֵּלִים, וּבְהֵמָה, וְגוֹיִים שְׁהֶם כִּבְהֵמָה, אוֹ שֶׁסָּךְ מֵתִים בּוֹ--פָּטוּר, שֶׁנֶּאֱמָר "עַל-בְּשַׂר אָדָם, לֹא יִיסָךְ" (שמות ל,לב).</P>

<P><B>א,ז</B>  אֵין מוֹשְׁחִין מִמֶּנּוּ לְדוֹרוֹת אֵלָא כּוֹהֲנִים גְּדוֹלִים, וּמְשׁוּחַ מִלְחָמָה, וּמַלְכֵי בֵּית דָּוִיד בִּלְבָד; אַפִלּוּ כּוֹהֵן בֶּן כּוֹהֵן--מוֹשְׁחִין אוֹתוֹ, שֶׁנֶּאֱמָר "וְהַכֹּהֵן הַגָּדוֹל מֵאֶחָיו אֲשֶׁר-יוּצַק עַל-רֹאשׁוֹ שֶׁמֶן הַמִּשְׁחָה" (ויקרא כא,י).  [ח] בְּבַיִת שֵׁנִי, שֶׁלֹּא הָיָה שָׁם שֶׁמֶן הַמִּשְׁחָה--הָיָה כּוֹהֵן גָּדוֹל מִתְרַבֶּה בִּלְבִישַׁת בְּגָדִים בִּלְבָד, שֶׁהָיָה לוֹבֵשׁ בִּגְדֵי כְּהֻנָּה גְּדוֹלָה.</P>

<P><B>א,ח</B>  [ט] כֵּיצַד מוֹשְׁחִין אֶת הַכּוֹהֵן:  צַק אֶת הַשֶּׁמֶן עַל רֹאשׁוֹ, וְסָךְ מִמֶּנּוּ עַל גַּבֵּי עֵינָיו כְּמִין כִּי יְוָנִי כְּזֶה <SMALL><FONT FACE="Arial">C</FONT></SMALL>--שֶׁנֶּאֱמָר "וַיִּצֹק מִשֶּׁמֶן הַמִּשְׁחָה, עַל רֹאשׁ אַהֲרֹן; וַיִּמְשַׁח אֹתוֹ, לְקַדְּשׁוֹ" (ויקרא ח,יב).  וּמַלְכֵי בֵּית דָּוִיד, מוֹשְׁחִין אוֹתָן כְּמִין נֵזֶר עַל רֹאשׁוֹ.  וְלֹא יִמְשַׁח בִּמְקוֹמוֹת אֲחֵרוֹת, וְלֹא יַרְבֶּה בַּשֶּׁמֶן.</P>

<P><B>א,ט</B>  [י] הַנּוֹתֵן מִשֶּׁמֶן הַמִּשְׁחָה עַל גַּבֵּי מֶלֶךְ אוֹ כּוֹהֵן גָּדוֹל שֶׁכְּבָר נִמְשְׁחוּ, פָּטוּר--שֶׁנֶּאֱמָר "וַאֲשֶׁר יִתֵּן מִמֶּנּוּ עַל-זָר" (שמות ל,לג), וְאֵין אֵלּוּ זָרִים אֶצְלוֹ; אֲבָל הַסָּךְ מִמֶּנּוּ אַפִלּוּ לְמֶלֶךְ וְכוֹהֵן גָּדוֹל, חַיָּב--שֶׁנֶּאֱמָר "עַל-בְּשַׂר אָדָם, לֹא יִיסָךְ" (שמות ל,לב), כָּל אָדָם בְּמַשְׁמָע.  וְכוֹהֵן גָּדוֹל שֶׁנָּטַל שֶׁמֶן הַמִּשְׁחָה מֵרֹאשׁוֹ, וְסָךְ בְּמֵעָיו--חַיָּב כָּרֵת:  וְהוּא, שֶׁיָּסוּךְ מִמֶּנּוּ בְּכַזַּיִת.</P>

<P><B>א,י</B>  [יא] אֵין מוֹשְׁחִין אֶת הַמֶּלֶךְ, אֵלָא עַל גַּבֵּי מַעְיָן; וְאֵין מוֹשְׁחִין מֶלֶךְ בֶּן מֶלֶךְ--שֶׁהַמַּלְכוּת יְרֻשָּׁה לַמֶּלֶךְ לְעוֹלָם, שֶׁנֶּאֱמָר "הוּא וּבָנָיו, בְּקֶרֶב יִשְׂרָאֵל" (דברים יז,כ).  וְאִם הָיְתָה שָׁם מַחְלֹקֶת--מוֹשְׁחִין אוֹתוֹ כְּדֵי לְסַלַּק הַמַּחְלֹקֶת, וּלְהוֹדִיעַ לַכֹּל שֶׁזֶּה הוּא הַמֶּלֶךְ לְבַדּוֹ:  כְּמוֹ שֶׁמָּשְׁחוּ שְׁלֹמֹה מִפְּנֵי מַחְלֹקֶת אֲדוֹנִיָּהוּ, וְיוֹאָשׁ מִפְּנֵי עֲתַלְיָה, וִיהוֹאָחָז מִפְּנֵי יְהוֹיָקִים אָחִיו.  וְזֶה שֶׁמָּשַׁח אֱלִישָׁע לְיֵהוּא--לֹא בְּשֶׁמֶן הַמִּשְׁחָה מְשָׁחוֹ, אֵלָא בְּשֶׁמֶן אֲפַרְסְמוֹן; וְדָבָר זֶה, מָסֹרֶת בְּיַד חֲכָמִים.</P>

<P><B>א,יא</B>  [יב] כָּל כְּלֵי הַמִּקְדָּשׁ שֶׁעָשָׂה מֹשֶׁה בַּמִּדְבָּר--לֹא נִתְקַדְּשׁוּ אֵלָא בִּמְשִׁיחָתָן בְּשֶׁמֶן הַמִּשְׁחָה, שֶׁנֶּאֱמָר "וַיִּמְשָׁחֵם, וַיְקַדֵּשׁ אֹתָם" (במדבר ז,א); וְדָבָר זֶה אֵינוּ נוֹהֵג לְדוֹרוֹת.  אֵלָא הַכֵּלִים כֻּלָּן--כֵּיוָן שֶׁנִּשְׁתַּמְּשׁוּ בָּהֶן בַּמִּקְדָּשׁ בִּמְלַאכְתָּן, נִתְקַדְּשׁוּ:  שֶׁנֶּאֱמָר "אֲשֶׁר יְשָׁרְתוּ-בָם בַּקֹּדֶשׁ" (במדבר ד,יב), בַּשֵּׁרוּת הֶם מִתְקַדְּשִׁין.</P>

<P><B>א,יב</B>  [יג] הַכַּפּוֹת וְהַקְּעָרוֹת שֶׁמְּקַבְּלִין בָּהֶן הַמְּנָחוֹת, וְכֵן הַמִּזְרָקוֹת שֶׁמְּקַבְּלִין בָּהֶן הַדָּם, וּשְׁאָר כְּלֵי הַשָּׁרֵת כֻּלָּן--שֶׁלְּכֶסֶף וְשֶׁלְּזָהָב הָיוּ; וּמֻתָּר לַעֲשׂוֹתָן שֶׁלִּשְׁאָר מַתְּכוֹת, כְּמוֹ שֶׁבֵּאַרְנוּ.  וְכֻלָּן מִתְקַדְּשִׁין בִּמְלַאכְתָּן; וְאִם נִשְׁבְּרוּ--מַתִּיךְ אוֹתָן וְעוֹשֶׂה אוֹתָן כְּלִי אַחֵר, וְאֵין קְדֻשָּׁתָן מִסְתַּלֶּקֶת מֵהֶן לְעוֹלָם.</P>

<P><B>א,יג</B>  [יד] כְּלֵי הַקֹּדֶשׁ שֶׁנִּקְּבוּ אוֹ שֶׁנִּסְדְּקוּ--אֵין סוֹתְמִין אוֹתָן, אֵלָא מַתִּיכִין אוֹתָן וְעוֹשִׂין אוֹתָן חֲדָשִׁים.  [טו] סַכִּין שֶׁנִּשְׁמַט מִן הַנִּצָּב, אוֹ שֶׁנִּפְגַם--אֵין מַחְזִירִין אוֹתוֹ, וְלֹא מַשְׁחִיזִין אוֹתוֹ; אֵלָא גּוֹנְזִין אוֹתוֹ בְּצַד הַהֵיכָל בֵּין הַקֹּדֶשׁ וְהָאוּלָם לַדָּרוֹם, וְעוֹשִׂין אֲחֵרִים:  שְׁאֵין עֲנִיּוּת, בִּמְקוֹם עֲשִׁירוּת.</P>

<P><B>א,יד</B>  [טז] שְׁתֵּי מִדּוֹת שֶׁלַּיָּבֵשׁ הָיוּ בַּמִּקְדָּשׁ--עִשָּׂרוֹן, וַחֲצִי עִשָּׂרוֹן:  הָעִשָּׂרוֹן לַמְּנָחוֹת, וַחֲצִי הָעִשָּׂרוֹן לַחְלֹק בּוֹ מִנְחַת כּוֹהֵן גָּדוֹל שֶׁבְּכָל יוֹם.</P>

<P><B>א,טו</B>  [יז] וְשֶׁבַע מִדּוֹת שֶׁלַּלַּח הָיוּ שָׁם--הִין, וַחֲצִי הַהִין, וּשְׁלִישִׁית הַהִין, וּרְבִיעִית הַהִין, וְלוֹג, וַחֲצִי לוֹג, וּרְבִיעִית.  וְלָמָּה הָיוּ חֲצִי הַהִין וּרְבִיעִית הַהִין וּשְׁלִישִׁית הַהִין, לִמְדִידַת הַנְּסָכִים שֶׁלַּזְּבָחִים; וְלוֹג, לִמְדִידַת שֶׁמֶן הַמְּנָחוֹת; וַחֲצִי לוֹג, לִמְדִידַת שֶׁמֶן לְכָל נֵר מִנֵּרוֹת הַמְּנוֹרָה; וּרְבִיעִית, לְחַלַּק בָּהּ הַשֶּׁמֶן לַחֲבִתִּין.  [יח] וְאֵין לָנוּ דָּבָר לִמְדֹּד בּוֹ הִין; וְלָמָּה הָיָה שָׁם--הוֹאִיל וְהָיָה בַּמִּקְדָּשׁ בִּימֵי מֹשֶׁה, שֶׁמָּדַד בּוֹ שָׁמֵן לְשֶׁמֶן הַמִּשְׁחָה.</P>

<P><B>א,טז</B>  וּבַחֲצִי לוֹג שֶׁהָיָה בַּמִּקְדָּשׁ, הָיוּ מוֹדְדִין מַיִם לְמֵי סוֹטָה וְשֶׁמֶן לַתּוֹדָה; וּבָרְבִיעִית שֶׁהָיְתָה שָׁם, הָיוּ מוֹדְדִין שֶׁמֶן לֶחֶם נָזִיר וּמַיִם לְטַהְרַת מְצֹרָע.  וְלֹא מִפְּנֵי מַעֲשִׂים אֵלּוּ נִתְקַדְּשׁוּ, אֵלָא מִפְּנֵי הַמְּלָאכוֹת שֶׁלַּמִּקְדָּשׁ שֶׁאָמַרְנוּ.</P>

<P><B>א,יז</B>  [יט] כָּל הַמִּדּוֹת הָאֵלּוּ--קֹדֶשׁ, וּמִכְּלֵי הַשָּׁרֵת; אֵלָא שֶׁמִּדּוֹת הַלַּח, נִמְשְׁחוּ מִבִּפְנִים וּמִבַּחוּץ, וּכְלֵי הַיָּבֵשׁ, לֹא נִמְשְׁחוּ אֵלָא מִבִּפְנִים.  לְפִיכָּךְ בֵּרוּצֵי מִדּוֹת הַלַּח, קֹדֶשׁ; וּבֵרוּצֵי מִדּוֹת הַיָּבֵשׁ, חֹל.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ב</H2>

<P><B>ב,א</B>  הַקְּטֹרֶת נַעֲשֵׂית בְּכָל שָׁנָה וְשָׁנָה; וַעֲשִׂיָּתָהּ מִצְוַת עֲשֵׂה, שֶׁנֶּאֱמָר "וְאַתָּה קַח-לְךָ סַמִּים . . ." (ראה שמות ל,כג; שמות ל,לד).  וְנִתְפָּרְשׁוּ בַּתּוֹרָה אַרְבָּעָה מִסַּמָּנֶיהָ--וְהֶן, "נָטָף וּשְׁחֵלֶת וְחֶלְבְּנָה . . . וּלְבֹנָה" (שמות ל,לד); וּשְׁאָר סַמָּנֶיהָ, הֲלָכָה לְמֹשֶׁה מִסִּינַי.  [ב] וְאַחַד עָשָׂר סַמָּנִין נֶאְמְרוּ לוֹ לְמֹשֶׁה בְּסִינַי, וְהֶם שֶׁעוֹשִׂין אוֹתָן בְּמִשְׁקָל מְכֻוָּן; וּמוֹסִיפִין עִמָּהֶן בְּלֹא מִשְׁקָל מֶלַח סְדוֹמִית וְכִפַּת הַיַּרְדֵּן, וְעֵשֶׂב אֶחָד שֶׁמַּעֲלֵה הֶעָשָׁן, וְלֹא הָיוּ יוֹדְעִים אוֹתוֹ אֵלָא אֲנָשִׁים יְדוּעִים, וְהוּא הָיָה הֲלָכָה בְּיָדָם אִישׁ מִפִּי אִישׁ.</P>

<P><B>ב,ב</B>  [ג] וְזֶה הוּא מִשְׁקָל אַחַד עָשָׂר סַמָּנֶיהָ:  נָטָף וּשְׁחֵלֶת וְחֶלְבְּנָה וּלְבוֹנָה, מִכָּל אֶחָד מִשְׁקָל שִׁבְעִים מָנֶה; וְהַמָּנֶה, מֵאָה דֵּינָרִין.  וּמֹר וּקְצִיעָה וְשִׁבֹּלֶת נֵרְדְּ וְכַרְכֹּם, מִכָּל אֶחָד שִׁשָּׁה עָשָׂר מָנֶה; קֹשְׁטְ, שְׁנֵים עָשָׂר מָנֶה; קִנָּמוֹן, תֵּשַׁע מָנִים; קִלּוּפָה, שָׁלוֹשׁ מָנִים.  מִשְׁקַל הַכֹּל, שְׁלוֹשׁ מֵאוֹת וּשְׁמוֹנָה וְשִׁשִּׁים מָנֶה.</P>

<P><B>ב,ג</B>  שׁוֹחֲקִין הַכֹּל הָדֵק; וּמוֹסִיפִין לָהּ רֹבַע הַקַּב מֶלַח סְדוֹמִית, וְכִפַּת הַיַּרְדֵּן וּמַעֲלֶה עָשָׁן כָּל שְׁהוּא.  וּמַקְטִיר מִמֶּנָּה בְּכָל יוֹם עַל מִזְבַּח הַזָּהָב, מָנֶה--שְׁלוֹשׁ מֵאוֹת חֲמִשָּׁה וְשִׁשִּׁים יוֹם, כְּנֶגֶד יְמוֹת הַחַמָּה.  וְהַשָּׁלוֹשׁ מָנִים הַנִּשְׁאָרוֹת--שׁוֹחֵק אוֹתָם עֶרֶב יוֹם הַכִּפּוּרִים, דַּקָּה מִן הַדַּקָּה, עַד שֶׁמּוֹצִיא מִמֶּנָּה מְלוֹא חָפְנָיו, לְהַקְטִיר בְּיוֹם הַכִּפּוּרִים.  וְהַנִּשְׁאָר, הוּא מוֹתַר הַקְּטֹרֶת שֶׁאָמַרְנוּ בִּשְׁקָלִים.</P>

<P><B>ב,ד</B>  נָטָף הָאָמוּר בַּתּוֹרָה, הוּא עֲצֵי הַקְּטָף שֶׁיּוֹצֶא מֵהֶן הַצֳּרִי; וְהַשְּׁחֵלֶת, הִיא הַצִּפֹּרֶן שֶׁנּוֹתְנִין בְּנֵי אָדָם בַּמֻּגְמָרוֹת; וְהַחֶלְבְּנָה, כְּמוֹ דְּבַשׁ שָׁחוֹר, וְרֵיחוֹ קָשֶׁה, וְהוּא שֶׂרֶף אִילָנוֹת בְּעָרֵי יָוָן.  וְזֶה הוּא שְׁמוֹת הַסַּמָּנִים בִּלְשׁוֹן עֲרָבִי--עוּדּ בַּלְסַאן, ואַצְ'פַאר טִיבּ, וּמַיְעַהּ, וְלֻבַּאן, וּמִסְךְּ, וּקְצִיעָה, וְסֻנְבֻּל אַלנַּארְדִּין, וְזַעְפַרַאן, וְקֻסְט, וְעוּדּ, וְקִשְׁר סַלִיכַ'הּ, וְעַנְבַּר.</P>

<P><B>ב,ה</B>  כֵּיצַד מְפַטְּמִין אֶת הַקְּטֹרֶת:  מֵבִיא תִּשְׁעַת קַבִּין בּוֹרִית כַּרְשִׁינָה, וְשָׁף בָּהּ אֶת הַצִּפֹּרֶן; וְאַחַר כָּךְ שׁוֹרֶה אֶת הַצִּפֹּרֶן, בְּאֶחָד וְעֶשְׂרִים קַב שֶׁלְּיַיִן חָזָק בְּיוֹתֵר; וְאַחַר כָּךְ שׁוֹחֵק כָּל אֶחָד וְאֶחָד מִן הַסַּמָּנִים בִּפְנֵי עַצְמוֹ הָדֵק, וְכִשְׁהוּא שׁוֹחֵק אוֹמֵר, הֵיטֵב הָדֵק הָדֵק הֵיטֵב, כָּל זְמָן שֶׁשּׁוֹחֵק; וּמְעָרֵב הַכֹּל.  [ו] וְכָל מַעֲשֶׂיהָ בַּקֹּדֶשׁ בְּתוֹךְ הָעֲזָרָה, וּמִשֶּׁלַּהֶקְדֵּשׁ; וְהַמְּפַטֵּם אֶת הַקְּטֹרֶת מִן הַחֻלִּין, פְּסוּלָה.</P>

<P><B>ב,ו</B>  [ז] פַּעֲמַיִם בַּשָּׁנָה הָיוּ מַחְזִירִין אוֹתָהּ לַמַּכְתֶּשֶׁת.  בִּימוֹת הַחַמָּה, הָיוּ מְפַזְּרִים אוֹתָהּ כְּדֵי שֶׁלֹּא תִתְעַפַּשׁ; וּבִימוֹת הַגְּשָׁמִים, צוֹבְרִין אוֹתָהּ כְּדֵי שֶׁלֹּא יָפוּג רֵיחָהּ.  [ח] נָתַן לְתוֹכָהּ דְּבַשׁ כָּל שְׁהוּא, פְּסָלָהּ; חִסַּר אֶחָד מִסַּמָּנֶיהָ--חַיָּב מִיתָה, שֶׁהֲרֵי נַעֲשֵׂית קְטֹרֶת זָרָה.  פִּטְּמָהּ מְעַט מְעַט בְּמַתְכֻּנְתָּהּ, כְּשֵׁרָה--אַפִלּוּ פִּטָּם פְּרָס בַּשַּׁחְרִית, וּפְרָס בֵּין הָעַרְבַּיִם.</P>

<P><B>ב,ז</B>  [ט] הָעוֹשֶׂה קְטֹרֶת מִן אַחַד עָשָׂר סַמָּנִין אֵלּוּ, לְפִי מִשְׁקָלוֹת אֵלּוּ, כְּדֵי לְהָרִיחַ בָּהּ, וְאַף עַל פִּי שֶׁלֹּא הֵרִיחַ--חַיָּב כָּרֵת עַל עֲשִׂיָּתָהּ, אִם עָשָׂה בְּמֵזִיד; וּבְשׁוֹגֵג, מֵבִיא חַטָּאת קְבוּעָה:  אַף עַל פִּי שֶׁלֹּא עָשָׂה הַמִּשְׁקָל כֻּלּוֹ, אֵלָא חֶצְיוֹ אוֹ שְׁלִישׁוֹ, הוֹאִיל וְעָשָׂה לְפִי מִשְׁקָלוֹת אֵלּוּ, חַיָּב--שֶׁנֶּאֱמָר "בְּמַתְכֻּנְתָּהּ, לֹא תַעֲשׂוּ לָכֶם . . . אִישׁ אֲשֶׁר-יַעֲשֶׂה כָמוֹהָ, לְהָרִיחַ בָּהּ--וְנִכְרַת, מֵעַמָּיו" (שמות ל,לז-לח).</P>

<P><B>ב,ח</B>  [י] עָשָׂה לְהִתְלַמַּד בָּהּ, אוֹ לְמָסְרָהּ לַצִּבּוּר--פָּטוּר; הֵרִיחַ בָּהּ, וְלֹא עֲשָׂיָהּ--אֵינוּ חַיָּב כָּרֵת, אֵלָא דִּינוֹ כְּדִין כָּל הַנִּהְנֶה מִן הַקֹּדֶשׁ:  לֹא חִיְּבָה תּוֹרָה כָּרֵת, אֵלָא לָעוֹשֶׂה בְּמַתְכֻּנְתָּהּ לְהָרִיחַ בָּהּ.</P>

<P><B>ב,ט</B>  [יא] מִזְבַּח הַזָּהָב שֶׁבַּהֵיכָל--עָלָיו מַקְטִירִין הַקְּטֹרֶת בְּכָל יוֹם, וְאֵין מַקְרִיבִין עָלָיו דָּבָר אַחֵר; וְאִם הִקְטִיר עָלָיו קְטֹרֶת אַחֶרֶת שְׁאֵינָהּ כְּזוֹ, אוֹ שֶׁהִקְטִיר עָלָיו קְטֹרֶת כְּזוֹ שֶׁהִתְנַדַּב אוֹתָהּ יָחִיד אוֹ רַבִּים, אוֹ הִקְרִיב עָלָיו קָרְבָּן, אוֹ הִסִּיךְ נֶסֶךְ--לוֹקֶה, שֶׁנֶּאֱמָר "לֹא-תַעֲלוּ עָלָיו קְטֹרֶת זָרָה, וְעֹלָה וּמִנְחָה . . ." (שמות ל,ט).</P>

<P><B>ב,י</B>  [יב] בְּעֵת שֶׁמּוֹלִיכִין אֶת הָאָרוֹן מִמָּקוֹם לְמָקוֹם, אֵין מוֹלִיכִין אוֹתוֹ לֹא עַל הַבְּהֵמָה, וְלֹא עַל הָעֲגָלוֹת; וּלְפִי שֶׁשָּׁכַח דָּוִיד וּנְשָׂאוֹ עַל הָעֲגָלוֹת, נִפְרַץ פֶּרֶץ בְּעֻזָּא.  אֵלָא מִצְוָה לְנָטְלוֹ עַל הַכָּתֵף, שֶׁנֶּאֱמָר "כִּי-עֲבֹדַת הַקֹּדֶשׁ עֲלֵהֶם, בַּכָּתֵף יִשָּׂאוּ" (במדבר ז,ט).</P>

<P><B>ב,יא</B>  [יג] כְּשֶׁנּוֹשְׂאִין אוֹתוֹ עַל הַכָּתֵף, נוֹשְׂאִין פָּנִים כְּנֶגֶד פָּנִים, וַאֲחוֹרֵיהֶם לַחוּץ, וּפְנֵיהֶם לִפְנִים.  וְנִזְהָרִין, שֶׁלֹּא יִשָּׁמְטוּ הַבַּדִּים מִן הַטַּבָּעוֹת:  שֶׁהַמֵּסִיר אֶחָד מִן הַבַּדִּים מִן הַטַּבָּעוֹת--לוֹקֶה, שֶׁנֶּאֱמָר "בְּטַבְּעֹת, הָאָרֹן, יִהְיוּ, הַבַּדִּים:  לֹא יָסֻרוּ, מִמֶּנּוּ" (שמות כה,טו).
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ג</H2>

<P><B>ג,א</B>  זֶרַע לֵוִי כֻּלּוֹ--מֻבְדָּל לַעֲבוֹדַת הַמִּקְדָּשׁ, שֶׁנֶּאֱמָר "בָּעֵת הַהִיא, הִבְדִּיל ה' אֶת-שֵׁבֶט הַלֵּוִי" (דברים י,ח); וּמִצְוַת עֲשֵׂה לִהְיוֹת הַלְּוִיִּים פְּנוּיִין וּמוּכָנִין לַעֲבוֹדַת הַמִּקְדָּשׁ, בֵּין רָצוּ בֵּין שֶׁלֹּא רָצוּ--שֶׁנֶּאֱמָר "וְעָבַד הַלֵּוִי הוּא, אֶת-עֲבֹדַת אֹהֶל מוֹעֵד" (במדבר יח,כג).  וּבֶן לֵוִי שֶׁקִּבַּל עָלָיו כָּל מִצְווֹת לְוִיָּה חוּץ מִדָּבָר אֶחָד, אֵין מְקַבְּלִין אוֹתוֹ--עַד שֶׁיְּקַבַּל אֶת כֻּלָּן.</P>

<P><B>ג,ב</B>  עֲבוֹדָה שֶׁלָּהֶן הִיא שֶׁיִּהְיוּ שׁוֹמְרִין אֶת הַמִּקְדָּשׁ, וְיִהְיוּ מֵהֶן שׁוֹעֲרִין לִפְתֹּחַ שַׁעֲרֵי הַמִּקְדָּשׁ וּלְהָגִיף דַּלְתוֹתָיו; וְיִהְיוּ מֵהֶן מְשׁוֹרְרִין לְשׁוֹרֵר עַל הַקָּרְבָּן בְּכָל יוֹם, שֶׁנֶּאֱמָר "וְשֵׁרֵת, בְּשֵׁם ה' אֱלֹהָיו--כְּכָל-אֶחָיו, הַלְוִיִּם" (דברים יח,ז)--אֵיזֶה הוּא שֵׁרוּת שְׁהוּא בְּשֵׁם ה', הֱוֵי אוֹמֵר זוֹ שִׁירָה.</P>

<P><B>ג,ג</B>  וּמָתַי אוֹמְרִין הַשִּׁירָה:  עַל כָּל עוֹלוֹת הַצִּבּוּר הַחוֹבָה, וְעַל שַׁלְמֵי עֲצֶרֶת--בְּעֵת נִסּוּךְ הַיַּיִן; אֲבָל עוֹלוֹת נְדָבָה שֶׁמַּקְרִיבִין הַצִּבּוּר לְקַיִץ הַמִּזְבֵּחַ, וְכֵן הַנְּסָכִין הַבָּאִין בִּפְנֵי עַצְמָן--אֵין אוֹמְרִין עֲלֵיהֶן שִׁירָה.</P>

<P><B>ג,ד</B>  [ג] לֵוִי הָאוֹנֵן, מֻתָּר לַעֲבֹד וּלְשׁוֹרֵר.  וְאֵין פּוֹחֲתִין מִשְּׁנֵים עָשָׂר לְוִיִּים עוֹמְדִים עַל הַדּוּכָן בְּכָל יוֹם, לוֹמַר שִׁירָה עַל הַקָּרְבָּן; וּמוֹסִיפִין עַד לְעוֹלָם.  וְאֵין אוֹמְרִין שִׁירָה אֵלָא בַּפֶּה בְּלֹא כְּלִי--שֶׁעִיקַר הַשִּׁירָה שְׁהִיא עֲבוֹדָתָם, בַּפֶּה.</P>

<P><B>ג,ה</B>  וַאֲחֵרִים הָיוּ עוֹמְדִים שָׁם מְנַגְּנִין בִּכְלֵי שִׁיר--מֵהֶן לְוִיִּים וּמֵהֶן יִשְׂרְאֵלִיִּים מְיֻחָסִין הַמַּשִּׂיאִין לַכְּהֻנָּה, שְׁאֵין עוֹלֶה עַל הַדּוּכָן אֵלָא מְיֻחָס; וְאֵין אֵלּוּ הַמְּשׁוֹרְרִים עַל פִּי הַכֵּלִים, עוֹלִין לְמִנְיַן הַשְּׁנֵים עָשָׂר.</P>

<P><B>ג,ו</B>  [ד] וּבְמַה הֶם מְנַגְּנִין, בִּנְבָלִים וַחֲלִילִים וְכִנּוֹרוֹת וַחֲצוֹצְרוֹת וְהַצִּלְצַל.  וְאֵין פּוֹחֲתִין מִשְּׁנֵי נְבָלִים, וְלֹא מוֹסִיפִין עַל שִׁשָּׁה; וְאֵין פּוֹחֲתִין מִשְּׁנֵי חֲלִילִים, וְלֹא מוֹסִיפִין עַל שְׁנֵים עָשָׂר; וְאֵין פּוֹחֲתִין מִשְּׁתֵּי חֲצוֹצְרוֹת, וְלֹא מוֹסִיפִין עַל מֵאָה וְעֶשְׂרִים; וְאֵין פּוֹחֲתִין מִתִּשְׁעָה כִּנּוֹרוֹת, וּמוֹסִיפִין עַד לְעוֹלָם; וְהַצִּלְצַל, אֶחָד בִּלְבָד.</P>

<P><B>ג,ז</B>  [ה] בִּימֵי הַמּוֹעֲדוֹת כֻּלָּם, וּבְרָאשֵׁי חֳדָשִׁים, הָיוּ הַכּוֹהֲנִים תּוֹקְעִים בַּחֲצוֹצְרוֹת בְּשָׁעַת הַקָּרְבָּן, וְהַלְּוִיִּים אוֹמְרִין שִׁירָה--שֶׁנֶּאֱמָר "וּבְיוֹם שִׂמְחַתְכֶם וּבְמוֹעֲדֵיכֶם, וּבְרָאשֵׁי חָדְשֵׁיכֶם--וּתְקַעְתֶּם בַּחֲצֹצְרֹת" (במדבר י,י).</P>

<P><B>ג,ח</B>  הַחֲצוֹצְרוֹת הָיְתָה נַעֲשֵׂית מִן הָעֶשֶׁת שֶׁלְּכֶסֶף:  עָשָׂה אוֹתָהּ מִן הַגְּרוּטָאוֹת שֶׁלְּכֶסֶף, כְּשֵׁרָה; מִשְּׁאָר מִינֵי מַתְּכוֹת, פְּסוּלָה.  וְהַחֲלִילִין שֶׁהָיוּ מְנַגְּנִין בָּהֶן--הָיָה אַבּוּב שֶׁלָּהֶן שֶׁלְּקָנֶה, מִפְּנֵי שֶׁקּוֹלוֹ עָרֵב; וְלֹא הָיָה מְחַלֵּק אֵלָא בְּאַבּוּב יְחִידִי, מִפְּנֵי שְׁהוּא מְחַלֵּק יָפֶה.</P>

<P><B>ג,ט</B>  [ו] בִּשְׁנֵים עָשָׂר יוֹם בַּשָּׁנָה, הֶחָלִיל מַכֶּה לִפְנֵי הַמִּזְבֵּחַ--בִּשְׁחִיטַת פֶּסַח רִאשׁוֹן, וּבִשְׁחִיטַת פֶּסַח שֵׁנִי, וּבְיוֹם טוֹב הָרִאשׁוֹן שֶׁלַּפֶּסַח, וּבְיוֹם טוֹב הָרִאשׁוֹן שֶׁלָּעֲצֶרֶת, וּבִשְׁמוֹנַת יְמֵי הֶחָג.  וְחָלִיל זֶה דּוֹחֶה שַׁבָּת, מִפְּנֵי שְׁהוּא חָלִיל שֶׁלְּקָרְבָּן, וְחָלִיל שֶׁלְּקָרְבָּן עֲבוֹדָה הוּא, וְדוֹחֶה אֶת הַשַּׁבָּת.</P>

<P><B>ג,י</B>  [ז] אֵין בֶּן לֵוִי נִכְנָס לָעֲזָרָה לַעֲבוֹדָתוֹ, עַד שֶׁיְּלַמְּדוּהוּ חָמֵשׁ שָׁנִים תְּחִלָּה:  שֶׁנֶּאֱמָר "זֹאת, אֲשֶׁר לַלְוִיִּם:  מִבֶּן חָמֵשׁ וְעֶשְׂרִים שָׁנָה" (במדבר ח,כד), וְכָתוּב אֶחָד אוֹמֵר "מִבֶּן שְׁלֹשִׁים שָׁנָה" (במדבר ד,ג; ועוד שש פעמים בהמשך הפרק)--הַא כֵּיצַד, חָמֵשׁ לַתַּלְמוּד.  וְאֵינוּ נִכְנָס לָעֲבוֹדָה, עַד שֶׁיַּגְדִּיל וְיִהְיֶה אִישׁ--שֶׁנֶּאֱמָר "אִישׁ אִישׁ עַל-עֲבֹדָתוֹ" (במדבר ד,יט; במדבר ד,מט).</P>

<P><B>ג,יא</B>  [ח] זֶה שֶׁנֶּאֱמָר בַּתּוֹרָה בַּלְּוִיִּים "וּמִבֶּן חֲמִשִּׁים שָׁנָה, יָשׁוּב מִצְּבָא הָעֲבֹדָה" (במדבר ח,כה)--אֵינוּ אֵלָא בִּזְמָן שֶׁהָיוּ נוֹשְׂאִין הַמִּקְדָּשׁ מִמָּקוֹם לְמָקוֹם, וְאֵינָהּ מִצְוָה הַנּוֹהֶגֶת לְדוֹרוֹת.  אֲבָל לְדוֹרוֹת, אֵין הַלֵּוִי נִפְסָל בַּשָּׁנִים; וְלֹא בַּמּוּמִין אֵלָא בַּקּוֹל--כְּשֶׁיִּתְקַלְקַל קוֹלוֹ מֵרֹב הַזִּקְנָה, יִפָּסֵל לַעֲבוֹדָתוֹ בַּמִּקְדָּשׁ.  וְיֵרָאֶה לִי שְׁאֵינוּ נִפְסָל אֵלָא לוֹמַר שִׁירָה, אֲבָל יִהְיֶה מִן הַשּׁוֹעֲרִים.</P>

<P><B>ג,יב</B>  [ט] שְׁמוּאֵל הָרוֹאֶה וְדָוִיד הַמֶּלֶךְ, חִלְּקוּ הַלְּוִיִּים לְעֶשְׂרִים וְאַרְבַּע מִשְׁמָרוֹת; וְעוֹבֵד מִשְׁמָר בְּכָל שַׁבָּת.  וְכָל אַנְשֵׁי הַמִּשְׁמָר, מְחַלֵּק אוֹתָם רֹאשׁ הַמִּשְׁמָר לְבָתֵּי אָבוֹת; וְכָל יוֹם מִיְּמֵי הַשַּׁבָּת, עוֹבְדִים בּוֹ אֲנָשִׁים יְדוּעִים.  וְרָאשֵׁי הָאָבוֹת מְחַלְּקִין אֵלּוּ הָעוֹבְדִים בַּיּוֹם שֶׁלָּהֶן, אִישׁ אִישׁ עַל עֲבוֹדָתוֹ.</P>

<P><B>ג,יג</B>  וְכָל הַלְּוִיִּים מֻזְהָרִין עַל עֲבוֹדַת הַמִּזְבֵּחַ, שֶׁנֶּאֱמָר "אַךְ אֶל-כְּלֵי הַקֹּדֶשׁ וְאֶל-הַמִּזְבֵּחַ לֹא יִקְרָבוּ, וְלֹא-יָמֻתוּ" (במדבר יח,ג)--לֹא יִקְרְבוּ לָעֲבוֹדָה, אֲבָל לִגַּע מֻתָּרִין.  [י] וּכְשֵׁם שֶׁהַלְּוִיִּים מֻזְהָרִין שֶׁלֹּא לַעֲבֹד עֲבוֹדַת הַכּוֹהֲנִים--כָּךְ הַכּוֹהֲנִים מֻזְהָרִין שֶׁלֹּא לַעֲבֹד עֲבוֹדַת הַלְּוִיִּים, שֶׁנֶּאֱמָר "גַּם-הֵם גַּם-אַתֶּם" (שם).  וְכֵן הַלְּוִיִּים עַצְמָם מֻזְהָרִין, שֶׁלֹּא יַעֲשֶׂה אֶחָד מְלֶאכֶת חֲבֵרוֹ, שֶׁלֹּא יְסַיַּע הַמְּשׁוֹרֵר לַשּׁוֹעֵר, וְלֹא הַשּׁוֹעֵר לַמְּשׁוֹרֵר--שֶׁנֶּאֱמָר "אִישׁ אִישׁ עַל-עֲבֹדָתוֹ, וְעַל-מַשָּׂאוֹ" (במדבר ד,מט).</P>

<P><B>ג,יד</B>  [יא] לְוִיִּים שֶׁעָבְדוּ עֲבוֹדַת הַכּוֹהֲנִים, אוֹ שֶׁסִּיַּע לֵוִי בִּמְלָאכָה שְׁאֵינָהּ מְלַאכְתּוֹ--חַיָּבִין מִיתָה בִּידֵי שָׁמַיִם, שֶׁנֶּאֱמָר "וְלֹא-יָמֻתוּ" (במדבר יח,ג); אֲבָל כּוֹהֵן שֶׁעָבַד עֲבוֹדַת לֵוִי--אֵינוּ בְּמִיתָה, אֵלָא בְּלֹא תַעֲשֶׂה.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ד</H2>

<P><B>ד,א</B>  הַכּוֹהֲנִים הֻבְדְּלוּ מִכְּלַל הַלְּוִיִּים לַעֲבוֹדַת הַקָּרְבָּנוֹת, שֶׁנֶּאֱמָר "וַיִּבָּדֵל אַהֲרֹן לְהַקְדִּישׁוֹ קֹדֶשׁ קָדָשִׁים" (דברי הימים א כג,יג); וּמִצְוַת עֲשֵׂה הִיא לְהַבְדִּיל הַכּוֹהֲנִים, וּלְקַדְּשָׁם וּלְהָכִינָם לַקָּרְבָּן--שֶׁנֶּאֱמָר "וְקִדַּשְׁתּוֹ--כִּי-אֶת-לֶחֶם אֱלֹהֶיךָ, הוּא מַקְרִיב" (ויקרא כא,ח).  [ב] וְצָרִיךְ כָּל אָדָם מִיִּשְׂרָאֵל לִנְהֹג בּוֹ כָּבוֹד הַרְבֵּה, וּלְהַקְדִּים אוֹתָם לְכָל דָּבָר שֶׁבִּקְדֻשָּׁה, לִפְתֹּחַ רִאשׁוֹן וּלְבָרַךְ רִאשׁוֹן, וְלִטֹּל מָנָה יָפָה רִאשׁוֹן.</P>

<P><B>ד,ב</B>  [ג] מֹשֶׁה רַבֵּנוּ חִלַּק הַכּוֹהֲנִים לִשְׁמוֹנֶה מִשְׁמָרוֹת, אַרְבָּעָה מֵאֶלְעָזָר וְאַרְבָּעָה מֵאִיתָמָר; וְכֵן הָיוּ עַד שְׁמוּאֵל הַנָּבִיא.  וּבִימֵי שְׁמוּאֵל, חִלְּקָם הוּא וְדָוִיד הַמֶּלֶךְ לְאַרְבָּעָה וְעֶשְׂרִים מִשְׁמָר; וְעַל כָּל מִשְׁמָר וּמִשְׁמָר רֹאשׁ אֶחָד מְמֻנֶּה.  וְעוֹלִין לִירוּשָׁלַיִם לָעֲבוֹדָה, מִשְׁמָר בְּכָל שַׁבָּת.  וּמִיּוֹם הַשַּׁבָּת לְיוֹם הַשַּׁבָּת, הֶן מִתְחַלְּפִין--מִשְׁמָר יוֹצֶא וְהָאַחֵר שְׁהוּא אַחֲרָיו נִכְנָס, עַד שֶׁיִּגָּמְרוּ; וְחוֹזְרִין חֲלִילָה.</P>

<P><B>ד,ג</B>  [ד] וּמִצְוַת עֲשֵׂה, לִהְיוֹת כָּל הַמִּשְׁמָרוֹת שׁוֹוִים בָּרְגָלִים; וְכָל שֶׁיָּבוֹא מִן הַכּוֹהֲנִים בָּרֶגֶל וְרָצָה לַעֲבֹד--עוֹבֵד וְחוֹלֵק עִמָּהֶם, וְאֵין אוֹמְרִין לוֹ לֵךְ עַד שֶׁיַּגִּיעַ מִשְׁמָרָךְ:  שֶׁנֶּאֱמָר "וְכִי-יָבֹא הַלֵּוִי מֵאַחַד שְׁעָרֶיךָ" (דברים יח,ו).</P>

<P><B>ד,ד</B>  [ה] בַּמֶּה דְּבָרִים אֲמוּרִים, בְּקָרְבְּנוֹת הָרְגָלִים, וּבְחִלּוּק לֶחֶם הַפָּנִים, וּבְחִלּוּק שְׁתֵּי הַלֶּחֶם שֶׁלָּעֲצֶרֶת.  אֲבָל נְדָרִים וּנְדָבוֹת וּתְמִידִין, אֵין מַקְרִיבִין אוֹתָן וְאַפִלּוּ בָּרֶגֶל אֵלָא מִשְׁמָר שֶׁזְּמַנּוֹ קָבוּעַ--שֶׁנֶּאֱמָר "חֵלֶק כְּחֵלֶק, יֹאכֵלוּ, לְבַד מִמְכָּרָיו, עַל-הָאָבוֹת" (דברים יח,ח):  כְּלוֹמַר חֵלֶק כְּחֵלֶק יֹאכְלוּ בְּקָרְבְּנוֹת הַצִּבּוּר, וְאֵינָן חֵלֶק כְּחֵלֶק בִּשְׁאָר הַדְּבָרִים, שֶׁכְּבָר חִלְּקוּ אוֹתָן הָאָבוֹת, וְקָבְעוּ אוֹתָן כָּל מִשְׁמָר וּמִשְׁמָר בְּשַׁבָּתוֹ.  [ו] וְכֵן עֲבוֹדַת לֶחֶם הַפָּנִים, בַּמִּשְׁמָר שֶׁזְּמַנּוֹ קָבוּעַ; אֲבָל עֲבוֹדַת שְׁתֵּי הַלֶּחֶם, בְּכָל הַמִּשְׁמָרוֹת.</P>

<P><B>ד,ה</B>  וּמְנַיִן שְׁאֵינוּ מְדַבֵּר אֵלָא בָּרְגָלִים--שֶׁנֶּאֱמָר "מֵאַחַד שְׁעָרֶיךָ, מִכָּל-יִשְׂרָאֵל" (דברים יח,ו), בְּשָׁעָה שֶׁכָּל יִשְׂרָאֵל בָּאִין בְּשַׁעַר אֶחָד.  וּמְנַיִן שְׁאֵינוּ מְדַבֵּר אֵלָא בַּכּוֹהֲנִים--שֶׁנֶּאֱמָר "חֵלֶק כְּחֵלֶק, יֹאכֵלוּ" (דברים יח,ח), וְאֵין שָׁם מַתָּנוֹת לְהֵאָכֵל אֵלָא לַכּוֹהֲנִים בִּלְבָד.</P>

<P><B>ד,ו</B>  [ז] וְכֵן כּוֹהֵן שֶׁהָיָה לוֹ קָרְבָּן--הֲרֵי זֶה בָּא לַמִּקְדָּשׁ וּמַקְרִיבוֹ בְּכָל יוֹם שֶׁיִּרְצֶה, שֶׁנֶּאֱמָר "וּבָא בְּכָל-אַוַּת נַפְשׁוֹ . . . וְשֵׁרֵת" (דברים יח,ו-ז):  וְאַפִלּוּ חַטָּאתוֹ וַאֲשָׁמוֹ, הוּא מַקְרִיב וּמְכַפֵּר עַל יְדֵי עַצְמוֹ; וְהָעוֹר שֶׁלְּקָרְבָּנוֹ, שֶׁלּוֹ.  וְאִם רָצָה לִתֵּן אֶת קָרְבָּנוֹ לְכָל כּוֹהֵן שֶׁיִּרְצֶה לְהַקְרִיבוֹ, נוֹתֵן; וְעוֹר הַקָּרְבָּן וַעֲבוֹדָתוֹ, לְאוֹתוֹ הַכּוֹהֵן בִּלְבָד שֶׁנָּתַן לוֹ.</P>

<P><B>ד,ז</B>  [ח] הָיָה הַכּוֹהֵן בַּעַל הַקָּרְבָּן בַּעַל מוּם--נוֹתֵן קָרְבָּנוֹ לְאַנְשֵׁי מִשְׁמָר, וְהָעוֹר שֶׁלָּהֶם.  הָיָה זָקֵן אוֹ חוֹלֶה, שֶׁיָּכוֹל לַעֲבֹד עַל יְדֵי הַדֹּחַק--נוֹתֵן קָרְבָּנוֹ לְכָל כּוֹהֵן שֶׁיִּרְצֶה, וְהָעוֹר וְהָעֲבוֹדָה לְאַנְשֵׁי מִשְׁמָר; וְאִם אֵינוּ יָכוֹל לַעֲבֹד כְּלָל, הֲרֵי הַקָּרְבָּן נֶאֱכָל לְאַנְשֵׁי מִשְׁמָר.</P>

<P><B>ד,ח</B>  [ט] הָיָה טָמֵא בְּקָרְבְּנוֹת הַצִּבּוּר, וְכָל הַכּוֹהֲנִים טְמֵאִים--נוֹתְנוֹ לְבַעֲלֵי מוּמִין טְהוֹרִים שֶׁבְּאוֹתוֹ מִשְׁמָר; וְעוֹרוֹ וַעֲבוֹדָתוֹ, לְאַנְשֵׁי מִשְׁמָר הַטְּמֵאִים.</P>

<P><B>ד,ט</B>  [י] הָיָה הַקָּרְבָּן שֶׁלְּכוֹהֵן גָּדוֹל, וְהָיָה אוֹנֵן--נוֹתְנוֹ לְכָל כּוֹהֵן שֶׁיִּרְצֶה, וְעוֹרוֹ וַעֲבוֹדָתוֹ לְאַנְשֵׁי מִשְׁמָר:  כֵּיוָן שֶׁכּוֹהֵן גָּדוֹל הָאוֹנֵן רָאוּי לָעֲבוֹדָה, כְּמוֹ שֶׁיִּתְבָּאַר--הֲרֵי זֶה עוֹשֶׂה שָׁלִיחַ לְקָרְבָּנוֹ.</P>

<P><B>ד,י</B>  [יא] כָּל רֹאשׁ מִשְׁמָר וּמִשְׁמָר, מְחַלֵּק מִשְׁמָרוֹ לְבָתֵּי אָבוֹת, עַד שֶׁיִּהְיֶה כָּל בֵּית אָב וַאֲנָשָׁיו עוֹבֵד בְּיוֹם אֶחָד מִיְּמוֹת הַשַּׁבָּת, וְהָאַחֵר בְּיוֹם שֶׁלְּאַחֲרָיו, וְהָאַחֵר בְּיוֹם שֶׁלְּאַחֲרָיו.  וְכָל בֵּית אָב וְאָב, רֹאשׁ אֶחָד מְמֻנֶּה עָלָיו.</P>

<P><B>ד,יא</B>  [יב] וּמְמַנִּין כּוֹהֵן גָּדוֹל, הוּא רֹאשׁ לְכָל הַכּוֹהֲנִים; וּמוֹשְׁחִין אוֹתוֹ בְּשֶׁמֶן הַמִּשְׁחָה, וּמַלְבִּישִׁין אוֹתוֹ בִּגְדֵי כְּהֻנָּה גְּדוֹלָה--שֶׁנֶּאֱמָר "וְהַכֹּהֵן הַגָּדוֹל מֵאֶחָיו . . ." (ויקרא כא,י).  וְאִם אֵין שָׁם שֶׁמֶן הַמִּשְׁחָה--מְרַבִּין אוֹתוֹ בְּבִגְדֵי כְּהֻנָּה גְּדוֹלָה בִּלְבָד, שֶׁנֶּאֱמָר "אֲשֶׁר-יוּצַק עַל-רֹאשׁוֹ שֶׁמֶן הַמִּשְׁחָה, וּמִלֵּא אֶת-יָדוֹ, לִלְבֹּשׁ, אֶת-הַבְּגָדִים" (שם):  כְּשֵׁם שֶׁמִּתְרַבֶּה בְּשֶׁמֶן הַמִּשְׁחָה, כָּךְ מִתְרַבֶּה בַּבְּגָדִים.</P>

<P><B>ד,יב</B>  [יג] כֵּיצַד מְרַבִּין אוֹתוֹ בַּבְּגָדִים:  לוֹבֵשׁ שְׁמוֹנָה בְּגָדִים וּפוֹשְׁטָן, וְחוֹזֵר וְלוֹבְשָׁן לְמָחָר שִׁבְעַת יָמִים, יוֹם אַחַר יוֹם--שֶׁנֶּאֱמָר "שִׁבְעַת יָמִים, יִלְבָּשָׁם הַכֹּהֵן תַּחְתָּיו--מִבָּנָיו" (שמות כט,ל); וּכְשֵׁם שֶׁרִבּוּי בְּגָדִים שִׁבְעָה--כָּךְ מְשִׁיחָה בַּשֶּׁמֶן שִׁבְעָה, יוֹם אַחַר יוֹם.  וְאִם עָבַד קֹדֶם שֶׁיִּתְרַבֶּה בַּבְּגָדִים כָּל שִׁבְעָה, אוֹ קֹדֶם שֶׁיִּמָּשַׁח כָּל שִׁבְעָה--עֲבוֹדָתוֹ כְּשֵׁרָה:  הוֹאִיל וְנִתְרַבָּה אוֹ נִמְשַׁח פַּעַם אַחַת, נַעֲשָׂה כּוֹהֵן גָּדוֹל לְכָל דָּבָר.</P>

<P><B>ד,יג</B>  [יד] אֵין בֵּין כּוֹהֵן מָשׁוּחַ בְּשֶׁמֶן הַמִּשְׁחָה לִמְרֻבֶּה בְּגָדִים, אֵלָא פָּר שֶׁמֵּבִיא כּוֹהֵן הַמָּשִׁיחַ, אִם שָׁגַג בְּאַחַת מִן הַמִּצְווֹת שֶׁחַיָּב עֲלֵיהֶן חַטָּאת, שֶׁנֶּאֱמָר "אִם הַכֹּהֵן הַמָּשִׁיחַ יֶחֱטָא, לְאַשְׁמַת הָעָם" (ויקרא ד,ג); אֲבָל לִשְׁאָר הַדְּבָרִים, שׁוֹוִים הֶם.</P>

<P><B>ד,יד</B>  [טו] אֵין מַעְמִידִין כּוֹהֵן גָּדוֹל, אֵלָא בֵּית דִּין שֶׁלְּשִׁבְעִים וְאֶחָד.  וְאֵין מוֹשְׁחִין אוֹתוֹ אֵלָא בַּיּוֹם, שֶׁנֶּאֱמָר "בְּיוֹם הִמָּשַׁח אֹתוֹ" (ויקרא ו,יג); וְכֵן אִם נִתְרַבָּה בַּבְּגָדִים בִּלְבָד, אֵין מְרַבִּין אוֹתוֹ אֵלָא בַּיּוֹם.  וְאֵין מְמַנִּין שְׁנֵי כּוֹהֲנִים גְּדוֹלִים כְּאַחַת.</P>

<P><B>ד,טו</B>  [טז] וּמְמַנִּין כּוהֶן אַחֵר, יִהְיֶה לְכוֹהֵן גָּדוֹל כְּמוֹ הַמִּשְׁנֶה לַמֶּלֶךְ; וְהוּא הַנִּקְרָא סְגַן, וְהוּא הַנִּקְרָא מְמֻנֶּה.  וְיִהְיֶה עוֹמֵד לִימִין כּוֹהֵן גָּדוֹל תָּמִיד, וְזֶה כָּבוֹד הוּא לוֹ.  וְכָל הַכּוֹהֲנִים מִתַּחַת יַד הַסְּגַן.</P>

<P><B>ד,טז</B>  [יז] וְעוֹד מְמַנִּין קַתִּיקוֹלִין, לִהְיוֹתָן לַסְּגַן כְּמוֹ הַסְּגַן לְכוֹהֵן גָּדוֹל; וְאֵין פָּחוּת מִשְּׁנַיִם.  וּמְמַנִּין אֲמַרְכּוֹלִין, אֵין פָּחוּת מִשִּׁבְעָה; וּמַפְתְּחוֹת הָעֲזָרָה בְּיָדָם--רָצָה הָאֶחָד לִפְתֹּחַ, אֵינוּ יָכוֹל עַד שֶׁיִּתְכַּנְּסוּ כָּל הָאֲמַרְכּוֹלִין וְיִפְתְּחוּ.</P>

<P><B>ד,יז</B>  [יח] וּמְמַנִּין גִּזְבָּרִין מִתַּחַת יְדֵי הָאֲמַרְכּוֹלִין, וְאֵין פּוֹחֲתִין מִשְּׁלוֹשָׁה גִּזְבָּרִין; וְהַגִּזְבָּרִין--הֶן שֶׁגּוֹבִין כָּל הַהֶקְדֵּשׁוֹת, וּפוֹדִין אֶת הַנִּפְדֶּה מֵהֶן, וּמוֹצִיאִין אוֹתָן לַדְּבָרִים הָרְאוּיִין לְהוֹצָאָה.</P>

<P><B>ד,יח</B>  [יט] כּוֹהֵן גָּדוֹל הַמָּשׁוּחַ קוֹדֵם לִמְרֻבֶּה בְּגָדִים, וּמְרֻבֶּה בְּגָדִים הָעוֹמֵד לְשָׁרַת קוֹדֵם לַמָּשׁוּחַ שֶׁעָבַר מֵחֲמַת קֶרִי, וְהָעוֹבֵר מֵחֲמַת קֶרִי קוֹדֵם לָעוֹבֵר מֵחֲמַת מוּם, וְעוֹבֵר מֵחֲמַת מוּם קוֹדֵם לְכוֹהֵן מְשׁוּחַ מִלְחָמָה, וּמְשׁוּחַ מִלְחָמָה קוֹדֵם לִסְגַן, וּסְגַן קוֹדֵם לְקַתִּיקוֹל, וְקַתִּיקוֹל קוֹדֵם לַאֲמַרְכּוֹל, וַאֲמַרְכּוֹל קוֹדֵם לְגִזְבָּר, וְגִזְבָּר קוֹדֵם לְרֹאשׁ הַמִּשְׁמָר, וְרֹאשׁ הַמִּשְׁמָר קוֹדֵם לְרֹאשׁ בֵּית אָב, וְרֹאשׁ בֵּית אָב קוֹדֵם לְכוֹהֵן הִדְיוֹט מִשְּׁאָר הַכּוֹהֲנִים.  נִמְצְאוּ הַכּוֹהֲנִים תָּמִיד שְׁמוֹנֶה מַעֲלוֹת, זוֹ לְמַעְלָה מִזּוֹ.</P>

<P><B>ד,יט</B>  [כ] כְּשֶׁיָּמוּת הַמֶּלֶךְ, אוֹ כּוֹהֵן גָּדוֹל, אוֹ אֶחָד מִשְּׁאָר הַמְּמֻנִּים--מַעְמִידִין תַּחְתָּיו בְּנוֹ אוֹ הָרָאוּי לְיָרְשׁוֹ, וְכָל הַקּוֹדֵם בַּנַּחֲלָה קוֹדֵם לִשְׂרָרוּת הַמֵּת, וְהוּא שֶׁיִּהְיֶה מְמַלֵּא מְקוֹמוֹ בְּחָכְמָה, אוֹ בְּיִרְאָה אַף עַל פִּי שְׁאֵינוּ כְּמוֹתוֹ בְּחָכְמָה:  שֶׁנֶּאֱמָר בַּמֶּלֶךְ "הוּא וּבָנָיו, בְּקֶרֶב יִשְׂרָאֵל" (דברים יז,כ), מְלַמֵּד שֶׁהַמַּלְכוּת יְרֻשָּׁה; וְהוּא הַדִּין, לְכָל שְׂרָרָה שֶׁבְּקֶרֶב יִשְׂרָאֵל--שֶׁהַזּוֹכֶה לָהּ, זוֹכֶה לְעַצְמוֹ וּלְזַרְעוֹ.</P>

<P><B>ד,כ</B>  [כא] מְשׁוּחַ מִלְחָמָה--אֵין בְּנוֹ מִתְמַנֶּה תַּחְתָּיו לְעוֹלָם, אֵלָא הֲרֵי בְּנוֹ כִּשְׁאָר הַכּוֹהֲנִים:  אִם נִמְשַׁח לַמִּלְחָמָה, נִמְשַׁח; וְאִם לֹא נִמְשַׁח, לֹא נִמְשַׁח.  וּכְשֶׁכּוֹהֵן מְשׁוּחַ מִלְחָמָה מְשַׁמֵּשׁ בַּמִּקְדָּשׁ, מְשַׁמֵּשׁ בְּאַרְבָּעָה כֵּלִים כִּשְׁאָר כּוֹהֲנִים.</P>

<P><B>ד,כא</B>  מַעֲלִין מִשְּׂרָרָה לִשְׂרָרָה שְׁהִיא גְּדוֹלָה מִמֶּנָּה, וְאֵין מוֹרִידִין אוֹתוֹ לִשְׂרָרָה שְׁהִיא לְמַטָּה מִמֶּנָּה--שֶׁמַּעֲלִין בַּקֹּדֶשׁ, וְלֹא מוֹרִידִין לְעוֹלָם מִשְּׂרָרָה שֶׁבְּקֶרֶב יִשְׂרָאֵל:  אֵלָא אִם סָרַח.  [כב] וְכוֹהֵן גָּדוֹל שֶׁעָבַר עֲבֵרָה שֶׁחַיָּב עָלֶיהָ מַלְקוּת--מַלְקִין אוֹתוֹ בְּבֵית דִּין שֶׁלִּשְׁלוֹשָׁה, כִּשְׁאָר מְחֻיְּבֵי מַלְקוּת; וְחוֹזֵר לִגְדֻלָּתוֹ.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ה</H2>

<P><B>ה,א</B>  כּוֹהֵן גָּדוֹל--צָרִיךְ שֶׁיִּהְיֶה גָּדוֹל מִכָּל אֶחָיו הַכּוֹהֲנִים בְּנוֹאי, בְּכוֹחַ, בְּעֹשֶׁר, בְּחָכְמָה, וּבְמַרְאֶה:  אִם אֵין לוֹ מָמוֹן--כָּל הַכּוֹהֲנִים נוֹתְנִין לוֹ מִשֶּׁלָּהֶם כָּל אֶחָד וְאֶחָד לְפִי עָשְׁרוֹ, עַד שֶׁיַּעְשִׁיר יוֹתֵר מֵעָשִׁיר שֶׁבְּכֻלָּן.  [ב] וְאֵין אֶחָד מִכָּל אֵלּוּ מְעַכֵּב, אֵלָא כָּל זֶה לְמִצְוָה; אֲבָל אִם נִתְרַבָּה מִכָּל מָקוֹם, נִתְרַבָּה.</P>

<P><B>ה,ב</B>  [ג] וְחַיָּב כּוֹהֵן גָּדוֹל לִנְהֹג כָּבוֹד בְּעַצְמוֹ, וְלֹא יֵקַל עַצְמוֹ עִם שְׁאָר הָעָם; וְלֹא יִרְאוּ אוֹתוֹ עָרֹם, וְלֹא בְּבֵית הַכִּסֵּא, וְלֹא בַּמֶּרְחֵץ, וְלֹא כִּשְׁהוּא מִסְתַּפֵּר--שֶׁנֶּאֱמָר "הַכֹּהֵן הַגָּדוֹל מֵאֶחָיו" (ויקרא כא,י), מְלַמֵּד שֶׁנּוֹהֲגִין בּוֹ גְּדֻלָּה יְתֵרָה.  רָצָה הוּא שֶׁיִּרְחֲצוּ אֲחֵרִים עִמּוֹ, הָרְשׁוּת בְּיָדוֹ.</P>

<P><B>ה,ג</B>  [ד] לֹא יִכָּנֵס לְבֵית הַמִּשְׁתֶּה; וְלֹא לִסְעוֹדוֹת שֶׁלָּרַבִּים, אַפִלּוּ הֶם שֶׁלְּמִצְוָה.  אֲבָל הוֹלֵךְ הוּא, אִם רָצָה, לְבֵית הָאֵבֶל.  וְכִשְׁהוּא הוֹלֵךְ, אֵינוּ הוֹלֵךְ בְּעִרְבּוּבְיָה עִם שְׁאָר הַכּוֹהֲנִים, אֵלָא הַכּוֹהֲנִים מְסַבְּבִין אוֹתוֹ, וְחוֹלְקִין לוֹ כָּבוֹד; וְהַסְּגַן מְמַצְּעוֹ בֵּינוֹ לְבֵין הָעָם, וְהַסְּגַן וּמָשׁוּחַ שֶׁעָבַר מִיְּמִינוֹ, וְרֹאשׁ בֵּית אָב וְהָאֲבֵלִים וְכָל הָעָם מִשְּׂמֹאלוֹ.  וְאוֹמֵר לָאֲבֵלִים, תְּנֻחָמוּ; וְהֶן מְכַבְּדִין אוֹתוֹ, כְּפִי כּוֹחָן.</P>

<P><B>ה,ד</B>  [ה] מֵת לוֹ מֵת--אֵינוּ יוֹצֶא אַחֲרָיו, וְאֵינוּ יוֹצֶא מִפֶּתַח בֵּיתוֹ אוֹ מִן הַמִּקְדָּשׁ; וְכָל הָעָם בָּאִים לְנַחֲמוֹ לְבֵיתוֹ.  וְהוּא עוֹמֵד בְּשׁוּרָה, וּסְגַן מִיְּמִינוֹ וְרֹאשׁ בֵּית אָב מִשְּׂמֹאלוֹ; וְאוֹמְרִים לוֹ אָנוּ כַּפָּרָתָךְ, וְהוּא אוֹמֵר לָהֶם תִּתְבָּרְכוּ מִן הַשָּׁמַיִם.  [ו] וּכְשֶׁמַּבְרִין אוֹתוֹ, כָּל הָעָם מְסֻבִּין עַל הָאָרֶץ; וְהוּא מֵסֶב עַל הַסַּפְסַל.</P>

<P><B>ה,ה</B>  וְאֵינוּ קוֹרֵעַ עַל מֵתוֹ כִּשְׁאָר הַכּוֹהֲנִים, שֶׁנֶּאֱמָר "וּבְגָדָיו לֹא יִפְרֹם" (ויקרא כא,י); וְאִם קָרַע, לוֹקֶה.  אֲבָל קוֹרֵעַ הוּא מִלְּמַטָּה, כְּנֶגֶד רַגְלָיו.  וְאֵינוּ מַרְבֶּה פֶּרַע לְעוֹלָם, שֶׁנֶּאֱמָר "אֶת-רֹאשׁוֹ לֹא יִפְרָע" (שם)--וְאַפִלּוּ בְּעֵת שֶׁלֹּא יִכָּנֵס לַמִּקְדָּשׁ; אֵלָא מְסַפֵּר מֵעֶרֶב שַׁבָּת לְעֶרֶב שַׁבָּת.  וְאֵינוּ מְסַפֵּר בְּתַעַר אֵלָא בְּזוֹג רֹאשׁ שַׂעֲרָה זוֹ בְּעִיקָר זוֹ, עַד שֶׁיֵּרָאֶה כְּאִלּוּ הוּא צָמַח כְּאֶחָד--שֶׁנֶּאֱמָר "רֹאשָׁם לֹא יְגַלֵּחוּ, וּפֶרַע לֹא יְשַׁלֵּחוּ; כָּסוֹם יִכְסְמוּ, אֶת-רָאשֵׁיהֶם" (יחזקאל מד,כ).</P>

<P><B>ה,ו</B>  [ז] וּבַיִת יִהְיֶה לוֹ מוּכָן בַּמִּקְדָּשׁ, וְהִיא הַנִּקְרֵאת לִשְׁכַּת כּוֹהֵן גָּדוֹל.  וּכְבוֹדוֹ וְתִפְאַרְתּוֹ שֶׁיִּהְיֶה יוֹשֵׁב בַּמִּקְדָּשׁ, כָּל הַיּוֹם; וְלֹא יֵצֵא אֵלָא לְבֵיתוֹ בִּלְבָד, בַּלַּיְלָה אוֹ שָׁעָה אוֹ שְׁתַּיִם בַּיּוֹם.  וְיִהְיֶה בֵּיתוֹ בִּירוּשָׁלַיִם, וְאֵינוּ זָז מִשָּׁם.</P>

<P><B>ה,ז</B>  [ח] וְכוֹהֵן גָּדוֹל דָּן, וְדָנִין אוֹתוֹ, וּמְעִידִין עָלָיו; וְאֵין דָּנִין אוֹתוֹ דִּינֵי נְפָשׁוֹת אֵלָא בְּבֵית דִּין הַגָּדוֹל בִּלְבָד, שֶׁנֶּאֱמָר "כָּל-הַדָּבָר הַגָּדֹל יָבִיאוּ אֵלֶיךָ" (שמות יח,כב).  [ט] הָיָה יוֹדֵעַ עֵדוּת--אֵינוּ חַיָּב לַהֲעִידָהּ, וְאַפִלּוּ בְּבֵית דִּין הַגָּדוֹל:  שֶׁזֶּה אֵינוּ כָּבוֹד לוֹ, שֶׁיֵּלֵךְ וְיָעִיד.  וְאִם הָיְתָה עֵדוּת לְמֶלֶךְ יִשְׂרָאֵל--הֲרֵי זֶה הוֹלֵךְ לְבֵית דִּין הַגָּדוֹל, וּמֵעִיד לוֹ.</P>

<P><B>ה,ח</B>  [י] וּכְבָר בֵּאַרְנוּ בְּסֵפֶר חֲמִישִׁי שְׁהוּא אָסוּר בְּאַלְמָנָה, וּמְצֻוֶּה עַל הַבְּתוּלָה.  וְאֵינוּ נוֹשֵׂא שְׁתֵּי נָשִׁים; וְאִם נָשָׂא שְׁתַּיִם, אֵינוּ יָכוֹל לַעֲבֹד בְּיוֹם הַצּוֹם עַד שֶׁיְּגָרַשׁ אַחַת.  וְחוֹלֵץ, וְחוֹלְצִים לְאִשְׁתּוֹ; וּמְיַבְּמִין אֶת אִשְׁתּוֹ.  וְאִם גֵּרַשׁ אִשָּׁה, מֻתֶּרֶת לְהִנָּשֵׂא לִשְׁאָר הָעָם.</P>

<P><B>ה,ט</B>  [יא] בִּזְמָן שֶׁכּוֹהֵן גָּדוֹל נִכְנָס לַהֵיכָל לְהִשְׁתַּחֲווֹת, שְׁלוֹשָׁה אוֹחֲזִין בּוֹ, אֶחָד בִּימִינוֹ וְאֶחָד בִּשְׂמֹאלוֹ, וְאֶחָד בַּאֲבָנִים טוֹבוֹת שֶׁלָּאֵפוֹד מֵאֲחוֹרָיו; וְיִכָּנֵס לַהֵיכָל, וְיִשְׁתַּחֲוֶה.  וְכֵיוָן שֶׁיִּשְׁמַע הַסְּגַן קוֹל רַגְלָיו שֶׁלְּכוֹהֵן גָּדוֹל שְׁהוּא יוֹצֶא, מַגְבִּיהַּ לוֹ אֶת הַפָּרֹכֶת; וְאַחַר שֶׁיָּצָא, יִכָּנְסוּ אֶחָיו הַכּוֹהֲנִים וְיִשְׁתַּחֲווּ וְיֵצְאוּ.</P>

<P><B>ה,י</B>  [יב] בְּכָל יוֹם שֶׁיִּרְצֶה לְהַקְטִיר הַקְּטֹרֶת, מַקְטִיר.  וְנוֹטֵל חֵלֶק בָּרֹאשׁ בְּקָדְשֵׁי הַמִּקְדָּשׁ כֻּלָּן.  כֵּיצַד:  כְּשֶׁיִּרְצֶה, אוֹמֵר זוֹ הַחַטָּאת שֶׁלִּי וְזֶה הָאָשָׁם שֶׁלִּי; וְאֵינוּ עוֹבֵד בַּפְּיָס, אֵלָא כָּל עֵת שֶׁיִּרְצֶה לְהַקְרִיב, מַקְרִיב כָּל מַה שֶׁיִּרְצֶה.  וַהֲרֵי הוּא בְּקָדְשֵׁי הַגְּבוּל, כִּשְׁאָר הַכּוֹהֲנִים.</P>

<P><B>ה,יא</B>  [יג] בִּזְמָן שֶׁרוֹצֶה כּוֹהֵן גָּדוֹל לְהַקְרִיב, הָיָה עוֹלֶה בַּכֶּבֶשׁ וְהַסְּגַן מִיְּמִינוֹ; הִגִּיעַ לְמַחֲצִית הַכֶּבֶשׁ, תְּפָסוֹ הַסְּגַן בִּימִינוֹ וְהֶעֱלָהוּ, וְהוֹשִׁיט לוֹ הַכּוֹהֵן שְׁהוּא מוֹלִיךְ אֶת רֹאשׁ הָעוֹלָה, הָאֵבָרִים שֶׁבְּיָדוֹ; וְסוֹמֵךְ עֲלֵיהֶן, וְזוֹרְקָן לָאֵשׁ.  [יד] וְכָּךְ הָיוּ מוֹשִׁיטִין לוֹ שְׁאָר הָאֵבָרִים--כָּל אֶחָד וְאֶחָד נוֹתֵן אֵבָרִים שֶׁבְּיָדוֹ לָרִאשׁוֹן, וְהָרִאשׁוֹן נוֹתֵן לְכוֹהֵן גָּדוֹל; וְהוּא סוֹמֵךְ, וְזוֹרֵק לָאֵשׁ.</P>

<P><B>ה,יב</B>  וְאִם רָצָה לִסְמֹךְ בִּלְבָד, וְיִהְיֶה אֶחָד זוֹרֵק לָאֵשׁ--עוֹשֶׂה.  וְאֵין שָׁם סְמִיכָה עַל הָאֵבָרִים אֵלָא לְכוֹהֵן גָּדוֹל בִּלְבָד, מִפְּנֵי כְּבוֹדוֹ; אֲבָל כָּל הַסְּמִיכוֹת, עַל בַּעֲלֵי חַיִּים הֶם.</P>

<P><B>ה,יג</B>  [טו] כְּשֶׁיַּגְדִּיל הַכּוֹהֵן, וְיֵעָשֶׂה אִישׁ--הֲרֵי הוּא כָּשֵׁר לָעֲבוֹדָה; אֲבָל אֶחָיו הַכּוֹהֲנִים לֹא הָיוּ מַנִּיחִין אוֹתוֹ לַעֲבֹד בַּמִּקְדָּשׁ, עַד שֶׁיִּהְיֶה בֶּן עֶשְׂרִים שָׁנָה.  וְאֵינוּ נִכְנָס לָעֲזָרָה לָעֲבוֹדָה תְּחִלָּה, אֵלָא בְּשָׁעָה שֶׁהַלְּוִיִּים אוֹמְרִים שִׁירָה.</P>

<P><B>ה,יד</B>  [טז] אֵין הַכּוֹהֵן עוֹבֵד תְּחִלָּה, וְכֵן כּוֹהֵן גָּדוֹל אֵינוּ עוֹבֵד תְּחִלָּה--עַד שֶׁיָּבִיא עֲשִׂירִית הָאֵיפָה מִשֶּׁלּוֹ, וְעוֹבְדהּ בְּיָדוֹ:  שֶׁנֶּאֱמָר "זֶה קָרְבַּן אַהֲרֹן וּבָנָיו אֲשֶׁר-יַקְרִיבוּ לַה', בְּיוֹם הִמָּשַׁח אֹתוֹ" (ויקרא ו,יג).  וְאִם עָבַד קֹדֶם שֶׁיָּבִיא עֲשִׂירִית הָאֵיפָה, וְכֵן כּוֹהֵן גָּדוֹל שֶׁעָבַד בִּכְהֻנָּה גְּדוֹלָה קֹדֶם שֶׁיָּבִיא עֲשִׂירִית הָאֵיפָה--עֲבוֹדָתָן כְּשֵׁרָה.</P>

<P><B>ה,טו</B>  [יז] כּוֹהֵן שֶׁלֹּא עָבַד עֲדַיִן מִיָּמָיו, שֶׁמִּנּוּ אוֹתוֹ כּוֹהֵן גָּדוֹל--הֲרֵי זֶה מֵבִיא עֲשִׂירִית הָאֵיפָה, וְעוֹבְדָהּ בְּיָדוֹ תְּחִלָּה כִּשְׁאָר חִנּוּךְ כָּל כּוֹהֵן הִדְיוֹט; וְאַחַר כָּךְ מַקְרִיב עֲשִׂירִית הָאֵיפָה שְׁנִיָּה, שְׁהִיא חִנּוּךְ כּוֹהֵן גָּדוֹל; וְאַחַר כָּךְ מַקְרִיב עֲשִׂירִית הָאֵיפָה שְׁלִישִׁית, שְׁהִיא חֲבִתֵּי כּוֹהֵן גָּדוֹל שֶׁמַּקְרִיב בְּכָל יוֹם כְּמוֹ שֶׁיִּתְבָּאַר:  וּמַעֲשֶׂה שְׁלָשְׁתָּן, שׁוֹוֶה הוּא.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ו</H2>

<P><B>ו,א</B>  אֵי אִפְשָׁר שֶׁיִּהְיֶה קָרְבָּנוֹ שֶׁלָּאָדָם קָרֵב, וְהוּא אֵינוּ עוֹמֵד עַל גַּבָּיו; וְקָרְבְּנוֹת הַצִּבּוּר, הֶן קָרְבָּן שֶׁלְּכָל יִשְׂרָאֵל, וְאֵי אִפְשָׁר שֶׁיִּהְיוּ יִשְׂרָאֵל כֻּלָּן עוֹמְדִין בָּעֲזָרָה, בְּשָׁעַת קָרְבָּן.  לְפִיכָּךְ תִּקְּנוּ נְבִיאִים הָרִאשׁוֹנִים שֶׁיִּבְרְרוּ מִיִּשְׂרָאֵל כְּשֵׁרִים וְיִרְאֵי חֵטְא, יִהְיוּ שְׁלוּחֵי כָּל יִשְׂרָאֵל לַעֲמֹד עַל הַקָּרְבָּנוֹת; וְהֶם הַנִּקְרָאִים אַנְשֵׁי מַעְמָד.</P>

<P><B>ו,ב</B>  וְחִלְּקוּ אוֹתָם עֶשְׂרִים וְאַרְבָּעָה מַעְמָדוֹת, כְּמִנְיַן מִשְׁמְרוֹת כְּהֻנָּה וּלְוִיָּה.  וְעַל כָּל מַעְמָד וּמַעְמָד, אֶחָד מֵהֶן מְמֻנֶּה עַל כֻּלָּם; וְהוּא הַנִּקְרָא רֹאשׁ הַמַּעְמָד.</P>

<P><B>ו,ג</B>  [ב] בְּכָל שַׁבָּת וְשַׁבָּת, מִתְקַבְּצִין אַנְשֵׁי מַעְמָד שֶׁלְּאוֹתָהּ שַׁבָּת:  מִי שֶׁהָיָה מֵהֶן בִּירוּשָׁלַיִם אוֹ קָרוֹב לָהּ, נִכְנָסִין לַמִּקְדָּשׁ עִם מִשְׁמַר כְּהֻנָּה וּלְוִיָּה שֶׁלְּאוֹתָהּ שַׁבָּת; וְהָרְחוֹקִים שֶׁבְּאוֹתוֹ מַעְמָד, כֵּיוָן שֶׁהִגִּיעַ מַעְמָד שֶׁלָּהֶן, הֶן מִתְקַבְּצִין לְבֵית הַכְּנֶסֶת שֶׁבִּמְקוֹמָן.</P>

<P><B>ו,ד</B>  [ג] וּמַה הֶן עוֹשִׂין אֵלּוּ הַמִּתְקַבְּצִין, בֵּין בִּירוּשָׁלַיִם בֵּין בְּבָתֵּי כְּנָסִיּוֹת:  מִתְעַנִּין בְּשֵׁנִי בַּשַּׁבָּת שֶׁלָּהֶן, וּבַשְּׁלִישִׁי וּבָרְבִיעִי וּבַחֲמִישִׁי.  אֲבָל בְּעֶרֶב שַׁבָּת, לֹא הָיוּ מִתְעַנִּין, מִפְּנֵי כְּבוֹד הַשַּׁבָּת; וּבְאֶחָד בַּשַּׁבָּת, אֵינָם מִתְעַנִּין, כְּדֵי שֶׁלֹּא יֵצְאוּ מֵעֹנֶג שַׁבָּת לְצוֹם.</P>

<P><B>ו,ה</B>  [ד] וּבְכָל יוֹם וָיוֹם מִשַּׁבָּת שְׁהִיא מַעְמָדָן, מִתְפַּלְּלִין אַרְבַּע תְּפִלּוֹת--שַׁחְרִית וּמִנְחָה וּנְעִילָה; וְעוֹד מוֹסִיפִין תְּפִלָּה אַחֶרֶת בֵּין שַׁחְרִית וּמִנְחָה, וְהִיא יְתֵרָה לָהֶן.  וְנוֹשְׂאִין כַּפֵּיהֶן הַכּוֹהֲנִים בַּמַּעְמָד, שְׁלוֹשָׁה פְּעָמִים בְּכָל יוֹם--בַּשַּׁחְרִית, וּבִתְפִלָּה זוֹ הַיְּתֵרָה, וּבַנְּעִילָה.</P>

<P><B>ו,ו</B>  וְקוֹרְאִין בְּסֵפֶר תּוֹרָה שְׁלוֹשָׁה אֲנָשִׁים פַּעֲמַיִם בְּכָל יוֹם, בַּשַּׁחְרִית וּבִתְּפִלָּה זוֹ הַיְּתֵרָה שֶׁמּוֹסִיפִין; אֲבָל בַּמִּנְחָה לֹא הָיוּ קוֹרְאִין בַּסֵּפֶר, אֵלָא עַל פֶּה כְּקוֹרְאִין אֶת שְׁמַע.  וְלֹא הָיוּ מִתְקַבְּצִין לִתְפִלַּת מִנְחָה בְּעֶרֶב שַׁבָּת, מִפְּנֵי שְׁהֶן טְרוּדִין לַשַּׁבָּת.</P>

<P><B>ו,ז</B>  [ה] וְקִבּוּצָן לְכָל תְּפִלָּה מֵאַרְבַּע תְּפִלּוֹת אֵלּוּ, וַעֲמִידָתָן שָׁם לִתְפִלָּה וּלִתְחִנָּה וּלְבַקָּשָׁה, וְלִקְרוֹת בַּתּוֹרָה--נִקְרָא מַעְמָד.</P>

<P><B>ו,ח</B>  [ו] וּבְמַה הָיוּ קוֹרְאִין:  בְּמַעֲשֵׂה בְּרֵאשִׁית--בַּיּוֹם הָרִאשׁוֹן, קוֹרְאִין "בְּרֵאשִׁית" (בראשית א,א) וִ"יהִי רָקִיעַ" (בראשית א,ו); בַּשֵּׁנִי, "יְהִי רָקִיעַ" וְ"יִקָּווּ הַמַּיִם" (בראשית א,ט); בַּשְּׁלִישִׁי, "יִקָּווּ הַמַּיִם" וִ"יהִי מְאֹרֹת" (בראשית א,יד); בָּרְבִיעִי, "יְהִי מְאֹרֹת" וְ"יִשְׁרְצוּ הַמַּיִם" (בראשית א,כ); בַּחֲמִישִׁי, "יִשְׁרְצוּ הַמַּיִם" וְ"תוֹצֵא הָאָרֶץ" (בראשית א,כד); בַּשִּׁשִּׁי, "תּוֹצֵא הָאָרֶץ" וּ"וַיְכֻלּוּ" (בראשית ב,א).  [ז] פָּרָשָׁה גְּדוֹלָה קוֹרְאִין אוֹתָהּ בִּשְׁנַיִם, וּקְטַנָּה קוֹרֶא אוֹתָהּ אֶחָד; וּשְׁתֵּי פָּרָשִׁיּוֹת שֶׁקּוֹרְאִין שַׁחְרִית--הֶם שֶׁחוֹזְרִין וְקוֹרְאִין אוֹתָן בַּתְּפִלָּה הַשְּׁנִיָּה בַּסֵּפֶר, וְחוֹזְרִין וְקוֹרְאִין אוֹתָן עַל פֶּה בַּמִּנְחָה.</P>

<P><B>ו,ט</B>  [ח] שְׁמוֹנַת יְמֵי חֲנֻכָּה--לֹא הָיוּ אַנְשֵׁי מַעְמָד עוֹשִׂין מַעְמָד, בַּשַּׁחְרִית.  וְכָל יוֹם שֶׁיֵּשׁ בּוֹ קָרְבַּן מוּסָף--לֹא הָיָה בּוֹ מַעְמָד לֹא בִּתְפִלָּה שְׁנִיָּה שֶׁלָּהֶם וְלֹא בַּמִּנְחָה, אֵלָא בַּשַּׁחְרִית וּבַנְּעִילָה בִּלְבָד.  וְכָל יוֹם שֶׁהָיָה בּוֹ קָרְבַּן הָעֵצִים--לֹא הָיָה בּוֹ מַעְמָד בַּנְּעִילָה, אֵלָא בַּשַּׁחְרִית וּבִתְפִלָּה שְׁנִיָּה וּבַמִּנְחָה.</P>

<P><B>ו,י</B>  [ט] וּמַה הוּא קָרְבַּן הָעֵצִים:  זְמָן קָבוּעַ הָיָה לְמִשְׁפְּחוֹת מִשְׁפָּחוֹת לָצֵאת לַיְּעָרִים לְהָבִיא עֵצִים לַמַּעֲרָכָה, וְיוֹם שֶׁיַּגִּיעַ לִבְנֵי מִשְׁפָּחָה זוֹ לְהָבִיא הָעֵצִים, מַקְרִיבִין עוֹלוֹת נְדָבָה; וְזֶה הוּא קָרְבַּן הָעֵצִים.  וְהָיָה לָהֶם כְּמוֹ יוֹם טוֹב, וַאֲסוּרִין בּוֹ בְּסֵפֶד וּבְתַעְנִית וּבַעֲשִׂיַּת מְלָאכָה.</P>

<P><B>ו,יא</B>  [י] אַפִלּוּ יָחִיד שֶׁהִתְנַדַּב עֵצִים, אוֹ גְּזָרִים לַמַּעֲרָכָה--אָסוּר בְּאוֹתוֹ הַיּוֹם בְּסֵפֶד וּבְתַעְנִית וּבַעֲשִׂיַּת מְלָאכָה; וְדָבָר זֶה מִנְהָג.</P>

<P><B>ו,יב</B>  [יא] אַנְשֵׁי מַעְמָד אֲסוּרִין מִלְּסַפַּר וּמִלְּכַבַּס, כָּל הַשַּׁבָּת שֶׁלָּהֶן; וּבַחֲמִישִׁי, מֻתָּרִין מִפְּנֵי כְּבוֹד הַשַּׁבָּת.  וּמִפְּנֵי מַה אָסְרוּ עֲלֵיהֶם לְסַפַּר וּלְכַבַּס--כְּדֵי שֶׁלֹּא יִכָּנְסוּ לְמַעְמָדָם כִּשְׁהֶם מְנֻוָּלִין, אֵלָא יְסַפְּרוּ וִיכַבְּסוּ מִקֹּדֶם.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ז</H2>

<P><B>ז,א</B>  חֲמִשָּׁה עָשָׂר מְמֻנִּין הָיוּ בַּמִּקְדָּשׁ, וְכֵן מְמַנִּים לְעוֹלָם עַל כָּל דָּבָר מֵחֲמִשָּׁה עָשָׂר דָּבָר אֵלּוּ מְמֻנֶּה אֶחָד; וְאֵלּוּ הֶן:  (א) עַל הַזְּמַנִּים, (ב) עַל נְעִילַת שְׁעָרִים, (ג) עַל הַשּׁוֹמְרִים, (ד) עַל הַמְּשׁוֹרְרִים, (ה) עַל הַצִּלְצַל עִם שְׁאָר כְּלֵי שִׁיר, (ו) עַל הַפְּיָסוֹת, (ז) עַל הַקִּנִּים, (ח) עַל הַחוֹתָמוֹת, (ט) עַל הַנְּסָכִים, (י) עַל הַחוֹלִים, (יא) עַל הַמַּיִם, (יב) עַל מַעֲשֵׂה לֶחֶם הַפָּנִים, (יג) עַל מַעֲשֵׂה הַקְּטֹרֶת, (יד) עַל מַעֲשֵׂה הַפָּרוֹכוֹת, (טו) עַל מַעֲשֵׂה בִּגְדֵי כְּהֻנָּה גְּדוֹלָה.</P>

<P><B>ז,ב</B>  כָּל אֶחָד וְאֶחָד מִמְּמֻנִּים אֵלּוּ--תַּחַת יָדוֹ אֲנָשִׁים הַרְבֵּה, כְּדֵי לְהָכִין הַמְּלָאכָה שְׁהוּא מְמֻנֶּה עָלֶיהָ.  זֶה שֶׁעַל הַזְּמַנִּים--הוּא מְשַׁמֵּר אֶת הַזְּמַנִּים, הוּא וַאֲנָשָׁיו:  כֵּיוָן שֶׁיַּגִּיעַ עֵת הַקָּרְבָּן, מַכְרִיז הוּא אוֹ אֶחָד מֵאֲנָשָׁיו בִּרְשׁוּתוֹ וְאוֹמֵר, עִמְדוּ כּוֹהֲנִים לָעֲבוֹדָה, וּלְוִיִּים לַדּוּכָן וְיִשְׂרָאֵל לַמַּעְמָד; וְכֵיוָן שֶׁיִּשָּׁמַע קוֹלוֹ, יָבוֹא כָּל אֶחָד לִמְלַאכְתּוֹ.</P>

<P><B>ז,ג</B>  זֶה שֶׁעַל נְעִילַת הַשְּׁעָרִים--עַל פִּיו נוֹעֲלִין, וְעַל פִּיו פּוֹתְחִין.  וְאֵין הַתּוֹקְעִין תּוֹקְעִין בְּכָל יוֹם לִפְתִיחַת שְׁעָרִים, אֵלָא בִּרְשׁוּתוֹ; וּבְכָל יוֹם תּוֹקְעִין בַּמִּקְדָּשׁ שָׁלוֹשׁ תְּקִיעוֹת לִפְתִיחַת שְׁעָרִים, תְּקִיעָה תְּרוּעָה וּתְקִיעָה.</P>

<P><B>ז,ד</B>  זֶה שֶׁעַל הַשּׁוֹמְרִים--הוּא אִישׁ הַר הַבַּיִת, שֶׁמְּסַבֵּב עַל הַלְּוִיִּים בְּכָל לַיְלָה; וְכָל מִי שֶׁיָּשֵׁן עַל מִשְׁמָרוֹ--מַלְקֶה אוֹתוֹ בְּמַקְלוֹת, וְשׂוֹרֵף אֶת כְּסוּתוֹ.</P>

<P><B>ז,ה</B>  זֶה שֶׁעַל הַמְּשׁוֹרְרִים--הוּא בּוֹרֵר בְּכָל יוֹם הַמְּשׁוֹרְרִים שֶׁעוֹמְדִים עַל הַדּוּכָן לוֹמַר שִׁירָה בַּפֶּה, וְעַל פִּיו תּוֹקְעִין עַל הַקָּרְבָּנוֹת.</P>

<P><B>ז,ו</B>  אֵין פּוֹחֲתִין בַּמִּקְדָּשׁ מֵאַחַת וְעֶשְׂרִים תְּקִיעָה בְּכָל יוֹם--שָׁלוֹשׁ לִפְתִיחַת שְׁעָרִים, וְתֵשַׁע לְתָמִיד שֶׁלַּשַּׁחַר, וְתֵשַׁע לְתָמִיד שֶׁלְּבֵין הָעַרְבַּיִם.  וְיוֹם שֶׁיֵּשׁ בּוֹ קָרְבַּן מוּסָף, מוֹסִיפִין תֵּשַׁע עַל קָרְבַּן מוּסָף; וְאִם חָל רֹאשׁ חֹדֶשׁ אוֹ יוֹם טוֹב לִהְיוֹת בַּשַּׁבָּת, אוֹ שֶׁחָל רֹאשׁ הַשָּׁנָה לִהְיוֹת בַּשַּׁבָּת שֶׁיֵּשׁ שָׁם שְׁלוֹשָׁה מוּסָפִין--אֵין תּוֹקְעִין לְכָל מוּסָף וּמוּסָף בִּפְנֵי עַצְמוֹ, אֵלָא תּוֹקְעִין תֵּשַׁע בִּלְבָד לְכָל הַמּוּסָפִין.</P>

<P><B>ז,ז</B>  [ו] בְּעֶרֶב שַׁבָּת--מוֹסִיפִין שֵׁשׁ, שָׁלוֹשׁ לְהַבְטִיל אֶת הָעָם מִן הַמְּלָאכָה וְשָׁלוֹשׁ לְהַבְדִּיל בֵּין קֹדֶשׁ לְחֹל.  וּבָרֶגֶל--מוֹסִיפִין שָׁלוֹשׁ לִפְתִיחַת שַׁעַר הַתַּחְתּוֹן, וְהוּא שַׁעַר עֲזֶרֶת נָשִׁים, וְשָׁלוֹשׁ לִפְתִיחַת שַׁעַר הָעֶלְיוֹן, וְהוּא שַׁעַר נִיקָנוֹר.  וְלָמָּה נִקְרָא שְׁמוֹ שַׁעַר הָעֶלְיוֹן, לְפִי שְׁהוּא לְמַעְלָה מֵעֲזֶרֶת נָשִׁים.</P>

<P><B>ז,ח</B>  וְכֵן תּוֹקְעִין שָׁלוֹשׁ לְמִלּוּי הַמַּיִם שֶׁמְּנַסְּכִין בֶּחָג, וְאֵין תּוֹקְעִין לְמִלּוּי הַמַּיִם בַּשַּׁבָּת; וְתוֹקְעִין שָׁלוֹשׁ עַל גַּבֵּי הַמִּזְבֵּחַ בְּשָׁעָה שֶׁמְּנַסְּכִין הַמַּיִם.  וְכָל הַתּוֹקְעִין שֶׁתּוֹקְעִין עַל הַקָּרְבָּנוֹת, מִתַּחַת יַד זֶה שֶׁעַל הַמְּשׁוֹרְרִים וּבִרְשׁוּתוֹ; וְכָל אֵלּוּ הַתְּקִיעוֹת, בַּחֲצוֹצְרוֹת הֶן.</P>

<P><B>ז,ט</B>  [ז] זֶה שֶׁעַל הַצִּלְצַל--הוּא הַמַּעְמִיד כָּל הַמְּשׁוֹרְרִים עַל פִּי כְּלֵי הַשִּׁיר שֶׁסּוֹעֲדִין אֶת הַלְּוִיִּים, כְּמוֹ שֶׁבֵּאַרְנוּ.</P>

<P><B>ז,י</B>  [ח] זֶה שֶׁעַל הַפְּיָסוֹת--הוּא מֵפִיס בֵּין הַכּוֹהֲנִים בְּכָל יוֹם, עַד שֶׁיִּהְיֶה כָּל אִישׁ וְאִישׁ עוֹשֶׂה מְלַאכְתּוֹ שֶׁזָּכָה בָּהּ בַּפְּיָס; וְאַרְבָּעָה פְּעָמִים הָיוּ מְפִיסִין בְּכָל יוֹם.  וּבְהִלְכּוֹת תְּמִידִין, אֲבָאַר כֵּיצַד הָיוּ מְפִיסִין.</P>

<P><B>ז,יא</B>  [ט] הַמְּמֻנֶּה שֶׁעַל הַקִּנִּים--הוּא שֶׁפּוֹסְקִין עִמּוֹ שֶׁיִּמְכֹּר הַקִּנִּים לַקָּרְבָּנוֹת, כָּךְ וְכָּךְ בְּסֶלַע.  וְכָל מִי שְׁהוּא חַיָּב תּוֹרִים אוֹ בְּנֵי יוֹנָה, יָבִיא דְּמֵיהֶם לַמִּקְדָּשׁ, וְזֶה הַמְּמֻנֶּה, נוֹתֵן הַקִּנִּים לְבַעֲלֵי הַקָּרְבָּן; וְעוֹשֶׂה חֶשְׁבּוֹן עִם הַגִּזְבָּרִין, וְנוֹתְנִין לוֹ.</P>

<P><B>ז,יב</B>  מִשְּׁלוֹשִׁים יוֹם לִשְׁלוֹשִׁים יוֹם, פּוֹסְקִין עִמּוֹ הַשַּׁעַר.  וְאִם הוּזְלוּ הַקִּנִּים, מְסַפֵּק כְּשַׁעַר הַזּוֹל; וְאִם הוּקְרוּ, מְסַפֵּק כְּמוֹ שֶׁפָּסְקוּ עִמּוֹ:  שֶׁיַּד הֶקְדֵּשׁ עַל הָעֶלְיוֹנָה.  וְכָל קֵן שֶׁנִּמְצָא פָּסוּל, אוֹ שֶׁנִּפְסַל קֹדֶם שֶׁיִּקָּרֵב--נוֹתֵן אַחֵר תַּחְתָּיו.</P>

<P><B>ז,יג</B>  [י] זֶה שֶׁעַל הַחוֹתָמוֹת--הוּא שֶׁמְּקַבֵּל דְּמֵי הַנְּסָכִים מִמְּחֻיְּבֵי נְסָכִים, וְנוֹתֵן לָהֶן חוֹתָמוֹת; וְזֶה שֶׁעַל הַנְּסָכִים, הוּא שֶׁמּוֹכֵר הַנְּסָכִים.  [יא] כֵּיצַד:  אַרְבָּעָה חוֹתָמוֹת הָיוּ בַּמִּקְדָּשׁ--הָאֶחָד כָּתוּב עָלָיו עֵגֶל, וְהַשֵּׁנִי כָּתוּב עָלָיו זָכָר, וְהַשְּׁלִישִׁי כָּתוּב עָלָיו גְּדִי, וְהָרְבִיעִי כָּתוּב עָלָיו חוֹטֶא.</P>

<P><B>ז,יד</B>  [יב] כָּל מִי שֶׁיָּבִיא קָרְבְּנוֹתָיו לַמִּקְדָּשׁ--נוֹתֵן דְּמֵי הַנְּסָכִים לְזֶה הַמְּמֻנֶּה עַל הַחוֹתָמוֹת, וְנוֹתֵן לוֹ חוֹתָמוֹת כְּמִנְיַן הַקָּרְבָּנוֹת שֶׁלּוֹ.  וְאִם הָיָה מְצֹרָע עָשִׁיר, נוֹתֵן לוֹ חוֹתָם אֶחָד שֶׁכָּתוּב עָלָיו חוֹטֶא; וְהַלָּה הוֹלֵךְ בַּחוֹתָמוֹת שֶׁבְּיָדוֹ לְזֶה הַמְּמֻנֶּה עַל הַנְּסָכִים, וְנוֹתֵן לוֹ נְסָכִים כְּמִנְיַן הַחוֹתָמוֹת וּכְמוֹ שֶׁכָּתוּב בָּהֶן.</P>

<P><B>ז,טו</B>  וְלָעֶרֶב בָּאִים זֶה אֵצֶל זֶה; זֶה מוֹצִיא אֶת הַחוֹתָמוֹת, וּמְקַבֵּל כְּנֶגְדָּן מָעוֹת.  אִם הוֹתִירוּ הַמָּעוֹת, הוֹתִירוּ לַהֶקְדֵּשׁ; וְאִם פָּחֲתוּ הַמָּעוֹת, יְשַׁלַּם זֶה שֶׁעַל הַחוֹתָמוֹת מִבֵּיתוֹ.</P>

<P><B>ז,טז</B>  מִי שֶׁאָבַד חוֹתָמוֹ, מַמְתִּינִין לוֹ עַד הָעֶרֶב:  אִם מָצְאוּ בַּמָּעוֹת יָתֵר כְּדֵי חוֹתָם שֶׁטּוֹעֵן, נוֹתְנִין לוֹ; וְאִם לָאו, אֵין נוֹתְנִין לוֹ.  וְשֵׁם כָּל הַיּוֹם כָּתוּב עַל הַחוֹתָם, מִפְּנֵי הָרַמָּאִים--שֶׁלֹּא יַשְׁהֶה הַחוֹתָם אֶצְלוֹ, עַד שֶׁיּוּקְרוּ הַנְּסָכִים.</P>

<P><B>ז,יז</B>  [יג] מִשְּׁלוֹשִׁים יוֹם לִשְׁלוֹשִׁים יוֹם, פּוֹסְקִין שַׁעַר הַיַּיִן וְהַסֹּלֶת עִם הַמְּמֻנֶּה עַל הַנְּסָכִים.  אִם הוּקְרוּ נְסָכִים, מְסַפֵּק לָהֶן כְּמוֹ שֶׁפָּסְקוּ עִמּוֹ; וְאִם הוּזְלוּ, מְסַפֵּק לָהֶן כְּשַׁעַר הַזּוֹל.  וְהַשָּׂכָר שֶׁמִּשְׂתַּכֵּר הַהֶקְדֵּשׁ בִּשְׁעָרִים אֵלּוּ--הוּא הַנִּקְרָא מוֹתַר נְסָכִים, וְלוֹקְחִין בּוֹ עוֹלוֹת לְקַיִץ הַמִּזְבֵּחַ.  וְאֵין מְקַיְּצִין אֶת הַמִּזְבֵּחַ בְּעוֹלוֹת הָעוֹף, שְׁאֵין בְּקָרְבְּנוֹת הַצִּבּוּר עוֹף.</P>

<P><B>ז,יח</B>  [יד] הַכּוֹהֲנִים--מִפְּנֵי שְׁהֶן עוֹמְדִין עַל הָרִצְפָּה תָּמִיד, וְאוֹכְלִין בָּשָׂר הַרְבֵּה, וְאֵין עֲלֵיהֶן בְּגָדִים בְּשָׁעַת הָעֲבוֹדָה אֵלָא חֲלוּק אֶחָד--הֶם חוֹלִין בִּמְעֵיהֶן; לְפִיכָּךְ מַעְמִידִין מְמֻנֶּה אֶחָד שֶׁיִּהְיֶה מְבַקֵּר אוֹתָן, וּמְרַפֵּא כָּל תַּחֲלוּאֵיהֶן, וְעוֹסֵק בָּהֶן תָּמִיד, הוּא וַאֲנָשָׁיו שֶׁתַּחַת יָדוֹ.</P>

<P><B>ז,יט</B>  [טו] וְכֵן מְמַנִּין אַחֵר לִהְיוֹת חוֹפֵר בּוֹרוֹת וְשִׁיחִין, וּמְתַקֵּן הַבּוֹרוֹת שֶׁלָּרַבִּים--כְּדֵי שֶׁיִּהְיוּ הַמַּיִם מְצוּיִין בִּירוּשָׁלַיִם לְכָל אָדָם מִיּוֹשְׁבֶיהָ, וּלְכָל עוֹלֵי הָרְגָלִים.</P>

<P><B>ז,כ</B>  וְאֶחָד מְמֻנֶּה עַל כָּל אֻמָּנֵי לֶחֶם הַפָּנִים, וְהוּא מְתַקֵּן כָּל מְלַאכְתּוֹ.  וְאֶחָד מְמֻנֶּה עַל כָּל אֻמָּנֵי הַקְּטֹרֶת, וְהוּא מְתַקֵּן מְלַאכְתָּהּ.</P>

<P><B>ז,כא</B>  [טז] זֶה שֶׁעַל הַפָּרוֹכוֹת--מְמֻנֶּה עַל כָּל אוֹרְגֵי הַפָּרוֹכוֹת וְהָרוֹקְמִין בָּהֶן, שֶׁיִּהְיוּ מוּכָנוֹת לַהֵיכָל וְלַשְּׁעָרִים.  וּשְׁתֵּי פָּרוֹכוֹת הָיוּ עוֹשִׂין בְּכָל שָׁנָה וְשָׁנָה, לְהַבְדִּיל בֵּין הַקֹּדֶשׁ וְקֹדֶשׁ הַקֳּדָשִׁים.  וְחוּטֵי הַפָּרוֹכוֹת כְּפוּלִין שִׁשָּׁה שִׁשָּׁה:  וְאַרְבָּעָה מִינִין הָיוּ בָּהּ, שֵׁשׁ וּתְכֵלֶת וְאַרְגָּמָן וְתוֹלַעַת שָׁנִי; וְכָל אֶחָד מֵהֶן כָּפוּל שִׁשָּׁה, הֲרֵי עֶשְׂרִים וְאַרְבָּעָה חוּטִין.  וְטֶפַח הָיָה עָבְיָהּ, וְעַל שִׁבְעִים וּשְׁנַיִם נִירִין הָיְתָה נֶאֱרֶגֶת; אָרְכָּהּ אַרְבָּעִים, וְרָחְבָּהּ עֶשְׂרִים.</P>

<P><B>ז,כב</B>  [יז] וּשְׁלוֹשׁ עֶשְׂרֵה פָּרוֹכוֹת הָיוּ בְּמִקְדָּשׁ שֵׁנִי--שֶׁבַע עַל שִׁבְעָה שַׁעֲרֵי הָעֲזָרָה, וְאַחַת עַל פִּתְחוֹ שֶׁלָּאוּלָם, וְאַחַת עַל פִּתְחוֹ שֶׁלַּהֵיכָל, וּשְׁתַּיִם לַדְּבִיר בֵּינוֹ וּבֵין הַקֹּדֶשׁ, וּשְׁתַּיִם כְּנֶגְדָּן בָּעֲלִיָּה.</P>

<P><B>ז,כג</B>  [יח] פָּרֹכֶת שֶׁנִּטְמֵאת בְּוֶלֶד הַטֻּמְאָה--מַטְבִּילִין אוֹתָהּ בִּפְנִים, וּמַכְנִיסִין אוֹתָהּ מִיָּד:  לְפִי שְׁאֵינָהּ צְרִיכָה הַעְרֵב שֶׁמֶשׁ.  וְשֶׁנִּטְמֵאת בְּאָב הַטֻּמְאָה--מַטְבִּילִין אוֹתָהּ בַּחוּץ, וְשׁוֹטְחִין אוֹתָהּ בַּחֵיל:  מִפְּנֵי שְׁהִיא צְרִיכָה הַעְרֵב שֶׁמֶשׁ.  וְאִם הָיְתָה חֲדָשָׁה, שׁוֹטְחִין אוֹתָהּ עַל גַּב הָאִצְטַבָּה--כְּדֵי שֶׁיִּרְאוּ הָעָם אֶת מְלַאכְתָּהּ שְׁהִיא נָאָה.  [יט] וְכָל הַכֵּלִים שֶׁהָיוּ בַּמִּקְדָּשׁ, הָיוּ לָהֶם שְׁנִיִּים וּשְׁלִישִׁיִּים--שְׁאִם יִטַּמְּאוּ הָרִאשׁוֹנִים, יָבִיאוּ הַשְּׁנִיִּים תַּחְתֵּיהֶם.</P>

<P><B>ז,כד</B>  [כ] זֶה הַמְּמֻנֶּה עַל מַעֲשֵׂה בִּגְדֵי כְּהֻנָּה--עוֹסֵק בַּהֲכָנַת בִּגְדֵי כּוֹהֲנִים הִדְיוֹטוֹת, וּבִגְדֵי כּוֹהֵן גָּדוֹל, וּבַאֲרִיגָתָן; וּמִתַּחַת יָדוֹ נַעֲשֶׂה הַכֹּל.  וְלִשְׁכָּה הָיְתָה לוֹ בַּמִּקְדָּשׁ.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ח</H2>

<P><B>ח,א</B>  בִּגְדֵי כְּהֻנָּה, שְׁלוֹשָׁה מִינִים--בִּגְדֵי כּוֹהֵן הִדְיוֹט, וּבִגְדֵי זָהָב, וּבִגְדֵי לָבָן.  בִּגְדֵי כּוֹהֵן הִדְיוֹט--הֶם אַרְבָּעָה כֵּלִים, כֻּתֹּנֶת וּמִכְנָסַיִם וְאַבְנֵט וּמִגְבַּעַת:  וְאַרְבַּעְתָּן שֶׁלְּפִשְׁתָּן, לְבָנִים, וְחוּטָן כָּפוּל שִׁשָּׁה; וְהָאַבְנֵט לְבַדּוֹ, רָקוּם בְּצֶמֶר.</P>

<P><B>ח,ב</B>  בִּגְדֵי זָהָב--הֶן בִּגְדֵי כּוֹהֵן גָּדוֹל, וְהֶם שְׁמוֹנָה כֵּלִים:  הָאַרְבָּעָה שֶׁלְּכָל כּוֹהֵן, וּמְעִיל וְאֵפוֹד וְחֹשֶׁן וְצִיץ.  וְאַבְנֵטוֹ שֶׁלְּכוֹהֵן גָּדוֹל--מַעֲשֵׂה רוֹקֵם הוּא, וְאֵינוּ דּוֹמֶה בְּמַעֲשָׂיו לְאַבְנֵט כּוֹהֵן הִדְיוֹט.  וּמִצְנֶפֶת הָאֲמוּרָה בְּאַהֲרוֹן, הִיא הַמִּגְבַּעַת הָאֲמוּרָה בְּבָנָיו, אֵלָא שֶׁכּוֹהֵן גָּדוֹל צוֹנֵף בָּהּ כְּמוֹ שֶׁלּוֹפֵף עַל הַשֶּׁבֶר, וּבָנָיו צוֹנְפִין בָּהּ כְּכוֹבַע; וּלְפִיכָּךְ נִקְרֵאת מִגְבַּעַת.</P>

<P><B>ח,ג</B>  בִּגְדֵי לָבָן--הֶם אַרְבָּעָה כֵּלִים שֶׁמְּשַׁמֵּשׁ בָּהֶן כּוֹהֵן גָּדוֹל בְּיוֹם הַכִּפּוּרִים, כֻּתֹּנֶת וּמִכְנָסַיִם וְאַבְנֵט וּמִצְנֶפֶת.  וְאַרְבַּעְתָּן לְבָנִים; וְחוּטָן כָּפוּל שִׁשָּׁה, וּמִן הַפִּשְׁתָּן לְבַדּוֹ הֶם.  וּשְׁתֵּי כֻּתֳּנוֹת אֲחֵרוֹת הָיוּ לוֹ לְכוֹהֵן גָּדוֹל בְּיוֹם הַכִּפּוּרִים--אַחַת לוֹבְשָׁהּ בַּשַּׁחַר, וְאַחַת בֵּין הָעַרְבַּיִם.  וּשְׁתֵּיהֶם בִּשְׁלוֹשִׁים מָנֶה מִשֶּׁלְּהֶקְדֵּשׁ.  וְאִם רָצָה לְהוֹסִיף--מוֹסִיף מִשֶּׁלּוֹ, וּמַקְדִּישׁ הַתּוֹסֶפֶת; וְאַחַר כָּךְ עוֹשֶׂה בָּהּ הַכֻּתֹּנֶת.</P>

<P><B>ח,ד</B>  בִּגְדֵי כְּהֻנָּה--מִצְוָתָן שֶׁיִּהְיוּ חֲדָשִׁים נָאִים וּמְשֻׁלְשָׁלִים, כְּדֶרֶךְ בִּגְדֵי הַגְּדוֹלִים:  שֶׁנֶּאֱמָר "לְכָבוֹד, וּלְתִפְאָרֶת" (שמות כח,ב; שמות כח,מ).  הָיוּ מְטֻשְׁטָשִׁים, אוֹ מְקֹרָעִים, אוֹ אֲרוּכִים יָתֵר עַל מִדָּתוֹ, אוֹ קְצָרִים פָּחוּת מִמִּדָּתוֹ, אוֹ שֶׁסִּלְּקָן בָּאַבְנֵט, וְעָבַד--עֲבוֹדָתוֹ פְּסוּלָה; הָיוּ מְשֻׁחָקִין, אוֹ שֶׁהָיוּ אֲרוּכִים וְסִלְּקָן בָּאַבְנֵט עַד שֶׁנַּעֲשׂוּ כְּמִדָּתוֹ, וְעָבַד--עֲבוֹדָתוֹ כְּשֵׁרָה.</P>

<P><B>ח,ה</B>  כָּל בֶּגֶד מִבִּגְדֵי כְּהֻנָּה שֶׁנַּעֲשָׂה צוֹאִי--אֵין מְלַבְּנִין אוֹתוֹ, וְלֹא מְכַבְּסִין אוֹתוֹ; אֵלָא מַנִּיחוֹ לַפְּתִילוֹת, וְלוֹבֵשׁ חֲדָשִׁים.  וּבִגְדֵי כּוֹהֵן גָּדוֹל שֶׁבָּלוּ, גּוֹנְזִין אוֹתָן.  וּבִגְדֵי לָבָן שֶׁעוֹבֵד בָּהֶם בְּיוֹם הַצּוֹם, אֵינוּ עוֹבֵד בָּהֶם פַּעַם שְׁנִיָּה לְעוֹלָם, אֵלָא נִגְנָזִין בִּמְקוֹם שֶׁיִּפְשֹׁט אוֹתָם שָׁם, שֶׁנֶּאֱמָר "וְהִנִּיחָם, שָׁם" (ויקרא טז,כג); וְהֶם אֲסוּרִין בַּהֲנָיָה.</P>

<P><B>ח,ו</B>  מִכְנְסֵי כּוֹהֲנִים הִדְיוֹטִים שֶׁבָּלוּ, וְאַבְנְטֵיהֶם--הָיוּ עוֹשִׂין מֵהֶן פְּתִילוֹת, וּמַדְלִיקִין בָּהֶן בַּמִּקְדָּשׁ בְּשִׂמְחַת בֵּית הַשְּׁאוּבָה; וְכָתְנוֹת כּוֹהֲנִים הִדְיוֹטִים שֶׁבָּלוּ, הָיוּ עוֹשִׂין מֵהֶן פְּתִילוֹת לַמְּנוֹרָה תָּמִיד.</P>

<P><B>ח,ז</B>  כָּל בִּגְדֵי כּוֹהֲנִים, אֵינָן בָּאִים אֵלָא מִשֶּׁלַּצִּבּוּר; וְיָחִיד שֶׁהִתְנַדַּב בֶּגֶד מִבִּגְדֵי כְּהֻנָּה--מוֹסֵר אוֹתוֹ לַצִּבּוּר, וּמֻתָּר.  וְכֵן כָּל כְּלֵי הַשָּׁרֵת וַעֲצֵי הַמַּעֲרָכָה שֶׁמְּסָרָן יָחִיד לַצִּבּוּר, הֲרֵי הֶן כְּשֵׁרִים; אַף כָּל קָרְבְּנוֹת הַצִּבּוּר שֶׁהִתְנַדַּב אוֹתָן יָחִיד מִשֶּׁלּוֹ, כְּשֵׁרִים--וּבִלְבָד, שֶׁיִּמְסְרֵם לַצִּבּוּר.</P>

<P><B>ח,ח</B>  בִּגְדֵי כּוֹהֲנִים הִדְיוֹטוֹת, הָיוּ עוֹשִׂין מֵהֶן מַחְלָצוֹת רַבּוֹת.  וְשִׁשָּׁה וְתִשְׁעִים חַלּוֹן הָיוּ בַּמִּקְדָּשׁ לְהַנִּיחַ בָּהֶן הַבְּגָדִים, אַרְבָּעָה חַלּוֹנוֹת לְכָל מִשְׁמָר; וְשֵׁם כָּל מִשְׁמָר כָּתוּב עַל חַלּוֹנוֹתָיו, וְכֻלָּן סְתוּמוֹת.  וּכְשֶׁיִּכָּנְסוּ אַנְשֵׁי מִשְׁמָר לָעֲבוֹדָה בַּשַּׁבָּת שֶׁלָּהֶן, פּוֹתְחִין חַלּוֹנוֹתֵיהֶן כָּל יְמֵי שַׁבָּתָן וְנוֹטְלִין הַכֵּלִים; וּכְשֶׁיֵּצְאוּ, מַחְזִירִין הַבְּגָדִים לְחַלּוֹנוֹתָם וְסוֹתְמִין.</P>

<P><B>ח,ט</B>  וְלָמָּה עָשׂוּ אַרְבָּעָה חַלּוֹנוֹת לְכָל מִשְׁמָר, לְפִי שֶׁלֹּא הָיוּ הַכֵּלִים מְעֻרְבָבִין--אֵלָא כָּל הַמִּכְנָסַיִם בְּחַלּוֹן אֶחָד, וְכָתוּב עָלָיו מִכְנָסַיִם; כָּל הָאַבְנֵטִים בְּחַלּוֹן אֶחָד, וְכָתוּב עָלָיו אַבְנֵט; וְכֵן הַמִּצְנָפוֹת כֻּלָּן בְּחַלּוֹן אֶחָד, וְהַכֻּתֳּנוֹת כֻּלָּן בְּחַלּוֹן אֶחָד.  [י] כּוֹהֵן גָּדוֹל מַנִּיחַ בִּגְדֵי זָהָב בַּלִּשְׁכָּה שֶׁלּוֹ בַּלַּיְלָה, אוֹ בְּעֵת שֶׁיֵּצֵא מִן הַמִּקְדָּשׁ.</P>

<P><B>ח,י</B>  [יא] בִּגְדֵי כְּהֻנָּה, מֻתָּר לֵהָנוֹת בָּהֶן; לְפִיכָּךְ לוֹבֵשׁ אוֹתָן בְּיוֹם עֲבוֹדָתוֹ, אַפִלּוּ שֶׁלֹּא בְּשָׁעַת עֲבוֹדָה:  חוּץ מִן הָאַבְנֵט--מִפְּנֵי שְׁהוּא שַׁעַטְנֵז, [יב] אָסוּר לְכוֹהֵן הִדְיוֹט לְלָבְשׁוֹ אֵלָא בְּשָׁעַת הָעֲבוֹדָה.</P>

<P><B>ח,יא</B>  אֵין הַכּוֹהֲנִים לוֹבְשִׁין לָעֲבוֹדָה, אֵלָא צֶמֶר וּפִשְׁתִּים בִּלְבָד.  [יג] וְכָל מָקוֹם שֶׁנֶּאֱמָר בַּתּוֹרָה שֵׁשׁ אוֹ בַּד, הוּא הַפִּשְׁתִּים וְהוּא הַבּוּץ.  וּתְכֵלֶת הָאֲמוּרָה בְּכָל מָקוֹם, הוּא הַצֶּמֶר הַצָּבוּעַ כְּעֶצֶם הַשָּׁמַיִם שְׁהוּא פָּתוּךְ מִן הַכֹּחַל; וְהָאַרְגָּמָן, הוּא הַצֶּמֶר הַצָּבוּעַ אָדֹם; וְתוֹלַעַת שָׁנִי, הוּא הַצֶּמֶר הַצָּבוּעַ בַּתּוֹלַעַת.</P>

<P><B>ח,יב</B>  [יד] כָּל מָקוֹם שֶׁנֶּאֱמָר בַּתּוֹרָה שֵׁשׁ אוֹ שֵׁשׁ מָשְׁזָר, צָרִיךְ שֶׁיִּהְיֶה הַחוּט כָּפוּל שִׁשָּׁה.  וּמְקוֹם שֶׁנֶּאֱמָר בַּד--אִם הָיָה חוּט אֶחָד לְבַדּוֹ, כָּשֵׁר; וּמִצְוָה מִן הַמֻּבְחָר, שֶׁיִּהְיֶה כָּפוּל שִׁשָּׁה.  וּמְקוֹם שֶׁנֶּאֱמָר בּוֹ מָשְׁזָר בִּלְבָד, צָרִיךְ שֶׁיִּהְיֶה חוּטָן כָּפוּל שְׁמוֹנָה.</P>

<P><B>ח,יג</B>  [טו] כָּל מָקוֹם שֶׁנֶּאֱמָר בַּתּוֹרָה מַעֲשֵׂה רוֹקֵם, הוּא שֶׁתִּהְיֶה הַצּוּרוֹת הַנַּעֲשׂוֹת בָּאָרִיג נִרְאִין מִצַּד אֶחָד בִּפְנֵי הָאָרִיג בִּלְבָד; וּמַעֲשֵׂה חוֹשֵׁב--הוּא שֶׁתִּהְיֶה הַצּוּרָה נִרְאֵית מִשְּׁנֵי צְדָדִין, פָּנִים וְאָחוֹר.</P>

<P><B>ח,יד</B>  [טז] וְכֵיצַד מַעֲשֵׂה הַבְּגָדִים:  הַכֻּתֹּנֶת, בֵּין שֶׁלְּכוֹהֵן הִדְיוֹט בֵּין שֶׁלְּכוֹהֵן גָּדוֹל--מְשֻׁבֶּצֶת הָיְתָה, שְׁהִיא בָּתִּים בָּתִּים בַּאֲרִיגָתָהּ, כְּמוֹ בֵּית הַכּוֹסוֹת, כְּדֶרֶךְ שֶׁעוֹשִׂין הָאוֹרְגִין בַּבְּגָדִים הַקָּשִׁים.  וּבֵית יָד שֶׁלָּהּ נֶאֱרָג בִּפְנֵי עַצְמוֹ, וּמְחַבְּרִין אוֹתוֹ עִם גּוּף הַכֻּתֹּנֶת בִּתְפִירָה.  [יז] אֹרֶךְ הַכֻּתֹּנֶת, עַד לְמַעְלָה מִן הֶעָקֵב.  וְאֹרֶךְ בֵּית יָד שֶׁלָּהּ, עַד פַּס יָדוֹ; וְרָחְבּוֹ, כְּרֹחַב הַיָּד.</P>

<P><B>ח,טו</B>  [יח] הַמִּכְנָסַיִם, בֵּין שֶׁלְּכוֹהֵן גָּדוֹל בֵּין שֶׁלְּכוֹהֵן הִדְיוֹט--הֶם מִמָּתְנַיִם עַד יְרֵכַיִם:  שְׁהוּא לְמַעְלָה מִן הַטַּבּוּר קָרוֹב מִן הַלֵּב, עַד סוֹף הַיָּרֵךְ שְׁהִיא הָאַרְכֻּבָּה.  וּשְׁנָצִים יֵשׁ לָהֶם; וְאֵין לָהֶם לֹא בֵּית הַנֶּקֶב וְלֹא בֵּית הָעֶרְוָה, אֵלָא מֻקָּפִין כְּמִין כִּיס.</P>

<P><B>ח,טז</B>  [יט] הַמִּצְנֶפֶת שֶׁלְּכוֹהֵן גָּדוֹל, אוֹ הִדְיוֹט--אָרְכָּהּ שֵׁשׁ עֶשְׂרֵה אַמָּה.  וְהָאַבְנֵט--רָחְבּוֹ כְּמוֹ שָׁלוֹשׁ אֶצְבָּעוֹת, וְאָרְכּוֹ שְׁתַּיִם וּשְׁלוֹשִׁים אַמָּה; מַקִּיפוֹ וּמַחְזִירוֹ, כֶּרֶךְ עַל גַּבֵּי כֶּרֶךְ.  וּבִגְדֵי כְּהֻנָּה כֻּלָּן--אֵין עוֹשִׂין אוֹתָן מַעֲשֵׂה מַחַט, אֵלָא מַעֲשֵׂה אוֹרֵג, שֶׁנֶּאֱמָר "מַעֲשֵׂה אֹרֵג" (שמות כח,לב; שמות לט,כב; שמות לט,כז).
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק ט</H2>

<P><B>ט,א</B>  כֵּיצַד מַעֲשֵׂה הַצִּיץ:  עוֹשֶׂה טַס שֶׁלְּזָהָב רֹחַב שְׁתֵּי אֶצְבָּעוֹת, וּמַקִּיף מֵאֹזֶן לְאֹזֶן.  וְכוֹתֵב עָלָיו שְׁנֵי שִׁטִּין, קֹדֶשׁ לַה'--קֹדֶשׁ מִלְּמַטָּה, לַה' מִלְמַעְלָה.  וְאִם כְּתָבוֹ בְּשִׁטָּה אַחַת, כָּשֵׁר; וּפְעָמִים, כְּתָבוּהוּ שִׁטָּה אַחַת.  [ב] וְהָאוֹתִיּוֹת בּוֹלְטוֹת לְפָנָיו--חוֹפֵר אֶת הָאוֹתִיּוֹת מֵאַחֲרָיו, וְהוּא מֻדְבָּק עַל הַשַּׁעְוָה, עַד שֶׁבּוֹלֵט.</P>

<P><B>ט,ב</B>  וְהוּא נָקוּב בִּשְׁתֵּי קְצוֹתָיו; וּפְתִיל תְּכֵלֶת לְמַטָּה מִמֶּנּוּ נִכְנָס מִנֶּקֶב לְנֶקֶב, כְּדֵי שֶׁיִּהְיֶה נִקְשָׁר בַּפְּתִיל כְּנֶגֶד הָעֹרֶף.</P>

<P><B>ט,ג</B>  הַמְּעִיל כֻּלּוֹ תְּכֵלֶת, וְחוּטָיו כְּפוּלִין שְׁנֵים עָשָׂר; וּפִיו אָרוּג בִּתְחִלַּת אֲרִיגָתוֹ.  וְאֵין לוֹ בֵּית יָד, אֵלָא נֶחְלָק כְּנָפַיִם מִן סוֹף הַגָּרוֹן עַד לְמַטָּה כְּדֶרֶךְ כָּל הַמְּעִילִים.  וְאֵינוּ מְחֻבָּר אֵלָא כְּנֶגֶד כָּל הַגָּרוֹן בִּלְבָד.  וְהַקּוֹרֵעַ פִּי הַמְּעִיל--לוֹקֶה, שֶׁנֶּאֱמָר "לֹא יִקָּרֵעַ" (שמות כח,לב; שמות לט,כג); וְהוּא הַדִּין לְכָל בִּגְדֵי כְּהֻנָּה, שֶׁהַקּוֹרֵעַ אוֹתָם דֶּרֶךְ הַשְׁחָתָה לוֹקֶה.</P>

<P><B>ט,ד</B>  וּמֵבִיא תְּכֵלֶת וְאַרְגָּמָן וְתוֹלַעַת שָׁנִי, כָּל מִין מִשְּׁלָשְׁתָּן שָׁזוּר שְׁמוֹנָה, לְפִי שֶׁנֶּאֱמָר בְּשׁוּלָיו "מָשְׁזָר" (שמות לט,כד); נִמְצְאוּ חוּטֵי הַשּׁוּלַיִם אַרְבָּעָה וְעֶשְׂרִים.  וְעוֹשֶׂה אוֹתָן כְּמִין רִמּוֹנִים שֶׁלֹּא פָתְחוּ פִּיהֶן, וְתוֹלֶה אוֹתָן בַּמְּעִיל.  וּמֵבִיא שִׁבְעִים וּשְׁנַיִם זוֹגִים, וּבָהֶם שִׁבְעִים וּשְׁנַיִם עִנְבּוֹלִים--הַכֹּל זָהָב; וְתוֹלֶה בּוֹ שְׁלוֹשִׁים וְשִׁשָּׁה בְּשׁוּלֵי כָּנָף זֶה, וּשְׁלוֹשִׁים וְשִׁשָּׁה בְּשׁוּלֵי כָּנָף זֶה; וְהַזּוֹג עִם הָעִנְבּוֹל הַתָּלוּי בּוֹ שְׁנֵיהֶם כְּאֶחָד, נִקְרָא פַּעֲמוֹן.  עַד שֶׁיִּהְיוּ שׁוּלָיו מִשְּׁנֵי צְדָדָיו, "פַּעֲמֹן וְרִמֹּן פַּעֲמֹן וְרִמֹּן" (שמות לט,כו).</P>

<P><B>ט,ה</B>  הַזָּהָב שֶׁבַּאֲרִיגַת הָאֵפוֹד וְהַחֹשֶׁן הָאָמוּר בַּתּוֹרָה, כָּכָה הוּא מַעֲשֵׂהוּ--לוֹקֵחַ חוּט אֶחָד זָהָב טָהוֹר, וְנוֹתְנוֹ עִם שִׁשָּׁה חוּטִין שֶׁלִּתְכֵלֶת, וְכוֹפֵל הַשִּׁבְעָה חוּטִין כְּאֶחָד; וְכֵן הוּא עוֹשֶׂה חוּט זָהָב עִם שִׁשָּׁה שֶׁלְּאַרְגָּמָן, וְחוּט אֶחָד עִם שִׁשָּׁה שֶׁלְּשָׁנִי, וְחוּט אֶחָד עִם שִׁשָּׁה שֶׁלְּפִשְׁתִּים:  נִמְצְאוּ אַרְבָּעָה חוּטֵי זָהָב, וְנִמְצְאוּ כָּל הַחוּטִים שְׁמוֹנָה וְעֶשְׂרִים, שֶׁנֶּאֱמָר "וַיְרַקְּעוּ אֶת-פַּחֵי הַזָּהָב . . . לַעֲשׂוֹת בְּתוֹךְ הַתְּכֵלֶת וּבְתוֹךְ הָאַרְגָּמָן, וּבְתוֹךְ תּוֹלַעַת הַשָּׁנִי וּבְתוֹךְ הַשֵּׁשׁ" (שמות לט,ג)--מְלַמֵּד שֶׁחוּט הַזָּהָב כָּפוּל בְּתוֹכָן.</P>

<P><B>ט,ו</B>  כֵּיצַד מַעֲשֵׂה הַחֹשֶׁן:  אוֹרֵג בֶּגֶד מַעֲשֵׂה חוֹשֵׁב מִן הַזָּהָב וְהַתְּכֵלֶת וְהָאַרְגָּמָן וְתוֹלַעַת הַשָּׁנִי וְהַשֵּׁשׁ, עַל עֶשְׂרִים וּשְׁמוֹנָה חוּטִין כְּמוֹ שֶׁבֵּאַרְנוּ--אָרְכּוֹ אַמָּה וְרָחְבּוֹ זֶרֶת, וְכוֹפְלוֹ לִשְׁנַיִם; נִמְצָא זֶרֶת עַל זֶרֶת מְרֻבָּע.  וְקוֹבֵעַ בּוֹ אַרְבָּעָה טוּרִים שֶׁלְּאֶבֶן הַמְּפֹרָשִׁים בַּתּוֹרָה--כָּל אֶבֶן מֵהֶן מְרֻבָּע, וּמְשֻׁקָּע בְּבַיִת שֶׁלְּזָהָב שֶׁמַּקִּיפוֹ מִלְּמַטָּה וּמֵאַרְבַּע רוּחוֹתָיו.</P>

<P><B>ט,ז</B>  וּמְפַתֵּחַ עַל הָאֲבָנִים שְׁמוֹת הַשְּׁבָטִים כְּתוֹלְדוֹתָם--וְנִמְצָא כּוֹתֵב עַל הָאֹדֶם רְאוּבֵן, וְעַל יָשְׁפֵה בִּנְיָמִין; וְכוֹתֵב בַּתְּחִלָּה לְמַעְלָה מֵרְאוּבֵן אַבְרָהָם יִצְחָק וְיַעֲקֹב, וְכוֹתֵב לְמַטָּה מִבִּנְיָמִין שִׁבְטֵי יָהּ--כְּדֵי שֶׁיִּהְיוּ כָּל הָאוֹתִיּוֹת מְצוּיוֹת שָׁם.</P>

<P><B>ט,ח</B>  וְעוֹשֶׂה עַל אַרְבַּע זָוִיּוֹת שֶׁלַּחֹשֶׁן, אַרְבַּע טַבְּעוֹת זָהָב.  וְנוֹתֵן בִּשְׁתֵּי הַטַּבָּעוֹת שֶׁלְּמַעְלָה שֶׁהַחֹשֶׁן נִתְלֶה בָּהֶן שְׁתֵּי עֲבוֹתוֹת זָהָב, וְהֶם הַנִּקְרָאִים שְׁרָשׁוֹת; וְנוֹתֵן בִּשְׁתֵּי טַבָּעוֹת שֶׁלְּמַטָּה שְׁהֶן כְּנֶגֶד הַדַּדִּים, שְׁנֵי פְּתִילֵי תְּכֵלֶת.</P>

<P><B>ט,ט</B>  הָאֵפוֹד--רָחְבּוֹ כְּרֹחַב גַּבּוֹ שֶׁלָּאָדָם מִכָּתֵף לְכָתֵף, וְאָרְכּוֹ מִכְּנֶגֶד אֲצִילֵי הַיָּדַיִם מֵאֲחוֹרָיו עַד הָרַגְלַיִם.  וְיֵשׁ לוֹ כְּמוֹ שְׁתֵּי יָדוֹת יוֹצְאוֹת מִמֶּנּוּ בָּאָרִיג לְכָאן וּלְכָאן, שֶׁחוֹגְרִין אוֹתוֹ בָּהֶם; וְהֶם הַנִּקְרָאִין חֵשֶׁב הָאֵפוֹד.  וְהַכֹּל אָרוּג זָהָב תְּכֵלֶת וְאַרְגָּמָן וְתוֹלַעַת שָׁנִי וְשֵׁשׁ, עַל עֶשְׂרִים וּשְׁמוֹנָה חוּטִין--כְּמַעֲשֵׂה הַחֹשֶׁן.</P>

<P><B>ט,י</B>  וְתוֹפֵר עָלָיו שְׁתֵּי כְּתֵפוֹת, כְּדֵי שֶׁיִּהְיוּ עַל כִּתְפוֹת הַכּוֹהֵן.  וְקוֹבֵעַ עַל כָּל כָּתֵף וְכָתֵף אֶבֶן שֹׁהַם מְרֻבָּע, מֻשְׁקָע בְּבַיִת שֶׁלְּזָהָב; וּמְפַתֵּחַ עַל שְׁתֵּי הָאֲבָנִים שְׁמוֹת הַשְּׁבָטִים, שִׁשָּׁה עַל אֶבֶן זוֹ וְשִׁשָּׁה עַל אֶבֶן זוֹ כְּתוֹלְדוֹתָם, וְכוֹתְבִין שֵׁם יוֹסֵף, יְהוֹסֵף:  וְנִמְצְאוּ חָמֵשׁ וְעֶשְׂרִים אוֹת בְּאֶבֶן זוֹ, וְחָמֵשׁ וְעֶשְׂרִים אוֹת בְּאֶבֶן זוֹ; וְכָּךְ הָיוּ כּוֹתְבִין [איור הושמט כאן].  וְהָאֶבֶן שֶׁכָּתוּב בָּהּ רְאוּבֵן, עַל כְּתֵפוֹ הַיְּמָנִית; וְהָאֶבֶן שֶׁכָּתוּב בָּהּ שִׁמְעוֹן, עַל כְּתֵפוֹ הַשְּׂמָאלִית.</P>

<P><B>ט,יא</B>  וְעוֹשֶׂה בְּכָל כָּתֵף שְׁתֵּי טַבָּעוֹת--אַחַת מִלְמַעְלָה בְּרֹאשׁ הַכָּתֵף, וְאַחַת מִלְּמַטָּה לַכָּתֵף לְמַעְלָה מִן הַחֵשֶׁב; וְנוֹתֵן שְׁתֵּי עֲבוֹתוֹת זָהָב בִּשְׁתֵּי טַבָּעוֹת שֶׁלְּמַעְלָה, וְהֶם הַנִּקְרָאִים שַׁרְשָׁרוֹת.  וְזוֹ הִיא צוּרַת הָאֵפוֹד [איור הושמט כאן].</P>

<P><B>ט,יב</B>  [י] וְאַחַר כָּךְ מַכְנִיס קְצוֹת הָעֲבוֹתוֹת שֶׁלַּחֹשֶׁן, בַּטַּבָּעוֹת שֶׁלְּמַעְלָה בְּכִתְפוֹת הָאֵפוֹד; וּמַכְנִיס שְׁנֵי פְּתִילֵי הַתְּכֵלֶת שֶׁבְּשׁוּלֵי הַחֹשֶׁן, בִּשְׁתֵּי הַטַּבָּעוֹת שֶׁלְּמַעְלָה מֵחֵשֶׁב הָאֵפוֹד.  וּמוֹרִידִין אֶת הַשַּׁרְשָׁרוֹת שֶׁבְּטַבְּעוֹת כִּתְפוֹת הָאֵפוֹד, עַד טַבְּעוֹת הַחֹשֶׁן הָעֶלְיוֹנוֹת--כְּדֵי שֶׁיִּדְבְּקוּ זֶה בְּזֶה, "וְלֹא-יִזַּח הַחֹשֶׁן, מֵעַל הָאֵפוֹד" (שמות כח,כח; שמות לט,כא).  וְכָל הַמַּזִּיחַ חֹשֶׁן מֵעַל הָאֵפוֹד, וּמְפָרֵק חִבּוּרָן דֶּרֶךְ קִלְקוּל--לוֹקֶה.</P>

<P><B>ט,יג</B>  [יא] נִמְצָא כְּשֶׁלּוֹבֵשׁ הָאֵפוֹד עִם הַחֹשֶׁן--יִהְיֶה הַחֹשֶׁן עַל לִבּוֹ בְּשׁוֹוֶה, וְהָאֵפוֹד מֵאַחֲרָיו, וְחֵשֶׁב הָאֵפוֹד קָשׁוּר עַל לִבּוֹ תַּחַת הַחֹשֶׁן, וּשְׁתֵּי כִּתְפוֹת הָאֵפוֹד עַל שְׁתֵּי כְּתֵפָיו; וּשְׁתֵּי עֲבוֹתוֹת זָהָב יוֹרְדוֹת מֵעַל כְּתֵפוֹ מִכָּאן וּשְׁתֵּי עֲבוֹתוֹת זָהָב מִכָּאן, מִכִּתְפוֹת הָאֵפוֹד עַד טַבְּעוֹת הַחֹשֶׁן; וּשְׁנֵי חוּטֵי תְּכֵלֶת מְרֻכָּסִין מִתַּחַת אֲצִילֵי יָדָיו, מִשְּׁתִּי טַבְּעוֹת הַחֹשֶׁן הַתַּחְתּוֹנוֹת עַד שְׁתֵּי טַבְּעוֹת כִּתְפוֹת הָאֵפוֹד הַתַּחְתּוֹנוֹת, שְׁהֶם לְמַעְלָה מִן הַחֵשֶׁב.
<BR> </P>

<H2>הִלְכּוֹת כְּלֵי הַמִּקְדָּשׁ פֵּרֶק י</H2>

<P><B>י,א</B>  כֵּיצַד סֵדֶר לְבִישַׁת הַבְּגָדִים:  לוֹבֵשׁ הַמִּכְנָסַיִם תְּחִלָּה, וְחוֹגֵר אֶת הַמִּכְנָסַיִם לְמַעְלָה מִטַּבּוּרוֹ מֵעַל מָתְנָיו; וְאַחַר כָּךְ לוֹבֵשׁ הַכֻּתֹּנֶת, וְאַחַר כָּךְ חוֹגֵר אֶת הָאַבְנֵט כְּנֶגֶד אֲצִילֵי יָדָיו, וּמַקִּיפוֹ כֶּרֶךְ עַל כֶּרֶךְ עַד שֶׁגּוֹמֵר, וְקוֹשֵׁר.  [ב] וְעַל הָאַבְנֵט מְפֹרָשׁ בַּקַּבָּלָה, "וְלֹא יַחְגְּרוּ, בַּיָּזַע" (ראה יחזקאל מד,יח)--בִּמְקוֹם שֶׁמְּזִיעִין; וְכָּךְ קִבַּל יוֹנָתָן בֶּן עֻזִּיאֵל מִפִּי הַנְּבִיאִים, וְתִרְגַּם עַל לִבְּהוֹן יִסְרוֹן.  וְאַחַר כָּךְ צוֹנֵף בַּמִּצְנֶפֶת כְּמִין כּוֹבַע.</P>

<P><B>י,ב</B>  [ג] כּוֹהֵן גָּדוֹל--אַחַר שֶׁחוֹגֵר בָּאַבְנֵט, לוֹבֵשׁ הַמְּעִיל, וְעַל הַמְּעִיל הָאֵפוֹד וְהַחֹשֶׁן; וְחוֹגֵר בְּחֵשֶׁב הָאֵפוֹד עַל הַמְּעִיל מִתַּחַת הַחֹשֶׁן, וּלְפִיכָּךְ נִקְרָא "מְעִיל הָאֵפוֹד" (שמות כח,לא; שמות כט,ה; שמות לט,כב)--מְעִיל שֶׁחוֹגְרוֹ הָאֵפוֹד.  וְאַחַר כָּךְ צוֹנֵף בַּמִּצְנֶפֶת, וְקוֹשֵׁר הַצִּיץ לְמַעְלָה מִן הַמִּצְנֶפֶת; וּשְׂעָרוֹ הָיָה נִרְאֶה בֵּין צִיץ לַמִּצְנֶפֶת, וְשָׁם הָיָה מַנִּיחַ תְּפִלִּין בֵּין צִיץ לַמִּצְנֶפֶת.</P>

<P><B>י,ג</B>  [ד] מִצְוַת עֲשֵׂה לַעֲשׂוֹת בְּגָדִים אֵלּוּ, וְלִהְיוֹת הַכּוֹהֵן עוֹבֵד בָּהֶן--שֶׁנֶּאֱמָר "וְעָשִׂיתָ בִגְדֵי-קֹדֶשׁ . . ." (שמות כח,ב), "וְאֶת-בָּנָיו, תַּקְרִיב; וְהִלְבַּשְׁתָּם, כֻּתֳּנֹת" (שמות כט,ח).  וְכוֹהֵן גָּדוֹל שֶׁשִּׁמַּשׁ בְּפָחוּת מִשְּׁמוֹנָה בְּגָדִים אֵלּוּ, אוֹ כּוֹהֵן הִדְיוֹט שֶׁשִּׁמַּשׁ בְּפָחוּת מֵאַרְבָּעָה בְּגָדִים אֵלּוּ--הוּא הַנִּקְרָא מְחֻסַּר בְּגָדִים, וַעֲבוֹדָתוֹ פְּסוּלָה; וְחַיָּב מִיתָה בִּידֵי שָׁמַיִם, כְּזָר שֶׁשִּׁמַּשׁ--שֶׁנֶּאֱמָר "וְחָגַרְתָּ אֹתָם אַבְנֵט . . . וְהָיְתָה לָהֶם כְּהֻנָּה" (שמות כט,ט):  בִּזְמָן שֶׁבִּגְדֵיהֶם עֲלֵיהֶן, כְּהֻנָּתָם עֲלֵיהֶן; אֵין בִּגְדֵיהֶם עֲלֵיהֶן, אֵין כְּהֻנָּתָם עֲלֵיהֶן--אֵלָא הֲרֵי הֶן כְּזָרִים, וְנֶאֱמָר "וְהַזָּר הַקָּרֵב, יוּמָת" (במדבר א,נא; במדבר ג,י; במדבר ג,לח; במדבר יח,ז).</P>

<P><B>י,ד</B>  [ה] כְּשֵׁם שֶׁמְּחֻסַּר בְּגָדִים חַיָּב מִיתָה וּפוֹסֵל הָעֲבוֹדָה, כָּךְ הַיָּתֵר בְּגָדִים:  כְּגוֹן שֶׁלָּבַשׁ שְׁתֵּי כֻּתֳּנוֹת אוֹ שְׁנֵי אַבְנֵטִים, אוֹ כּוֹהֵן הִדְיוֹט שֶׁלָּבַשׁ בִּגְדֵי כּוֹהֵן גָּדוֹל וְעָבַד--הֲרֵי זֶה מְחַלֵּל הָעֲבוֹדָה, וְחַיָּב מִיתָה בִּידֵי שָׁמַיִם.</P>

<P><B>י,ה</B>  [ו] נֶאֱמָר בְּבִגְדֵי כְּהֻנָּה "עַל-בְּשָׂרוֹ . . . וּלְבֵשָׁם" (ויקרא טז,ד; וראה ויקרא ו,ג), מְלַמֵּד שֶׁלֹּא יִהְיֶה דָּבָר חוֹצֵץ בֵּין בְּשָׂרוֹ לַבְּגָדִים; אַפִלּוּ נִימָה אַחַת, אוֹ עָפָר, אוֹ כִּנָּה מֵתָה--אִם הָיְתָה בֵּין בְּשָׂרוֹ לַבֶּגֶד--הֲרֵי זוֹ חֲצִיצָה, וַעֲבוֹדָתוֹ פְּסוּלָה.  לְפִיכָּךְ אֵין הַכּוֹהֵן יָכוֹל לַעֲבֹד בַּתְּפִלִּין שֶׁלַּיָּד, שֶׁהֲרֵי חוֹצֶצֶת; אֲבָל שֶׁלָּרֹאשׁ, אֵינָהּ חוֹצֶצֶת, וְאִם רָצָה לְהַנִּיחָם בְּשָׁעַת הָעֲבוֹדָה, מַנִּיחַ.</P>

<P><B>י,ו</B>  [ז] וְצָרִיךְ לְהִזָּהֵר בְּשָׁעָה שֶׁלּוֹבֵשׁ, שֶׁלֹּא יִהְיֶה אָבָק בֵּין בִּגְדוֹ לִבְשָׂרוֹ, וְלֹא כִּנָּה, וְאַף עַל פִּי שְׁהִיא בַּחַיִּים; וְשֶׁלֹּא תִכָּנֵס הָרוּחַ בְּשָׁעַת הָעֲבוֹדָה בֵּין בְּשָׂרוֹ לְבִגְדוֹ, עַד שֶׁיִּתְרַחַק הַבֶּגֶד מֵעָלָיו; וְלֹא יַכְנִיס יָדוֹ תַּחַת חֲלוּקוֹ לָחֹךְ, וְלֹא יֵצֵא שְׂעָרוֹ מִן הַבֶּגֶד, וְלֹא יִהְיֶה בַּבֶּגֶד נִימָה מְדֻלְדֶּלֶת.  וְאִם הָיָה שָׁם אֶחָד מִכָּל אֵלּוּ, עֲבוֹדָתוֹ כְּשֵׁרָה.</P>

<P><B>י,ז</B>  [ח] כָּרַךְ עַל בְּשָׂרוֹ בֶּגֶד שֶׁלֹּא בִּמְקוֹם בְּגָדִים, כְּגוֹן שֶׁכְּרָכוֹ עַל אֶצְבָּעוֹ אוֹ עַל עֲקֵבוֹ--אִם הָיָה בּוֹ שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת, הֲרֵי זֶה חוֹצֵץ וּפוֹסֵל; פָּחוּת מִכָּאן, אֵינוּ חוֹצֵץ.  וְאִם הָיָה צִלְצוּל קָטָן--הוֹאִיל וְהוּא חָשׁוּב בֶּגֶד בִּפְנֵי עַצְמוֹ--הֲרֵי זֶה פּוֹסֵל, וְאַף עַל פִּי שְׁאֵין בּוֹ שָׁלוֹשׁ עַל שָׁלוֹשׁ.</P>

<P><B>י,ח</B>  [ט] כּוֹהֵן שֶׁלָּקָה בְּאֶצְבָּעוֹ--מֻתָּר לִכְרֹךְ עָלֶיהָ גֳּמִי בַּשַּׁבָּת, אוֹ בֶּגֶד שְׁאֵין בּוֹ שָׁלוֹשׁ עַל שָׁלוֹשׁ, וְעוֹבֵד; וְאִם נִתְכַּוַּן לְהוֹצִיא דָּם, אָסוּר.  וְהוּא שֶׁלֹּא יָחֹץ הַגֳּמִי אוֹ הַבֶּגֶד בֵּין בְּשָׂרוֹ לַכְּלִי, בְּשָׁעַת הָעֲבוֹדָה.</P>

<P><B>י,ט</B>  [י] עָשׂוּ בְּבַיִת שֵׁנִי אוּרִים וְתֻמִּים, כְּדֵי לְהַשְׁלִים שְׁמוֹנָה בְּגָדִים--וְאַף עַל פִּי שֶׁלֹּא הָיוּ נִשְׁאָלִין בָּהֶן.  וּמִפְּנֵי מַה לֹא הָיוּ שׁוֹאֲלִין בָּהֶן:  מִפְּנֵי שֶׁלֹּא הָיְתָה שָׁם רוּחַ הַקֹּדֶשׁ; וְכָל כּוֹהֵן שְׁאֵינוּ מְדַבֵּר בְּרוּחַ הַקֹּדֶשׁ, וְאֵין שְׁכִינָה שׁוֹרָה עָלָיו--אֵין נִשְׁאָלִין בּוֹ.</P>

<P><B>י,י</B>  [יא] וְכֵיצַד שׁוֹאֲלִין:  עוֹמֵד הַכּוֹהֵן וּפָנָיו לִפְנֵי הָאָרוֹן, וְהַשּׁוֹאֵל מֵאַחֲרָיו, פָּנָיו לַאֲחוֹרֵי הַכּוֹהֵן.  וְאוֹמֵר הַשּׁוֹאֵל, אֶעֱלֶה אוֹ לֹא אֶעֱלֶה; וְאֵינוּ שׁוֹאֵל בְּקוֹל רָם, וְלֹא מְהַרְהֵר בְּלִבּוֹ, אֵלָא בְּקוֹל נָמוּךְ, כְּמִי שֶׁמִּתְפַּלֵּל בֵּינוֹ לְבֵין עַצְמוֹ.</P>

<P><B>י,יא</B>  וּמִיַּד רוּחַ הַקֹּדֶשׁ לוֹבֶשֶׁת אֶת הַכּוֹהֵן, וּמַבִּיט בַּחֹשֶׁן, וְרוֹאֶה בּוֹ בְּמַרְאֵה הַנְּבוּאָה, עֲלֵה אוֹ לֹא תַעֲלֶה--בְּאוֹתִיּוֹת שֶׁבּוֹלְטוֹת מִן הַחֹשֶׁן כְּנֶגֶד פָּנָיו.  וְהַכּוֹהֵן מְשִׁיבוֹ וְאוֹמֵר לוֹ עֲלֵה, אוֹ לֹא תַעֲלֶה.</P>

<P><B>י,יב</B>  אֵין שׁוֹאֲלִין עַל שְׁנֵי דְּבָרִים כְּאֶחָד; וְאִם שָׁאַל, מְשִׁיבִין עַל הָרִאשׁוֹן בִּלְבָד.  וְאֵין נִשְׁאֲלִין בָּהֶן לַהִדְיוֹט--אֵלָא לַמֶּלֶךְ, אוֹ לְבֵית דִּין, אוֹ לְמִי שֶׁצֹּרֶךְ הַצִּבּוּר בּוֹ:  שֶׁנֶּאֱמָר "וְלִפְנֵי אֶלְעָזָר הַכֹּהֵן יַעֲמֹד . . ." (במדבר כז,כא), "הוּא" (שם) זֶה הַמֶּלֶךְ; "וְכָל-בְּנֵי-יִשְׂרָאֵל" (שם), זֶה מְשׁוּחַ מִלְחָמָה אוֹ מִי שֶׁצֹּרֶךְ הַצִּבּוּר בִּשְׁאֵלָתוֹ; "וְכָל-הָעֵדָה" (שם), אֵלּוּ בֵּית דִּין הַגָּדוֹל.</P>

<P><B>י,יג</B>  זֶה שֶׁאַתָּה מוֹצֶא בְּדִבְרֵי נְבִיאִים שֶׁכּוֹהֲנִים רַבִּים הָיוּ חוֹגְרִין אֵפוֹד בַּד--לֹא הָיוּ כּוֹהֲנִים גְּדוֹלִים, שְׁאֵין הָאֵפוֹד שֶׁלְּכוֹהֵן גָּדוֹל בַּד.  אַף הַלְּוִיִּים הָיוּ חוֹגְרִין אוֹתוֹ--שֶׁהֲרֵי שְׁמוּאֵל הַנָּבִיא לֵוִי הָיָה, וְנֶאֱמָר בּוֹ "נַעַר, חָגוּר אֵפוֹד בָּד" (שמואל א ב,יח).  אֵלָא אֵפוֹד זֶה--הָיוּ חוֹגְרִין אוֹתוֹ בְּנֵי הַנְּבִיאִים וּמִי שְׁהוּא רָאוּי שֶׁתַּשְׁרֶה עָלָיו רוּחַ הַקֹּדֶשׁ, לְהוֹדִיעַ כִּי הִגִּיעַ זֶה לְמַעֲלַת כּוֹהֵן גָּדוֹל שֶׁמְּדַבֵּר עַל פִּי הָאֵפוֹד וְהַחֹשֶׁן בְּרוּחַ הַקֹּדֶשׁ.
<BR> </P>
</DIV></BODY></HTML>
