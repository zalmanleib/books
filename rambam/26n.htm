<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2016 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר אהבה - הלכות מילה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת מִילָה</H1>

<P>מִצְוַת עֲשֵׂה אַחַת, וְהִיא לָמוּל אֶת הַזְּכָרִים בְּיוֹם הַשְּׁמִינִי.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת מִילָה פֵּרֶק א</H2>

<P><B>א,א</B>  מִילָה--מִצְוַת עֲשֵׂה שֶׁחַיָּבִין עָלֶיהָ כָּרֵת, שֶׁנֶּאֱמָר "וְעָרֵל זָכָר, אֲשֶׁר לֹא-יִמּוֹל אֶת-בְּשַׂר עָרְלָתוֹ--וְנִכְרְתָה הַנֶּפֶשׁ הַהִיא" (בראשית יז,יד).  וּמִצְוָה עַל הָאָב לָמוּל אֶת בְּנוֹ, וְעַל הָרָב לָמוּל אֶת כָּל עֲבָדָיו "יְלִיד בָּיִת--וּמִקְנַת-כֶּסֶף" (בראשית יז,יב).  עָבַר הָאָב אוֹ הָאָדוֹן וְלֹא מָל אוֹתָן, בִּטַּל מִצְוַת עֲשֵׂה; וְאֵינוּ חַיָּב כָּרֵת, שְׁאֵין הַכָּרֵת תָּלוּי אֵלָא בֶּעָרֵל עַצְמוֹ.  וּבֵית דִּין מְצֻוִּין לָמוּל אֶת אוֹתוֹ הַבֵּן אוֹ הָעֶבֶד, בִּזְמַנּוֹ; וְלֹא יַנִּיחוּ עָרֵל לֹא בְּיִשְׂרָאֵל, וְלֹא בְּעַבְדֵיהֶם.</P>

<P><B>א,ב</B>  אֵין מוֹלִין בְּנוֹ שֶׁלָּאָדָם שֶׁלֹּא מִדַּעְתּוֹ, אֵלָא אִם כֵּן עָבַר וְנִמְנַע לְמוּלוֹ, שֶׁבֵּית דִּין מָלִין אוֹתוֹ, בְּעַל כָּרְחוֹ.  נִתְעַלַּם מִבֵּית דִּין, וְלֹא מָלוּ אוֹתוֹ--כְּשֶׁיַּגְדִּיל, הוּא חַיָּב לָמוּל אֶת עַצְמוֹ:  וְכָל יוֹם וָיוֹם שֶׁיַּעֲבֹר עָלָיו מִשֶּׁיַּגְדִּיל וְלֹא יָמוּל אֶת עַצְמוֹ, הֲרֵי הוּא מְבַטֵּל מִצְוַת עֲשֵׂה; אֲבָל אֵינוּ חַיָּב כָּרֵת, עַד שֶׁיָּמוּת וְהוּא עָרֵל, בְּמֵזִיד.</P>

<P><B>א,ג</B>  אֶחָד עֶבֶד שֶׁנֻּלַּד בִּרְשׁוּת יִשְׂרָאֵל, וְאֶחָד עֶבֶד הַנִּלְקָח מִן הַגּוֹיִים--הַכֹּל, חַיָּב הָרָב לְמוּלָן:  אֵלָא שֶׁיְּלִיד בַּיִת, נִמּוֹל לִשְׁמוֹנָה; וּמִקְנַת כֶּסֶף, נִמּוֹל בְּיוֹם שֶׁנִּלְקַח--אַפִלּוּ לְקָחוֹ בְּיוֹם שֶׁנֻּלַּד, נִמּוֹל בְּיוֹמוֹ.</P>

<P><B>א,ד</B>  יֵשׁ מִקְנַת כֶּסֶף, שֶׁנִּמּוֹל לִשְׁמוֹנָה; וְיֵשׁ יְלִיד בַּיִת, שֶׁנִּמּוֹל בְּיוֹם שֶׁיֻּלַּד.  כֵּיצַד:  לָקַח שִׁפְחָה וְלָקַח עֻבְרָהּ עִמָּהּ וְיָלְדָה, הֲרֵי זֶה נִמּוֹל לִשְׁמוֹנָה; וְאַף עַל פִּי שֶׁלָּקַח הָעֹבֶר בִּפְנֵי עַצְמוֹ, וַהֲרֵי הָעֹבֶר עַצְמוֹ מִקְנַת כֶּסֶף, הוֹאִיל וְקָנָה אִמּוֹ קֹדֶם שֶׁתֵּלֵד, נִמּוֹל לִשְׁמוֹנָה.</P>

<P><B>א,ה</B>  לָקַח שִׁפְחָה לְעֻבְרֶיהָ, אוֹ שֶׁלָּקַח שִׁפְחָה עַל מְנָת שֶׁלֹּא לְהַטְבִּילָהּ לְשֵׁם עַבְדוּת--אָף עַל פִּי שֶׁנֻּלַּד בִּרְשׁוּתוֹ, נִמּוֹל בְּיוֹם שֶׁיֻּלַּד:  שֶׁהֲרֵי הַנּוֹלָד הַזֶּה כְּאִלּוּ הוּא מִקְנַת כֶּסֶף לְבַדּוֹ, וּכְאִלּוּ הַיּוֹם קָנָהוּ, שְׁאֵין אִמּוֹ בִּכְלַל שִׁפְחוֹת יִשְׂרָאֵל, כְּדֵי שֶׁיִּהְיֶה הַבֵּן יְלִיד בַּיִת.  וְאִם טָבְלָה אִמּוֹ אַחַר שֶׁיָּלְדָה, הֲרֵי זֶה נִמּוֹל לִשְׁמוֹנָה.</P>

<P><B>א,ו</B>  לָקַח עֶבֶד גָּדוֹל מִן הַגּוֹיִים, וְלֹא רָצָה הָעֶבֶד לִמּוֹל--מְגַלְגְּלִין עִמּוֹ, כָּל שְׁנֵים עָשָׂר חֹדֶשׁ; יָתֵר עַל כֵּן, אָסוּר לְקַיְּמוֹ כִּשְׁהוּא עָרֵל, אֵלָא חוֹזֵר וּמוֹכְרוֹ לַגּוֹיִים.  וְאִם הִתְנָה עָלָיו מִתְּחִלָּה, וְהוּא אֵצֶל רִבּוֹ הַגּוֹי, שֶׁלֹּא יָמוּל אוֹתוֹ--מֻתָּר לְקַיְּמוֹ וְהוּא עָרֵל:  וּבִלְבָד שֶׁיְּקַבַּל עָלָיו שֶׁבַע מִצְווֹת, וְיִהְיֶה כְּגֵר תּוֹשָׁב; אֲבָל אִם לֹא קִבַּל עָלָיו שֶׁבַע מִצְווֹת, יֵהָרֵג מִיָּד.  וְאֵין מְקַבְּלִין גֵּר תּוֹשָׁב, אֵלָא בִּזְמָן שֶׁהַיּוֹבֵל נוֹהֵג.</P>

<P><B>א,ז</B>  גֵּר שֶׁנִּכְנָס לִקְהַל יִשְׂרָאֵל, חַיָּב מִילָה תְּחִלָּה; וְאִם מָל כְּשֶׁהָיָה גּוֹי, צָרִיךְ לְהַטִּיף מִמֶּנּוּ דַּם בְּרִית כְּשֶׁנִּתְגַּיַּר.  וְכֵן קָטָן שֶׁנֻּלַּד כִּשְׁהוּא מָהוּל, צָרִיךְ לְהַטִּיף מִמֶּנּוּ דַּם בְּרִית בַּיּוֹם הַשְּׁמִינִי.  אַנְדְּרֻגִּינוֹס, וְהוּא הַיִּלּוֹד שֶׁיֵּשׁ לוֹ זַכְרוּת כַּזָּכָר וְנַקְבוּת כַּנְּקֵבָה--צָרִיךְ לָמוּל אוֹתוֹ בַּשְּׁמִינִי; וְכֵן יוֹצֵא דֹּפֶן.  וּמִי שֶׁיֵּשׁ לוֹ שְׁתֵּי עֲרָלוֹת, מָלִין אֶת שְׁתֵּיהֶן בַּשְּׁמִינִי.</P>

<P><B>א,ח</B>  אֵין מוֹלִין לְעוֹלָם אֵלָא בַּיּוֹם, אַחַר עֲלוֹת הַשֶּׁמֶשׁ--בֵּין בַּיּוֹם הַשְּׁמִינִי, שְׁהוּא זְמַנָּהּ, בֵּין שֶׁלֹּא בִּזְמַנָּהּ, שְׁהוּא מִתְּשִׁיעִי וָהָלְאָה:  שֶׁנֶּאֱמָר "וּבַיּוֹם, הַשְּׁמִינִי" (ויקרא יב,ג)--"בַּיּוֹם", וְלֹא בַּלַּיְלָה.  וְאִם מָל מִשֶּׁעָלָה עַמּוּד הַשַּׁחַר, כָּשֵׁר.  וְכָל הַיּוֹם, כָּשֵׁר לַמִּילָה; וְאַף עַל פִּי כֵן, מִצְוָה לְהַקְדִּים בִּתְחִלַּת הַיּוֹם--זְרִיזִין, מַקְדִּימִין לַמִּצְווֹת.</P>

<P><B>א,ט</B>  מִילָה בִּזְמַנָּהּ, דּוֹחָה אֶת הַשַּׁבָּת; וְשֶׁלֹּא בִּזְמַנָּהּ--אֵינָהּ דּוֹחָה לֹא אֶת הַשַּׁבָּת, וְלֹא אֶת יוֹם טוֹב.  וּבֵין בִּזְמַנָּהּ בֵּין שֶׁלֹּא בִּזְמַנָּהּ, דּוֹחָה אֶת הַצָּרַעַת.  כֵּיצַד--שְׁאִם הָיְתָה בַּהֶרֶת בְּעוֹר הֶעָרְלָה, חוֹתְכָהּ עִם הֶעָרְלָה:  אַף עַל פִּי שֶׁקְּצִיצַת נֶגַע הַצָּרַעַת, בְּלֹא תַעֲשֶׂה, יָבוֹא עֲשֵׂה, וְיִדְחֶה אֶת לֹא תַעֲשֶׂה.</P>

<P><B>א,י</B>  כְּשֵׁם שֶׁמִּילַת הַבָּנִים, דּוֹחָה אֶת הַשַּׁבָּת; כָּךְ מִילַת הָעֲבָדִים שְׁהֶן נִמּוֹלִין לִשְׁמוֹנָה--דּוֹחָה אֶת הַשַּׁבָּת, אִם חָל שְׁמִינִי שֶׁלָּהֶן בַּשַּׁבָּת:  חוּץ מִיְּלִיד בַּיִת שֶׁלֹּא טָבְלָה אִמּוֹ עַד שֶׁיָּלְדָה--שֶׁאַף עַל פִּי שֶׁנִּמּוֹל לִשְׁמוֹנָה, אֵינוּ דּוֹחֶה אֶת הַשַּׁבָּת.</P>

<P><B>א,יא</B>  קָטָן שֶׁנֻּלַּד כִּשְׁהוּא מָהוּל, וּמִי שֶׁנֻּלַּד בַּחֹדֶשׁ הַשְּׁמִינִי לְעִבּוּרוֹ קֹדֶם שֶׁתִּגָּמֵר בְּרִיָּתוֹ שְׁהוּא כְּנֵפֶל מִפְּנֵי שְׁאֵינוּ חַי, וְיוֹצֵא דֹּפֶן, וְאַנְדְּרֻגִּינוֹס, וּמִי שֶׁיֵּשׁ לוֹ שְׁתֵּי עֲרָלוֹת--אֵינָן דּוֹחִין אֶת הַשַּׁבָּת, אֵלָא נִמּוֹלִין הֶן בְּאֶחָד בַּשַּׁבָּת, שְׁהוּא יוֹם תְּשִׁיעִי שֶׁלָּהֶן.</P>

<P><B>א,יב</B>  מִי שֶׁנֻּלַּד בֵּין הַשְּׁמָשׁוֹת, סְפֵק בַּיּוֹם סְפֵק בַּלַּיְלָה--מוֹנִין מִן הַלַּיְלָה, וְנִמּוֹל בַּתְּשִׁיעִי שְׁהוּא סְפֵק שְׁמִינִי.  וְאִם נֻלַּד עֶרֶב שַׁבָּת בֵּין הַשְּׁמָשׁוֹת--אֵינוּ דּוֹחֶה אֶת הַשַּׁבָּת, אֵלָא נִמּוֹל בְּאֶחָד בַּשַּׁבָּת:  שְׁאֵין דּוֹחִין אֶת הַשַּׁבָּת מִסָּפֵק.</P>

<P><B>א,יג</B>  מִי שֶׁנֻּלַּד בַּחֹדֶשׁ הַשְּׁמִינִי--אִם הָיָה שָׁלֵם בִּשְׂעָרוֹ וּבְצִפָּרְנָיו--הֲרֵי זֶה וֶלֶד שָׁלֵם וּבֶן שִׁבְעָה הוּא, אֵלָא שֶׁנִּשְׁתָּהָה; וּמֻתָּר לְטַלְטְלוֹ בַּשַּׁבָּת וְאֵינוּ כְּאֶבֶן, וּמוֹלִין אוֹתוֹ בַּשַּׁבָּת.  אֲבָל אִם נֻלַּד וּשְׂעָרוֹ לָקוּי, וְאֵין צִפָּרְנָיו שְׁלֵמִין בִּבְרִיָּתָן--הֲרֵי זֶה בֶּן שְׁמוֹנָה וַדַּאי שֶׁלֹּא הָיָה רָאוּי לְהִוָּלֵד אֵלָא בְּתִשְׁעָה, וְיָצָא קֹדֶם שֶׁיִּגָּמֵר; וּלְפִיכָּךְ הוּא חָשׁוּב כְּאֶבֶן, וְאָסוּר לְטַלְטְלוֹ.  וְאַף עַל פִּי כֵן, אִם שָׁהָה שְׁלוֹשִׁים יוֹם--הֲרֵי הוּא וֶלֶד שֶׁלְּקַיָּמָה, וַהֲרֵי הוּא כִּשְׁאָר הַנּוֹלָדִים לְכָל דָּבָר:  שֶׁכֹּל שֶׁשָּׁהָה שְׁלוֹשִׁים יוֹם בָּאָדָם, אֵינוּ נֵפֶל.</P>

<P><B>א,יד</B>  מִי שֶׁנֻּלַּד בַּחֹדֶשׁ הַשְּׁבִיעִי לְעִבּוּרוֹ--אִם נֻלַּד שָׁלֵם--הֲרֵי זֶה וֶלֶד שֶׁלְּקַיָּמָה, וּמוֹלִין אוֹתוֹ בַּשַּׁבָּת.  סְפֵק בֶּן שִׁבְעָה, סְפֵק בֶּן שְׁמוֹנָה--נִמּוֹל בַּשַּׁבָּת מִכָּל פָּנִים:  אִם בֶּן שִׁבְעָה הוּא וְשָׁלֵם הוּא, בַּדִּין הוּא שֶׁיִּדְחֶה שַׁבָּת; וְאִם בֶּן שְׁמוֹנָה הוּא, זֶה שֶׁמָּל כִּמְחַתֵּךְ בָּשָׂר הוּא, לְפִי שֶׁזֶּה נֵפֶל, אִם הוּא בֶּן שְׁמוֹנָה.</P>

<P><B>א,טו</B>  הוֹצִיא הָעֹבֶר רֹאשׁוֹ חוּץ לִמְעֵי אִמּוֹ בֵּין הַשְּׁמָשׁוֹת--אַף עַל פִּי שֶׁלֹּא יָצָא כֻּלּוֹ אֵלָא בְּלֵילֵי שַׁבָּת, אֵין מוֹלִין אוֹתוֹ בַּשַּׁבָּת.  וְכָל מִי שְׁאֵינוּ דּוֹחֶה אֶת הַשַּׁבָּת--אֵינוּ דּוֹחֶה אֶת יוֹם טוֹב רִאשׁוֹן, וְדוֹחֶה יוֹם טוֹב שֵׁנִי:  וּבִשְׁנֵי יָמִים טוֹבִים שֶׁלְּרֹאשׁ הַשָּׁנָה, אֵינוּ דּוֹחֶה לֹא אֶת הָרִאשׁוֹן וְלֹא אֶת הַשֵּׁנִי; וְכֵן מִילָה שֶׁלֹּא בִּזְמַנָּהּ, אֵינָהּ דּוֹחָה שֵׁנִי שֶׁלְּרֹאשׁ הַשָּׁנָה.</P>

<P><B>א,טז</B>  חוֹלֶה, אֵין מוֹלִין אוֹתוֹ עַד שֶׁיַּבְרִיא; וּמוֹנִין לוֹ מֵעֵת שֶׁיְּחִי מֵחָלְיוֹ, שִׁבְעַת יָמִים מֵעֵת לְעֵת, וְאַחַר כָּךְ מוֹלִין אוֹתוֹ.  בַּמֶּה דְּבָרִים אֲמוּרִים, בְּשֶׁחֲלָצַתּוּ חַמָּה, וְכַיּוֹצֶא בְּחֹלִי זֶה; אֲבָל אִם כָּאֲבוּ לוֹ עֵינָיו בְּעֵת שֶׁיִּתְפַּתְּחוּ עֵינָיו, וְיֵרָפְאוּ--מוֹלִין אוֹתוֹ מִיָּד.  וְכֵן כָּל כַּיּוֹצֶא בְּזֶה.</P>

<P><B>א,יז</B>  קָטָן שֶׁנִּמְצָא בַּשְּׁמִינִי שֶׁלּוֹ יָרֹק בְּיוֹתֵר--אֵין מוֹלִין אוֹתוֹ, עַד שֶׁיִּפֹּל בּוֹ דָּם וְיַחְזְרוּ מַרְאָיו כְּמַרְאֵה הַקְּטַנִּים הַבְּרִיאִים.  וְכֵן אִם הָיָה אָדֹם בְּיוֹתֵר כְּמִי שֶׁצְּבָעוֹ--אֵין מוֹלִין אוֹתוֹ, עַד שֶׁיִּבָּלַע בּוֹ דָּמוֹ וְיַחְזְרוּ מַרְאָיו כִּשְׁאָר הַקְּטַנִּים:  מִפְּנֵי שֶׁזֶּה חֹלִי הוּא.  וְצָרִיךְ לְהִזָּהֵר בִּדְבָרִים אֵלּוּ הַרְבֵּה, וְאֵין מוֹלִין אֵלָא וֶלֶד שְׁאֵין בּוֹ שֵׁם חֹלִי:  שֶׁסַּכָּנַת נְפָשׁוֹת דּוֹחָה אֶת הַכֹּל, וְאִפְשָׁר לָמוּל לְאַחַר זְמָן; וְאֵי אִפְשָׁר לְהַחְזִיר נֶפֶשׁ אַחַת מִיִּשְׂרָאֵל, לְעוֹלָם.</P>

<P><B>א,יח</B>  אִשָּׁה שֶׁמָּלָה בְּנָהּ רִאשׁוֹן וּמֵת מֵחֲמַת הַמִּילָה שֶׁהִכְשִׁילָה אֶת כּוֹחוֹ, וְכֵן מָלָה הַשֵּׁנִי וּמֵת מֵחֲמַת הַמִּילָה, בֵּין מִבַּעַל זֶה, בֵּין מִבַּעַל אַחֵר--הֲרֵי זוֹ לֹא תָמוּל אֶת הַשְּׁלִישִׁי בִּזְמַנּוֹ, אֵלָא מַמְתִּינִין לוֹ עַד שֶׁיַּגְדִּיל מְעַט וְיִתְחַזַּק כּוֹחוֹ.
<BR> </P>

<H2>הִלְכּוֹת מִילָה פֵּרֶק ב</H2>

<P><B>ב,א</B>  הַכֹּל, כְּשֵׁרִים לָמוּל:  וְאַפִלּוּ הֶעָרֵל וְעֶבֶד וְקָטָן וְאִשָּׁה מוֹלִין, בִּמְקוֹם שְׁאֵין שָׁם אִישׁ.  אֲבָל גּוֹי, לֹא יָמוּל כְּלָל; וְאִם מָל, אֵינוּ צָרִיךְ לַחְזֹר וּלְמוּלוֹ שְׁנִיָּה.  וּבַכֹּל מוֹלִין, אַפִלּוּ בְּצֹר וּבִזְכוֹכִית, וּבְכָל דָּבָר שֶׁכּוֹרֵת; וְלֹא יָמוּל בִּקְרוֹמִית שֶׁלְּקָנֶה, מִפְּנֵי הַסַּכָּנָה.  וּמִצְוָה מִן הַמֻּבְחָר לָמוּל בְּבַרְזֶל, בֵּין בְּסַכִּין בֵּין בְּמִסְפְּרַיִם; וְנָהֲגוּ כָּל יִשְׂרָאֵל, בְּסַכִּין.</P>

<P><B>ב,ב</B>  כֵּיצַד מוֹהֲלִין:  חוֹתְכִין אֶת כָּל הָעוֹר הַחוֹפֶה אֶת הָעֲטָרָה, עַד שֶׁתִּתְגַלֶּה כָּל הָעֲטָרָה; וְאַחַר כָּךְ פּוֹרְעִין אֶת הַקְּרוֹם הָרַךְ שֶׁלְּמַטָּה מִן הָעוֹר בְּצִפֹּרֶן, וּמַחְזִירוֹ לְכָאן וּלְכָאן, עַד שֶׁיֵּרָאֶה בְּשַׂר הָעֲטָרָה.  וְאַחַר כָּךְ מוֹצֵץ הַמִּילָה, עַד שֶׁיֵּצֵא הַדָּם מִמְּקוֹמוֹת רְחוֹקִים, כְּדֵי שֶׁלֹּא יָבוֹא לִידֵי סַכָּנָה; וְכָל מָל שְׁאֵינוּ מוֹצֵץ, מַעְבִירִין אוֹתוֹ.  וְאַחַר שֶׁמּוֹצֵץ, נוֹתֵן עָלֶיהָ אַסְפְּלוֹנִית אוֹ רְטִיָּה וְכַיּוֹצֶא בָּהֶן.</P>

<P><B>ב,ג</B>  יֵשׁ צִיצִין מְעַכְּבִין אֶת הַמִּילָה, וְיֵשׁ צִיצִין שְׁאֵין מְעַכְּבִין.  כֵּיצַד:  אִם נִשְׁאָר מֵעוֹר הֶעָרְלָה, עוֹר הַחוֹפֶה אֶת רֹב גָּבְהָהּ שֶׁלָּעֲטָרָה--הֲרֵי זֶה עָרֵל כְּמוֹת שֶׁהָיָה; וְזֶה הָעוֹר הוּא צִיץ הַמְּעַכֵּב.  וְאִם לֹא נִשְׁאָר מִמֶּנּוּ אֵלָא מְעַט, שְׁאֵינוּ חוֹפֶה רֹב גָּבְהָהּ שֶׁלָּעֲטָרָה--זֶה הוּא צִיץ שְׁאֵינוּ מְעַכֵּב.</P>

<P><B>ב,ד</B>  הַמָּל--כָּל זְמָן שֶׁעוֹסֵק בַּמִּילָה--חוֹזֵר בֵּין עַל צִיצִין הַמְּעַכְּבִין, בֵּין עַל צִיצִין שְׁאֵין מְעַכְּבִין.  פֵּרַשׁ--עַל צִיצִין הַמְּעַכְּבִין, חוֹזֵר; וְעַל צִיצִין שְׁאֵינָן מְעַכְּבִין, אֵינוּ חוֹזֵר.  מָל וְלֹא פָרַע אֶת הַמִּילָה, כְּאִלּוּ לֹא מָל.</P>

<P><B>ב,ה</B>  קָטָן שֶׁבְּשָׂרוֹ רַךְ וּמְדֻלְדָל, אוֹ שֶׁהָיָה בַּעַל בָּשָׂר עַד שֶׁיֵּרָאֶה כְּאִלּוּ אֵינוּ מָהוּל--רוֹאִין אוֹתוֹ בְּעֵת שֶׁיִּתְקַשֶּׁה:  אִם נִרְאֶה שְׁהוּא נִמּוֹל, אֵינוּ צָרִיךְ כְּלוּם; וְצָרִיךְ לְתַקַּן הַבָּשָׂר מִכָּאן וּמִכָּאן, מִפְּנֵי מַרְאִית הָעַיִן.  וְאִם בְּעֵת שֶׁיִּתְקַשֶּׁה לֹא יֵרָאֶה שְׁהוּא נִמּוֹל--חוֹזְרִין וְקוֹצְצִין מִן הַבָּשָׂר הַמְּדֻלְדָּל מִכָּאן וּמִכָּאן, עַד שֶׁתֵּרָאֶה הָעֲטָרָה גְּלוּיָה בְּשָׁעַת קִשּׁוּי.  וְדָבָר זֶה, מִדִּבְרֵי סוֹפְרִים; אֲבָל מִן הַתּוֹרָה, אַף עַל פִּי שְׁהוּא נִרְאֶה כְּעָרֵל, הוֹאִיל וּמָל, אֵינוּ צָרִיךְ לָמוּל פַּעַם שְׁנִיָּה.</P>

<P><B>ב,ו</B>  עוֹשִׂין כָּל צָרְכֵּי מִילָה בַּשַּׁבָּת, מוֹלִין וּפוֹרְעִין וּמוֹצְצִין, וְחוֹזֵר עַל צִיצִין הַמְּעַכְּבִין, אַף עַל פִּי שֶׁפֵּרַשׁ; וְעַל צִיצִין שְׁאֵין מְעַכְּבִין, כָּל זְמָן שֶׁלֹּא פֵרַשׁ; וְנוֹתֵן עָלֶיהָ אַסְפְּלוֹנִית.  אֲבָל מַכְשִׁירֵי מִילָה, אֵינָן דּוֹחִין אֶת הַשַּׁבָּת.  כֵּיצַד:  הֲרֵי שֶׁלֹּא מָצְאוּ סַכִּין--אֵין עוֹשִׂין סַכִּין בַּשַּׁבָּת, וְלֹא מְבִיאִין אוֹתוֹ מִמָּקוֹם לְמָקוֹם; וְאַפִלּוּ בְּמָבוֹי שְׁאֵינוּ מְעֹרָב, אֵין מְבִיאִין אוֹתוֹ מֵחָצֵר לְחָצֵר, וְאֵין עֵרוּב דְּדִבְרֵיהֶם נִדְחֶה מִפְּנֵי הֲבָאַת הַסַּכִּין, הוֹאִיל וְאִפְשָׁר לַהֲבִיאוֹ מֵעֶרֶב שַׁבָּת.</P>

<P><B>ב,ז</B>  וְכֵן אֵין שׁוֹחֲקִין לָהּ סַמָּמְנִין, וְאֵין מְחִמִּין לָהּ חַמִּין, וְאֵין עוֹשִׂין לָהּ אַסְפְּלוֹנִית, וְאֵין טוֹרְפִין יַיִן וְשֶׁמֶן.  לֹא שָׁחַק כַּמּוֹן מֵעֶרֶב שַׁבָּת, לוֹעֵס בְּשִׁנָּיו וְנוֹתֵן; לֹא טָרַף לָהּ יַיִן וְשֶׁמֶן, נוֹתֵן זֶה לְעַצְמוֹ וְזֶה לְעַצְמוֹ.  זֶה הַכְּלָל:  כָּל שֶׁאִפְשָׁר לַעֲשׂוֹתוֹ מֵעֶרֶב שַׁבָּת, אֵינוּ דּוֹחֶה אֶת הַשַּׁבָּת; אֵלָא אִם שָׁכְחוּ וְלֹא הֵכִינוּ הַמַּכְשִׁירִין, תִּדָּחֶה הַמִּילָה לַתְּשִׁיעִי.</P>

<P><B>ב,ח</B>  מָלוּ אֶת הַקָּטָן בַּשַּׁבָּת, וְאַחַר כָּךְ נִשְׁפְּכוּ הַחַמִּין אוֹ נִתְפַּזְּרוּ הַסַּמָּמְנִין--עוֹשִׂין לוֹ הַכֹּל בַּשַּׁבָּת, מִפְּנֵי שֶׁסַּכָּנָה הִיא לוֹ.  מְקוֹם שֶׁדַּרְכָּן לְהַרְחִיץ אֶת הַקָּטָן, מַרְחִיצִין אוֹתוֹ בַּשַּׁבָּת:  בְּיוֹם הַמִּילָה בֵּין לִפְנֵי הַמִּילָה בֵּין לְאַחַר הַמִּילָה, אוֹ בַּשְּׁלִישִׁי שֶׁלַּמִּילָה שֶׁחָל לִהְיוֹת בַּשַּׁבָּת, בֵּין רְחִיצַת כָּל גּוּפוֹ בֵּין רְחִיצַת מִילָה, בֵּין בְּחַמִּין שֶׁהוּחַמּוּ מֵעֶרֶב שַׁבָּת בֵּין בְּחַמִּין שֶׁמְּחִמִּין לוֹ בַּשַּׁבָּת--מִפְּנֵי שֶׁסַּכָּנָה הִיא לוֹ.</P>

<P><B>ב,ט</B>  שָׁכְחוּ וְלֹא הֵבִיאוּ סַכִּין מֵעֶרֶב שַׁבָּת, אוֹמְרִין לַגּוֹי לְהָבִיא סַכִּין בַּשַּׁבָּת, וּבִלְבָד שֶׁלֹּא יָבִיא אוֹתוֹ, דֶּרֶךְ רְשׁוּת הָרַבִּים.  כְּלָלוֹ שֶׁלַּדָּבָר:  כָּל דָּבָר שֶׁעֲשִׂיָּתוֹ בַּשַּׁבָּת אֲסוּרָה עָלֵינוּ מִשּׁוֹם שְׁבֹת, מֻתָּר לָנוּ לוֹמַר לַגּוֹי לַעֲשׂוֹת אוֹתוֹ כְּדֵי לַעֲשׂוֹת מִצְוָה בִּזְמַנָּהּ; וְדָבָר שֶׁעֲשִׂיָּתוֹ בַּשַּׁבָּת אֲסוּרָה עָלֵינוּ מִשּׁוֹם מְלָאכָה, אָסוּר לָנוּ לוֹמַר לַגּוֹי לַעֲשׂוֹתוֹ בַּשַּׁבָּת.</P>

<P><B>ב,י</B>  מַכְשִׁירֵי מִילָה, אַפִלּוּ בִּזְמַנָּהּ--אֵינָן דּוֹחִין אֶת יוֹם טוֹב, הוֹאִיל וְאִפְשָׁר לַעֲשׂוֹתָן מֵעֶרֶב יוֹם טוֹב; וְקַל וְחֹמֶר הַדְּבָרִים, אִם לֹא דָחוּ מַכְשִׁירֵי מִילָה שְׁבֹת שְׁהוּא מִדִּבְרֵיהֶם, הֵיאַךְ יִדְחוּ לֹא תַעֲשֶׂה שֶׁלַּתּוֹרָה.  אֲבָל שׁוֹחֲקִין לָהּ סַמָּמְנִין בְּיוֹם טוֹב, הוֹאִיל וּרְאוּיִין לַקְּדֵרָה; וְטוֹרְפִין לָהּ יַיִן וְשֶׁמֶן.
<BR> </P>

<H2>הִלְכּוֹת מִילָה פֵּרֶק ג</H2>

<P><B>ג,א</B>  הַמָּל--מְבָרֵךְ קֹדֶם שֶׁיָּמוּל, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ עַל הַמִּילָה, אִם הָיָה מָל בֶּן חֲבֵרוֹ; וְאִם מָל בְּנוֹ, מְבָרֵךְ וְצִוָּנוּ לָמוּל אֶת הַבֵּן.  וַאֲבִי הַבֵּן--מְבָרֵךְ בְּרָכָה אַחֶרֶת, בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לְהַכְנִיסוֹ בִּבְרִיתוֹ שֶׁלְּאַבְרָהָם אָבִינוּ:  שֶׁמִּצְוָה עַל הָאָב לָמוּל אֶת בְּנוֹ, יָתֵר עַל הַמִּצְוָה שֶׁמְּצֻוִּין כָּל יִשְׂרָאֵל שֶׁיָּמוּלוּ כָּל עָרֵל שֶׁבֵּינֵיהֶן; לְפִיכָּךְ אִם אֵין שָׁם אָבִיו, אֵין מְבָרְכִין אֲחֵרִים בְּרָכָה זוֹ.  וְיֵשׁ מִי שֶׁהוֹרָה שֶׁיְּבָרְכוּ אוֹתָהּ בֵּית דִּין, אוֹ אֶחָד מִן הָעָם; וְאֵין רָאוּי לַעֲשׂוֹת כָּךְ.</P>

<P><B>ג,ב</B>  וְאִם הָיוּ שָׁם עוֹמְדִין--אוֹמְרִין כְּשֵׁם שֶׁהִכְנַסְתּוֹ לַבְּרִית, כָּךְ תַּכְנִיסֵהוּ לַתּוֹרָה וְלַחֻפָּה וּלְמַעֲשִׂים טוֹבִים.</P>

<P><B>ג,ג</B>  וְאַחַר כָּךְ מְבָרֵךְ אֲבִי הַבֵּן, אוֹ הַמָּל, אוֹ אֶחָד מִן הָעוֹמְדִין שָׁם בְּרָכָה זוֹ--בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדַּשׁ יָדִיד מִבֶּטֶן, וְחֹק בִּשְׁאֵרוֹ שָׂם, וְצֶאֱצָאָיו חָתַם בְּאוֹת בְּרִית קֹדֶשׁ; עַל כֵּן בִּשְׂכַר זֹאת אֵל חַי חֶלְקֵנוּ לָעַד, צוּרֵנוּ צַוֵּה בְּצַוָּאַת קְדוֹשִׁים לְהַצִּיל יְדִידוּת שְׁאֵרֵנוּ מִשַּׁחַת; בָּרוּךְ אַתָּה ה', כּוֹרֵת הַבְּרִית.  וַאֲבִי הַבֵּן, מְבָרֵךְ שֶׁהֶחֱיָנוּ.</P>

<P><B>ג,ד</B>  הַמָּל אֶת הַגֵּרִים--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לָמוּל אֶת הַגֵּרִים וּלְהַטִּיף מֵהֶן דַּם בְּרִית, שֶׁאִלְמָלֵא דַּם בְּרִית, לֹא נִתְקַיְּמוּ שָׁמַיִם וָאָרֶץ:  שֶׁנֶּאֱמָר "אִם-לֹא בְרִיתִי יוֹמָם וָלָיְלָה--חֻקּוֹת שָׁמַיִם וָאָרֶץ, לֹא-שָׂמְתִּי" (ירמיהו לג,כה).</P>

<P><B>ג,ה</B>  הַמָּל אֶת עַבְדּוֹ--מְבָרֵךְ בָּרוּךְ אַתָּה ה' אֱלֹהֵינוּ מֶלֶךְ הָעוֹלָם, אֲשֶׁר קִדְּשָׁנוּ בְּמִצְווֹתָיו וְצִוָּנוּ לָמוּל אֶת הָעֲבָדִים וּלְהַטִּיף מֵהֶן דַּם בְּרִית, שֶׁאִלְמָלֵא דַּם בְּרִית, לֹא נִתְקַיְּמוּ שָׁמַיִם וָאָרֶץ:  שֶׁנֶּאֱמָר "אִם-לֹא בְרִיתִי יוֹמָם וָלָיְלָה--חֻקּוֹת שָׁמַיִם וָאָרֶץ, לֹא-שָׂמְתִּי" (ירמיהו לג,כה).  וְאִם מָל עֶבֶד שֶׁלַּאֲחֵרִים, מְבָרֵךְ עַל מִילַת הָעֲבָדִים.  וְהַמָּל אָדָם גָּדוֹל--צָרִיךְ לְכַסּוֹת עֶרְוָתוֹ עַד שֶׁיְּבָרַךְ, וְאַחַר כָּךְ מְגַלֵּהוּ וּמָל אוֹתוֹ.</P>

<P><B>ג,ו</B>  גֵּר שֶׁמָּל קֹדֶם שֶׁיִּתְגַּיַּר, וְקָטָן שֶׁנֻּלַּד מָהוּל--כְּשֶׁמַּטִּיפִין מֵהֶן דַּם בְּרִית, אֵינָן צְרִיכִין בְּרָכָה.  וְכֵן אַנְדְּרֻגִּינוֹס--אֵין מְבָרְכִין עַל מִילָתוֹ, מִפְּנֵי שְׁאֵינוּ וַדַּאי.</P>

<P><B>ג,ז</B>  גּוֹי שֶׁצָּרִיךְ לַחְתֹּךְ עָרְלָתוֹ מִפְּנֵי מַכָּה, אוֹ שְׁחִין שֶׁנֻּלַּד בָּהּ--אָסוּר לְיִשְׂרָאֵל לַחְתֹּךְ לוֹ אוֹתָהּ:  שֶׁהַגּוֹיִים--לֹא מַעֲלִין אוֹתָן מִידֵי מִיתָה, וְלֹא מוֹרִידִין אוֹתָן אֵלֶיהָ, וְאַף עַל פִּי שֶׁנַּעֲשֵׂית מִצְוָה בִּרְפוּאָה זוֹ, שֶׁהֲרֵי לֹא נִתְכַּוַּן לְמִצְוָה.  לְפִיכָּךְ אִם נִתְכַּוַּן הַגּוֹי לַמִּילָה, מֻתָּר לְיִשְׂרָאֵל לָמוּל אוֹתוֹ.</P>

<P><B>ג,ח</B>  מְאוּסָה הִיא הֶעָרְלָה שֶׁנִּתְגַּנּוּ בָּהּ הָרְשָׁעִים, שֶׁנֶּאֱמָר "כִּי כָל-הַגּוֹיִם עֲרֵלִים" (ירמיהו ט,כה).  וּגְדוֹלָה הִיא מִילָה, שֶׁלֹּא נִקְרָא אַבְרָהָם אָבִינוּ שָׁלֵם, עַד שֶׁמָּל, שֶׁנֶּאֱמָר "הִתְהַלֵּךְ לְפָנַי, וֶהְיֵה תָמִים.  וְאֶתְּנָה בְרִיתִי, בֵּינִי וּבֵינֶךָ" (בראשית יז,א-ב).  וְכָל הַמֵּפֵר בְּרִיתוֹ שֶׁלְּאַבְרָהָם אָבִינוּ, וְהִנִּיחַ עָרְלָתוֹ, אוֹ מְשָׁכָהּ--אַף עַל פִּי שֶׁיֵּשׁ בְּיָדוֹ תּוֹרָה וּמַעֲשִׂים טוֹבִים הַרְבֵּה, אֵין לוֹ חֵלֶק לָעוֹלָם הַבָּא.</P>

<P><B>ג,ט</B>  בּוֹא וּרְאֵה כַּמָּה חֲמוּרָה מִילָה, שֶׁלֹּא נִתְלָה לְמֹשֶׁה רַבֵּנוּ עָלֶיהָ אַפִלּוּ שָׁעָה אַחַת, אַף עַל פִּי שֶׁהָיוּ בַּדֶּרֶךְ.  וְכָל מִצְווֹת הַתּוֹרָה נִכְרְתוּ עֲלֵיהֶן שָׁלוֹשׁ בְּרִיתוֹת בִּלְבָד, שֶׁנֶּאֱמָר "אֵלֶּה דִבְרֵי הַבְּרִית אֲשֶׁר-צִוָּה ה' אֶת-מֹשֶׁה, לִכְרֹת אֶת-בְּנֵי יִשְׂרָאֵל--בְּאֶרֶץ מוֹאָב:  מִלְּבַד הַבְּרִית, אֲשֶׁר-כָּרַת אִתָּם בְּחֹרֵב" (דברים כח,סט); וְשָׁם הוּא אוֹמֵר "אַתֶּם נִצָּבִים הַיּוֹם . . . לְעָבְרְךָ, בִּבְרִית ה' אֱלֹהֶיךָ" (דברים כט,ט-יא).  הֲרֵי שָׁלוֹשׁ בְּרִיתוֹת.  וְעַל הַמִּילָה, נִכְרְתוּ שְׁלוֹשׁ עֶשְׂרֵה בְּרִיתוֹת עִם אַבְרָהָם אָבִינוּ:  "וְאֶתְּנָה בְרִיתִי, בֵּינִי וּבֵינֶךָ" (בראשית יז,ב), "אֲנִי, הִנֵּה בְרִיתִי אִתָּךְ" (בראשית יז,ד), "וַהֲקִמֹתִי אֶת-בְּרִיתִי בֵּינִי וּבֵינֶךָ" (בראשית יז,ז), "לִבְרִית עוֹלָם" (שם), "אֶת-בְּרִיתִי תִשְׁמֹר" (בראשית יז,ט), "זֹאת בְּרִיתִי" (בראשית יז,י), "וְהָיָה לְאוֹת בְּרִית" (בראשית יז,יא), "וְהָיְתָה בְרִיתִי" (בראשית יז,יג), "לִבְרִית עוֹלָם" (שם), "אֶת-בְּרִיתִי, הֵפַר" (בראשית יז,יד), "וַהֲקִמֹתִי אֶת-בְּרִיתִי אִתּוֹ" (בראשית יז,יט), "לִבְרִית עוֹלָם" (שם), "וְאֶת-בְּרִיתִי, אָקִים אֶת-יִצְחָק" (בראשית יז,כא).
<BR> </P>

<P>בְּרִיךְ רַחְמָנָא דְּסַיְּעַן.  נִגְמַר סֵפֶר שֵׁנִי, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, שִׁשָּׁה וְאַרְבָּעִים:  הִלְכּוֹת קִרְיַת שְׁמַע, אַרְבָּעָה פְּרָקִים; הִלְכּוֹת תְּפִלָּה וּבִרְכַת כּוֹהֲנִים, חֲמִשָּׁה עָשָׂר פְּרָקִים; הִלְכּוֹת תְּפִלִּין וּמְזוּזָה וְסֵפֶר תּוֹרָה, עֲשָׂרָה פְּרָקִים; הִלְכּוֹת צִיצִית, שְׁלוֹשָׁה פְּרָקִים; הִלְכּוֹת בְּרָכוֹת, אֶחָד עָשָׂר פְּרָקִים; הִלְכּוֹת מִילָה, שְׁלוֹשָׁה פְּרָקִים.<BR> </P>
</DIV></BODY></HTML>
