<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2015 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר הקרבנות - הלכות חגיגה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת חֲגִיגָה</H1>

<P>יֵשׁ בִּכְלָלָן שֵׁשׁ מִצְווֹת--אַרְבַּע מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהֵרָאוֹת פְּנֵי ה'; (ב) לָחֹג בִּשְׁלוֹשָׁה רְגָלִים; (ג) לִשְׂמֹחַ בָּרְגָלִים; (ד) שֶׁלֹּא יֵרָאֶה רֵיקָם; (ה) שֶׁלֹּא יַעֲזֹב לֵוִי מִלְּשַׂמְּחוֹ וְלִתֵּן לוֹ מַתְּנוֹתָיו בָּרְגָלִים; (ו) לְהַקְהִיל אֶת הָעָם בְּחַג הַסֻּכּוֹת בְּמוֹצָאֵי שְׁמִטָּה.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת חֲגִיגָה פֵּרֶק א</H2>

<P><B>א,א</B>  שָׁלוֹשׁ מִצְווֹת עֲשֵׂה נִצְטַוּוּ יִשְׂרָאֵל בְּכָל רֶגֶל מִשְּׁלוֹשָׁה רְגָלִים, וְאֵלּוּ הֶן:  הָרְאִיָּה, שֶׁנֶּאֱמָר "יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז); וְהַחֲגִיגָה, שֶׁנֶּאֱמָר "תָּחֹג לַה' אֱלֹהֶיךָ" (דברים טז,טו); וְהַשִּׂמְחָה, שֶׁנֶּאֱמָר "וְשָׂמַחְתָּ, בְּחַגֶּךָ" (דברים טז,יד).</P>

<P><B>א,ב</B>  הָרְאִיָּה הָאֲמוּרָה בַּתּוֹרָה--הוּא שֶׁיֵּרָאֶה פָּנָיו בָּעֲזָרָה בְּיוֹם טוֹב הָרִאשׁוֹן שֶׁלֶּחָג, וְיָבִיא עִמּוֹ קָרְבַּן עוֹלָה בֵּין מִן הָעוֹף בֵּין מִן הַבְּהֵמָה.  וּמִי שֶׁבָּא לָעֲזָרָה בְּיוֹם רִאשׁוֹן, וְלֹא הֵבִיא עוֹלָה--לֹא דַּיּוֹ שֶׁלֹּא עָשָׂה מִצְוַת עֲשֵׂה, אֵלָא שֶׁעָבַר עַל מִצְוַת לֹא תַעֲשֶׂה:  שֶׁנֶּאֱמָר "לֹא-יֵרָאוּ פָנַי, רֵיקָם" (שמות כג,טו; שמות לד,כ).  וְאֵינוּ לוֹקֶה עַל לָאו זֶה, שֶׁהֲרֵי לֹא עָשָׂה מַעֲשֶׂה.</P>

<P><B>א,ג</B>  הַחֲגִיגָה הָאֲמוּרָה בַּתּוֹרָה--הוּא שֶׁיַּקְרִיב שְׁלָמִים בְּיוֹם טוֹב הָרִאשׁוֹן שֶׁלֶּחָג, כְּשֶׁיָּבוֹא לְהֵרָאוֹת; וְהַדָּבָר יָדוּעַ שְׁאֵין הַשְּׁלָמִים בָּאִים אֵלָא מִן הַבְּהֵמָה.  וּשְׁתֵּי מִצְווֹת אֵלּוּ, שְׁהֶן הָרְאִיָּה וְהַחֲגִיגָה--אֵין הַנָּשִׁים חַיָּבוֹת בָּהֶן.</P>

<P><B>א,ד</B>  הַשִּׂמְחָה הָאֲמוּרָה בָּרְגָלִים--הוּא שֶׁיַּקְרִיב שְׁלָמִים יָתֵר עַל שַׁלְמֵי חֲגִיגָה, וְאֵלּוּ הֶן הַנִּקְרָאִין שַׁלְמֵי שִׂמְחָה:  שֶׁנֶּאֱמָר "וְזָבַחְתָּ שְׁלָמִים, וְאָכַלְתָּ שָּׁם; וְשָׂמַחְתָּ, לִפְנֵי ה' אֱלֹהֶיךָ" (דברים כז,ז).  וְנָשִׁים חַיָּבוֹת, בְּמִצְוָה זוֹ.</P>

<P><B>א,ה</B>  [ב] הָרְאִיָּה וְהַחֲגִיגָה--אֵין לָהּ שֵׁעוּר מִן הַתּוֹרָה, שֶׁנֶּאֱמָר "אִישׁ, כְּמַתְּנַת יָדוֹ, כְּבִרְכַּת ה' אֱלֹהֶיךָ, אֲשֶׁר נָתַן-לָךְ" (דברים טז,יז); אֲבָל מִדִּבְרִי סוֹפְרִים שֶׁלֹּא יְהֶא קָרְבַּן עוֹלַת רְאִיָּה פָּחוּת מִשּׁוֹוֶה מָעָה כֶּסֶף, וְלֹא שַׁלְמֵי חֲגִיגָה פָּחוּת מִשּׁוֹוֶה שְׁתֵּי כֶּסֶף.  וּמִצְוָה לְהָבִיא כְּפִי עָשְׁרוֹ, שֶׁנֶּאֱמָר "אִישׁ, כְּמַתְּנַת יָדוֹ".  [ג] שַׁלְמֵי שִׂמְחָה, לֹא נָתְנוּ חֲכָמִים בָּהֶן שֵׁעוּר.</P>

<P><B>א,ו</B>  בְּעֵת שֶׁיַּעֲלֶה אָדָם לִירוּשָׁלַיִם לָחֹג--אִם הָיוּ בְּיָדוֹ קָרְבְּנוֹת הָרְאִיָּה, אוֹ יַעֲלֶה עִמּוֹ כֶּסֶף לִקְנוֹת בּוֹ הַקָּרְבָּן.  וְאִם אֵין בְּיָדוֹ כֶּסֶף, לֹא יָבִיא שׁוֹוֵהוּ; אַפִלּוּ הָיָה בְּיָדוֹ שׁוֹוֶה כַּמָּה זְהוּבִים, אָסוּר לוֹ לַעֲלוֹת רֵיקָם בְּלֹא כֶּסֶף וְלֹא קָרְבָּן.  וְלָמָּה אָסְרוּ שֶׁיַּעֲלֶה בְּיָדוֹ שׁוֹוֶה כֶּסֶף--גְּזֵרָה שֶׁמֶּא לֹא יִמְצָא לִמְכֹּר, אוֹ שֶׁמֶּא יִמָּצְאוּ הַמָּעוֹת סִיגִים.</P>

<P><B>א,ז</B>  [ד] מִי שֶׁלֹּא הִקְרִיב בְּיוֹם טוֹב הָרִאשׁוֹן עוֹלַת רְאִיָּתוֹ וְשַׁלְמֵי חֲגִיגָתוֹ, הֲרֵי זֶה מַקְרִיבָן בִּשְׁאָר יְמוֹת הָרֶגֶל:  שֶׁנֶּאֱמָר "שִׁבְעַת יָמִים, תָּחֹג לַה'" (דברים טז,טו)--מְלַמֵּד שֶׁכֻּלָּן רְאוּיִין לַחֲגִיגָה, וְכֻלָּן תַּשְׁלוּמֵי רִאשׁוֹן הֶם.  [ה] וּמִצְוָה לְהַקְדִּים, וּלְהַקְרִיב בָּרִאשׁוֹן; לֹא הִקְרִיב בָּרִאשׁוֹן, בֵּין שׁוֹגֵג בֵּין מֵזִיד--יַקְרִיב בַּשֵּׁנִי.  וְכָל הַמְּאַחֵר--הֲרֵי זֶה מְגֻנֶּה, וְעָלָיו נֶאֱמָר "נוּגֵי מִמּוֹעֵד אָסַפְתִּי" (צפניה ג,יח).  [ו] עָבַר הָרֶגֶל וְלֹא חָג, אֵינוּ חַיָּב בְּאַחְרָיוּתוֹ; וְעַל זֶה וְכַיּוֹצֶא בּוֹ נֶאֱמָר, "מְעֻוָּת, לֹא-יוּכַל לִתְקֹן" (קוהלת א,טו).</P>

<P><B>א,ח</B>  [ז] מִי שֶׁלֹּא חָג בְּיוֹם טוֹב הָרִאשׁוֹן שֶׁלְּחַג הַסֻּכּוֹת, חוֹגֵג אֶת כָּל הָרֶגֶל, וּבְיוֹם טוֹב הָאַחֲרוֹן, שְׁהוּא שְׁמִינִי; וְאַף הַשְּׁמִינִי, תַּשְׁלוּמֵי רִאשׁוֹן הוּא.  וְכֵן מִי שֶׁלֹּא חָג בְּיוֹם חַג הַשָּׁבוּעוֹת, חוֹגֵג כָּל שִׁבְעָה, וְיֵשׁ לוֹ תַּשְׁלוּמִין, כָּל שֵׁשֶׁת הַיָּמִים שֶׁלְּאַחַר חַג הַשָּׁבוּעוֹת; וְדָבָר זֶה מִפִּי הַשְּׁמוּעָה נֶאֱמָר, שֶׁחַג הַשָּׁבוּעוֹת כְּחַג הַמַּצּוֹת לְתַשְׁלוּמִין.</P>

<P><B>א,ט</B>  [ח] עוֹלַת רְאִיָּה וְשַׁלְמֵי חֲגִיגָה, אֵינָן דּוֹחִין לֹא אֶת הַשַּׁבָּת וְלֹא אֶת הַטֻּמְאָה, לְפִי שְׁאֵין לָהֶן זְמָן קָבוּעַ, כְּקָרְבְּנוֹת הַצִּבּוּר:  שְׁאִם אֵינוּ חוֹגֵג הַיּוֹם, חוֹגֵג לְמָחָר כְּמוֹ שֶׁבֵּאַרְנוּ.  אֲבָל דּוֹחִין אֶת יוֹם טוֹב; וְאַף עַל פִּי שְׁאֵין מַקְרִיבִין בְּיוֹם טוֹב נְדָרִים וּנְדָבוֹת, מַקְרִיבִין עוֹלַת רְאִיָּה וְשַׁלְמֵי חֲגִיגָה וְשַׁלְמֵי שִׂמְחָה, שְׁאֵין אֵלּוּ נְדָרִים וּנְדָבוֹת, אֵלָא חוֹבוֹת.</P>

<P><B>א,י</B>  [ט] כְּשֶׁמַּקְרִיב הַמַּקְרִיב עוֹלַת רְאִיָּתוֹ וְשַׁלְמֵי חֲגִיגָתוֹ וְשִׂמְחָתוֹ בְּיוֹם טוֹב, סוֹמֵךְ עֲלֵיהֶן בְּכָל כּוֹחוֹ כְּדֶרֶךְ שֶׁעוֹשֶׂה בִּשְׁאָר הַיָּמִים:  אַף עַל פִּי שֶׁסְּמִיכָה אֵינָהּ מְעַכֶּבֶת, כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת, לֹא גָזְרוּ עָלֶיהָ מִשּׁוֹם שְׁבֹת.  [י] הַמַּפְרִישׁ עוֹלַת רְאִיָּתוֹ וּמֵת, יוֹרְשִׁין חַיָּבִין לַהֲבִיאָהּ.</P>

<P><B>א,יא</B>  מֻתָּר לְהַקְרִיב בְּחֻלּוֹ שֶׁלַּמּוֹעֵד נְדָרִים וּנְדָבוֹת--שֶׁנֶּאֱמָר "אֵלֶּה תַּעֲשׂוּ לַה', בְּמוֹעֲדֵיכֶם--לְבַד מִנִּדְרֵיכֶם וְנִדְבֹתֵיכֶם" (במדבר כט,לט), מִכְּלַל שֶׁקְּרֵבִין בָּרֶגֶל.  "לְעֹלֹתֵיכֶם" (שם), כְּגוֹן עוֹלַת מְצֹרָע וְעוֹלַת יוֹלֶדֶת; "וּלְמִנְחֹתֵיכֶם" (שם), לְהָבִיא מִנְחַת חוֹטֶא וּמִנְחַת קְנָאוֹת; "וּלְשַׁלְמֵיכֶם" (שם), לְרַבּוֹת שַׁלְמֵי נָזִיר.  הַכֹּל קְרֵבִין בַּמּוֹעֵד, וְאֵין קְרֵבִין בְּיוֹם טוֹב.</P>

<P><B>א,יב</B>  [יא] מִי שֶׁהָיוּ לוֹ אוֹכְלִין מְרֻבִּין וּנְכָסִים מוּעָטִין--מֵבִיא שַׁלְמֵי חֲגִיגָה מְרֻבִּין, וְעוֹלוֹת רְאִיָּה מוּעָטִין; הָיוּ לוֹ אוֹכְלִין מוּעָטִין וּנְכָסִים מְרֻבִּין--מֵבִיא עוֹלוֹת רְאִיָּה מְרֻבּוֹת, וְשַׁלְמֵי חֲגִיגָה מוּעָטוֹת.  הָיָה זֶה וְזֶה מוּעָט--עַל זֶה אָמְרוּ, לֹא יִפְחֹת מִמָּעָה לְעוֹלָה וּשְׁתֵּי כֶּסֶף לִשְׁלָמִים; זֶה וְזֶה מְרֻבֶּה--עַל זֶה נֶאֱמָר, "כְּבִרְכַּת ה' אֱלֹהֶיךָ, אֲשֶׁר נָתַן-לָךְ" (דברים טז,יז).
<BR> </P>

<H2>הִלְכּוֹת חֲגִיגָה פֵּרֶק ב</H2>

<P><B>ב,א</B>  נָשִׁים וַעֲבָדִים, פְּטוּרִין מִן הָרְאִיָּה; וְכָל הָאֲנָשִׁים, חַיָּבִין בָּרְאִיָּה--חוּץ מֵחֵרֵשׁ וְאִלֵּם וְשׁוֹטֶה וְקָטָן וְסוֹמֶה וְחִגֵּר וְטָמֵא וְעָרֵל, וְכֵן הַזָּקֵן וְהַחוֹלֶה וְהָרַךְ וְהֶעָנֹג מְאוֹד שְׁאֵינָן יְכוּלִין לַעֲלוֹת עַל רַגְלֵיהֶן.  כָּל אֵלּוּ הָאֶחָד עָשָׂר, פְּטוּרִין; וּשְׁאָר כָּל הָאֲנָשִׁים, חַיָּבִין בָּרְאִיָּה.</P>

<P><B>ב,ב</B>  הַחֵרֵשׁ--אַף עַל פִּי שְׁהוּא מְדַבֵּר, אַפִלּוּ חֵרֵשׁ בְּאָזְנוֹ אַחַת--פָּטוּר מִן הָרְאִיָּה.  וְכֵן הַסּוֹמֶה בְּעֵינוֹ אַחַת, אוֹ חִגֵּר בְּרַגְלוֹ אַחַת--פָּטוּר.  הָאִלֵּם--אַף עַל פִּי שְׁהוּא שׁוֹמֵעַ, פָּטוּר.  טֻמְטוֹם וְאַנְדְּרֻגִּינוֹס--פְּטוּרִין, מִפְּנֵי שְׁהֶן סְפֵק אִשָּׁה.  מִי שֶׁחֶצְיוֹ עֶבֶד וְחֶצְיוֹ בֶּן חוֹרִין--פָּטוּר, מִפְּנֵי צַד עַבְדוּת שֶׁבּוֹ.</P>

<P><B>ב,ג</B>  וּמְנַיִן שֶׁכָּל אֵלּוּ פְּטוּרִין מִן הָרְאִיָּה:  הֲרֵי הוּא אוֹמֵר "יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז), לְהוֹצִיא אֶת הַנָּשִׁים.  וּמִצְוַת עֲשֵׂה שְׁאֵין הַנָּשִׁים חַיָּבוֹת בָּהּ, אֵין הָעֲבָדִים חַיָּבִין בָּהּ; וְעוֹד הֲרֵי נֶאֱמָר "בְּבוֹא כָל-יִשְׂרָאֵל" (דברים לא,יא), לְהוֹצִיא הָעֲבָדִים.  וְנֶאֱמָר "בְּבוֹא כָל-יִשְׂרָאֵל, לֵרָאוֹת" (שם).  כְּשֵׁם שְׁהֶן בָּאִין לְהֵרָאוֹת לִפְנֵי ה', כָּךְ הֶם בָּאִים לִרְאוֹת הֲדַר קָדְשׁוֹ וּבֵית שְׁכִינָתוֹ--לְהוֹצִיא סוֹמֶה שְׁאֵינוּ רוֹאֶה, אַפִלּוּ נִסְמֵית עֵינוֹ אַחַת:  שֶׁהֲרֵי אֵין רְאִיָּתוֹ שְׁלֵמָה, גְּמוּרָה.</P>

<P><B>ב,ד</B>  וְשָׁם נֶאֱמָר "לְמַעַן יִשְׁמְעוּ" (דברים לא,יב)--לְהוֹצִיא מִי שְׁאֵינוּ שׁוֹמֵעַ, שְׁמִיעָה גְּמוּרָה.  "וּלְמַעַן יִלְמְדוּ" (שם)--לְהוֹצִיא מִי שְׁאֵינוּ מְדַבֵּר, שֶׁכָּל הַמְּצֻוֶּה לִלְמֹד מְצֻוֶּה לְלַמַּד.  וְנֶאֱמָר "בַּעֲלֹתְךָ לֵרָאוֹת אֶת-פְּנֵי ה'" (שמות לד,כד)--מִי שֶׁיָּכוֹל לַעֲלוֹת בְּרַגְלָיו, לְהוֹצִיא חִגֵּר וְחוֹלֶה וְזָקֵן וְעָנֹג.  וּכְבָר בֵּאַרְנוּ בְּהִלְכּוֹת בִּיאַת הַמִּקְדָּשׁ, שְׁאֵין הַטָּמֵא רָאוּי לְבִיאָה; וְכֵן הֶעָרֵל, מָאוּס כַּטָּמֵא.</P>

<P><B>ב,ה</B>  [ב] הַמְּקַמֵּץ, וְהוּא שֶׁמְּלַאכְתּוֹ לְקַבַּץ צוֹאַת הַכְּלָבִים וְכַיּוֹצֶא בָּהֶן לְעַבַּד הָעוֹרוֹת אוֹ לִרְפוּאָה, וְכֵן הַמְּצָרֵף נְחֹשֶׁת בַּמַּחְצָב שֶׁלּוֹ, וְהָעַבְדָנִין--אַף עַל פִּי שְׁהֶן מְאוּסִין מִפְּנֵי מְלַאכְתָּן--הֲרֵי אֵלּוּ מְטַהֲרִין גּוּפָן וּמַלְבּוּשָׁן, וְעוֹלִין בִּכְלַל יִשְׂרָאֵל לְהֵרָאוֹת.</P>

<P><B>ב,ו</B>  [ג] כָּל קָטָן שֶׁיָּכוֹל לֶאֱחֹז בְּיָדוֹ שֶׁלְּאָבִיו, וְלַעֲלוֹת מִירוּשָׁלַיִם לְהַר הַבַּיִת--אָבִיו חַיָּב לְהַעֲלוֹתוֹ וּלְהֵרָאוֹת בּוֹ, כְּדֵי לְחַנְּכוֹ בַּמִּצְווֹת:  שֶׁנֶּאֱמָר "יֵרָאֶה, כָּל-זְכוּרְךָ" (שמות כג,יז; שמות לד,כג; דברים טז,טז).  וְאִם הָיָה הַקָּטָן חִגֵּר אוֹ סוֹמֶה אוֹ חֵרֵשׁ אַפִלּוּ בְּאַחַת--אֵינוּ חַיָּב לְחַנְּכוֹ, אַף עַל פִּי שְׁהוּא רָאוּי לִרְפוּאָה:  שֶׁאִלּוּ הָיָה גָּדוֹל וְהוּא כָּךְ--הָיָה פָּטוּר, כְּמוֹ שֶׁבֵּאַרְנוּ.</P>

<P><B>ב,ז</B>  [ד] כָּל הַחַיָּב בָּרְאִיָּה, חַיָּב בַּחֲגִיגָה; וְכָל הַפָּטוּר מִן הָרְאִיָּה, פָּטוּר מִן הַחֲגִיגָה.  וְכֻלָּן חַיָּבִין בְּשִׂמְחָה--חוּץ מֵחֵרֵשׁ שְׁאֵינוּ שׁוֹמֵעַ וְלֹא מְדַבֵּר, וְשׁוֹטֶה וְקָטָן וְעָרֵל וְטָמֵא:  חֵרֵשׁ שׁוֹטֶה וְקָטָן--מִפְּנֵי שְׁאֵינָן בְּנֵי חִיּוּב, הֲרֵי הֶן פְּטוּרִין מִכָּל מִצְווֹת הָאֲמוּרוֹת בַּתּוֹרָה; וְעָרֵל וְטָמֵא--מִפְּנֵי שְׁאֵינָן אוֹכְלִין בַּקֳּדָשִׁים וְאֵינָן רְאוּיִין לְבִיאָה, כְּמוֹ שֶׁבֵּאַרְנוּ בְּהִלְכּוֹת בִּיאַת הַמִּקְדָּשׁ וּבְהִלְכּוֹת מַעֲשֵׂה הַקָּרְבָּנוֹת.</P>

<P><B>ב,ח</B>  [ה] מִי שֶׁהָיָה חִגֵּר אוֹ סוֹמֶה בְּיוֹם רִאשׁוֹן, וְנִתְרַפֵּא בַּשֵּׁנִי--פָּטוּר מִן הָרְאִיָּה, וּמִן הַחֲגִיגָה:  שֶׁבְּיוֹם חוֹבָתוֹ הָיָה פָּטוּר--שֶׁכָּל יְמוֹת הֶחָג תַּשְׁלוּמֵי רִאשׁוֹן הֶן, כְּמוֹ שֶׁבֵּאַרְנוּ.  וְכֵן אִם נִטְמָא בְּלֵילֵי יוֹם טוֹב הָרִאשׁוֹן--אַף עַל פִּי שֶׁטָּהַר לְמָחָר, פָּטוּר; אֲבָל אִם נִטְמָא בְּיוֹם רִאשׁוֹן--הֲרֵי זֶה חַיָּב לְהָבִיא חֲגִיגָתוֹ וּרְאִיָּתוֹ בְּתוֹךְ יְמֵי הָרֶגֶל, כְּשֶׁיִּטְהַר.</P>

<P><B>ב,ט</B>  [ו] מִי שֶׁבָּא לָעֲזָרָה בְּכָל יְמוֹת הֶחָג, אֵינוּ חַיָּב לְהָבִיא עוֹלָה בְּיָדוֹ בְּכָל עֵת שֶׁיִּכָּנֵס--שֶׁזֶּה שֶׁנֶּאֱמָר "לֹא-יֵרָאוּ פָנַי, רֵיקָם" (שמות כג,טו), אֵינוּ אֵלָא בְּעִיקַר הָרֶגֶל בִּלְבָד, שְׁהוּא יוֹם רִאשׁוֹן, אוֹ תַּשְׁלוּמֵי רִאשׁוֹן.  וְאִם הֵבִיא בְּכָל עֵת שֶׁיָּבוֹא--מְקַבְּלִין מִמֶּנּוּ, וּמַקְרִיבִין אוֹתָהּ לְשֵׁם עוֹלַת רְאִיָּה:  שֶׁהָרְאִיָּה, אֵין לָהּ שֵׁעוּר.</P>

<P><B>ב,י</B>  [ז] הִפְרִישׁ עֶשֶׂר בְּהֵמוֹת לַחֲגִיגָתוֹ, וְהִקְרִיב מֵהֶן מִקְצָתָן בָּרִאשׁוֹן, וּפָסַק--שׁוּב אֵינוּ חוֹזֵר וּמַקְרִיב הַשְּׁאָר, שֶׁהֲרֵי שִׁיַּר אוֹתָם; וְאִם לֹא פָסַק, אֵלָא דְּחָקוֹ הַיּוֹם, וְלֹא יָכוֹל לְהַקְרִיבָן הַיּוֹם--מַקְרִיב הַשְּׁאָר לְמָחָר.</P>

<P><B>ב,יא</B>  [ח] עוֹלַת רְאִיָּה אֵינָהּ בָּאָה כֻּלָּהּ אֵלָא מִן הַחֻלִּין, כִּשְׁאָר הַקָּרְבָּנוֹת שֶׁאָדָם חַיָּב בָּהֶן.  אֲבָל שַׁלְמֵי חֲגִיגָה, בָּאוֹת מִמְּעוֹת מַעֲשֵׂר שֵׁנִי הַמְּעֹרָבוֹת עִם מְעוֹת חֻלִּין; לוֹקֵחַ מִן הַתַּעֲרֹבֶת בְּהֵמָה, וּמַקְרִיבָהּ שַׁלְמֵי חֲגִיגָה:  וְהוּא, שֶׁיִּהְיֶה שֵׁעוּר אֲכִילָה רִאשׁוֹנָה מִן הַחֻלִּין--מִפְּנֵי שֶׁשַּׁלְמֵי חֲגִיגָה חוֹבָה, וְכָל שְׁהוּא חוֹבָה אֵינוּ בָּא אֵלָא מִן הַחֻלִּין.  [ט] וְיוֹצֶא אָדָם יְדֵי חוֹבַת שַׁלְמֵי חֲגִיגָה, בְּמַעְשַׂר בְּהֵמָה; וְאֵין מַבִיאִין אוֹתוֹ בְּיוֹם טוֹב--גְּזֵרָה, שֶׁמֶּא יְעַשַּׂר בְּיוֹם טוֹב.</P>

<P><B>ב,יב</B>  [י] יוֹצְאִין יִשְׂרָאֵל יְדֵי חוֹבַת שַׁלְמֵי שִׂמְחָה, בִּנְדָרִים וּנְדָבוֹת וּבְמַעְשַׂר בְּהֵמָה; וְהַכּוֹהֲנִים, בְּחַטָּאת וּבְאָשָׁם וּבִבְכוֹר וּבְחָזֶה וְשׁוֹק:  שֶׁמִּצְוָה זוֹ הִיא לִשְׂמֹחַ בַּאֲכִילַת בָּשָׂר לִפְנֵי ה', וַהֲרֵי אָכְלוּ.  אֲבָל אֵין יוֹצְאִין יְדֵי חוֹבָתָן, לֹא בְּעוֹפוֹת וְלֹא בִּמְנָחוֹת--שְׁאֵינָן בָּשָׂר הַמְּשַׂמֵּחַ.</P>

<P><B>ב,יג</B>  כְּבָר בֵּאַרְנוּ בַּפְּסָחִים, שֶׁחֲגִיגַת אַרְבָּעָה עָשָׂר רְשׁוּת; לְפִיכָּךְ אֵין אָדָם יוֹצֶא בָּהּ יְדֵי חוֹבַת חֲגִיגָה, אֲבָל יוֹצֶא בָּהּ יְדֵי חוֹבַת שִׂמְחָה.</P>

<P><B>ב,יד</B>  [יא] מִי שֶׁהָיוּ לוֹ שְׁלָמִים נֶדֶר אוֹ נְדָבָה, וּשְׁחָטָן מֵעֶרֶב יוֹם טוֹב--אַף עַל פִּי שֶׁאֲכָלָן בְּיוֹם טוֹב--אֵינוּ יוֹצֶא בָּהֶן יְדֵי חוֹבַת חֲגִיגָה, שְׁאֵינָהּ בָּאָה אֵלָא מִן הַחֻלִּין; אֲבָל יוֹצֶא בָּהֶן, יְדֵי חוֹבַת שִׂמְחָה.  [יב] אַף עַל פִּי שֶׁשְּׁחָטָן קֹדֶם הָרֶגֶל, הוֹאִיל וְאָכַל מֵהֶן בָּרֶגֶל, יָצָא יְדֵי חוֹבָתוֹ, שְׁאֵינוּ צָרִיךְ לִשְׁחֹט שַׁלְמֵי שִׂמְחָה בְּשָׁעַת שִׂמְחָה.</P>

<P><B>ב,טו</B>  [יג] לֹא יָבִיא אָדָם תּוֹדָה בְּיוֹם אַרְבָּעָה עָשָׂר, מִפְּנֵי הֶחָמֵץ שֶׁבָּהּ, שְׁאֵין מְבִיאִין קֳדָשִׁים, לְבֵית הַפְּסוּל; וְאִם הֵבִיא, יוֹצֶא בָּהּ יְדֵי חוֹבַת שִׂמְחָה כְּמוֹ שֶׁבֵּאַרְנוּ.  [יד] הָאוֹמֵר הֲרֵי עָלַי תּוֹדָה שֶׁאֵצֵא בָּהּ יְדֵי חוֹבָתִי לְשֵׁם חֲגִיגָה--חַיָּב לְהָבִיא תּוֹדָה, וְאֵינוּ יוֹצֶא בָּהּ יְדֵי חֲגִיגָה:  שְׁאֵין חֲגִיגָה בָּאָה אֵלָא מִן הַחֻלִּין.</P>

<P><B>ב,טז</B>  כְּשֶׁיִּזְבַּח אָדָם שַׁלְמֵי חֲגִיגָה וְשַׁלְמֵי שִׂמְחָה--לֹא יִהְיֶה אוֹכֵל הוּא וּבָנָיו וְאִשְׁתּוֹ בִּלְבָד, וִידַמֶּה שֶׁעָשָׂה מִצְוָה גְּמוּרָה, אֵלָא חַיָּב לְשַׂמַּח הָעֲנִיִּים וְהָאֲמֵלָלִים:  שֶׁנֶּאֱמָר "וְהַלֵּוִי וְהַגֵּר וְהַיָּתוֹם וְהָאַלְמָנָה" (דברים טז,יד)--מַאֲכִיל הַכֹּל, וּמַשְׁקָן כְּפִי עָשְׁרוֹ.  וּמִי שֶׁאָכַל זְבָחָיו, וְלֹא שִׂמַּח אֵלּוּ עִמּוֹ--עָלָיו נֶאֱמָר "זִבְחֵיהֶם כְּלֶחֶם אוֹנִים לָהֶם, כָּל-אֹכְלָיו יִטַּמָּאוּ:  כִּי-לַחְמָם לְנַפְשָׁם" (הושע ט,ד).</P>

<P><B>ב,יז</B>  מִצְוָה בַּלֵּוִי יָתֵר מִן הַכֹּל--לְפִי שְׁאֵין לוֹ לֹא חֵלֶק, וְלֹא נַחֲלָה, וְאֵין לוֹ מַתָּנוֹת בַּבָּשָׂר; לְפִיכָּךְ צָרִיךְ לְזָמַן לְוִיִּים עַל שֻׁלְחָנוֹ לְשַׂמְּחָם, אוֹ יִתֵּן לָהֶם מַתְּנוֹת בָּשָׂר עִם מַעֲשֵׂר שֶׁלָּהֶם, כְּדֵי שֶׁיִּמְצְאוּ בּוֹ צָרְכֵּיהֶם.  וְכָל הָעוֹזֵב אֶת הַלֵּוִי מִלְּשַׂמְּחוֹ, וְשִׁהָה מִמֶּנּוּ מַעְשְׂרוֹתָיו בָּרְגָלִים--עוֹבֵר בְּלֹא תַעֲשֶׂה, שֶׁנֶּאֱמָר "הִשָּׁמֶר לְךָ, פֶּן-תַּעֲזֹב אֶת-הַלֵּוִי" (דברים יב,יט).
<BR> </P>

<H2>הִלְכּוֹת חֲגִיגָה פֵּרֶק ג</H2>

<P><B>ג,א</B>  מִצְוַת עֲשֵׂה לְהַקְהִיל אֶת כָּל יִשְׂרָאֵל, אֲנָשִׁים וְנָשִׁים וְטַף, בְּכָל מוֹצָאֵי שְׁמִטָּה כְּשֶׁיַּעֲלוּ לָרֶגֶל, וְלִקְרוֹת בְּאָזְנֵיהֶם מִן הַתּוֹרָה פָּרָשִׁיּוֹת שְׁהֶן מְזָרְזוֹת אוֹתָן בַּמִּצְווֹת וּמְחַזְּקוֹת יְדֵיהֶם בְּדַת הָאֱמֶת--שֶׁנֶּאֱמָר "מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה--בְּחַג הַסֻּכּוֹת.  בְּבוֹא כָל-יִשְׂרָאֵל . . . הַקְהֵל אֶת-הָעָם, הָאֲנָשִׁים וְהַנָּשִׁים וְהַטַּף, וְגֵרְךָ, אֲשֶׁר בִּשְׁעָרֶיךָ . . ." (דברים לא,י-יב).</P>

<P><B>ג,ב</B>  כָּל הַפָּטוּר מִן הָרְאִיָּה, פָּטוּר מִמִּצְוַת הַקְהֵל--חוּץ מִן הַנָּשִׁים וְהַטַּף וְהֶעָרֵל; אֲבָל הַטָּמֵא פָּטוּר מִמִּצְוַת הַקְהֵל--שֶׁנֶּאֱמָר "בְּבוֹא כָל-יִשְׂרָאֵל" (דברים לא,יא), וְזֶה אֵינוּ רָאוּי לְבִיאָה.  וְהַדָּבָר בָּרוּר שֶׁהַטֻּמְטוֹם וְהָאַנְדְּרֻגִּינוֹס חַיָּבִין, שֶׁהֲרֵי הַנָּשִׁים חַיָּבוֹת.</P>

<P><B>ג,ג</B>  אֵימָתַי הָיוּ קוֹרְאִין--בְּמוֹצָאֵי יוֹם טוֹב הָרִאשׁוֹן שֶׁלְּחַג הַסֻּכּוֹת, שְׁהוּא תְּחִלַּת יְמֵי חֻלּוֹ שֶׁלַּמּוֹעֵד שֶׁלְּשָׁנָה שְׁמִינִית.  וְהַמֶּלֶךְ הוּא שֶׁיִּקְרָא בְּאָזְנֵיהֶם, וּבַעֲזֶרֶת הַנָּשִׁים הָיוּ קוֹרְאִין.  וְקוֹרֶא כִּשְׁהוּא יוֹשֵׁב; וְאִם קָרָא מֵעוֹמֵד, הֲרֵי זֶה מְשֻׁבָּח.</P>

<P><B>ג,ד</B>  מֵאֵיכָן הָיָה קוֹרֶא:  מִתְּחִלַּת חֹמֶשׁ אֵלֶּה הַדְּבָרִים עַד סוֹף פָּרָשַׁת שְׁמַע; וּמְדַלֵּג לִ"וְהָיָה, אִם-שָׁמֹעַ" (דברים יא,יג), וְגוֹמֵר אוֹתָהּ; וּמְדַלֵּג לְ"עַשֵּׂר תְּעַשֵּׂר" (דברים יד,כב), וְקוֹרֶא מֵ"עַשֵּׂר תְּעַשֵּׂר" עַל הַסֵּדֶר עַד סוֹף בְּרָכוֹת וּקְלָלוֹת, עַד "מִלְּבַד הַבְּרִית, אֲשֶׁר-כָּרַת אִתָּם בְּחֹרֵב" (דברים כח,סט), וּפוֹסֵק.</P>

<P><B>ג,ה</B>  [ד] כֵּיצַד הוּא קוֹרֶא:  תּוֹקְעִין בַּחֲצוֹצְרוֹת בְּכָל יְרוּשָׁלַיִם, כְּדֵי לְהַקְהִיל אֶת הָעָם; וּמְבִיאִין בִּימָה גְּדוֹלָה, וְשֶׁלְּעֵץ הָיְתָה, וּמַעְמִידִין אוֹתָהּ בְּאֶמְצַע עֲזֶרֶת נָשִׁים.  וְהַמֶּלֶךְ עוֹלֶה וְיוֹשֵׁב עָלֶיהָ, כְּדֵי שֶׁיִּשְׁמְעוּ קְרִיאָתוֹ; וְכָל יִשְׂרָאֵל הָעוֹלִים לֶחָג, מִתְקַבְּצִין סְבִיבָיו.  וְחַזָּן הַכְּנֶסֶת נוֹטֵל סֵפֶר תּוֹרָה, וְנוֹתְנוֹ לְרֹאשׁ הַכְּנֶסֶת, וְרֹאשׁ הַכְּנֶסֶת נוֹתְנוֹ לַסְּגַן, וְהַסְּגַן נוֹתְנוֹ לְכוֹהֵן גָּדוֹל, וְכוֹהֵן גָּדוֹל נוֹתְנוֹ לַמֶּלֶךְ--כְּדֵי לְהַדְּרוֹ בְּרֹב בְּנֵי אָדָם.  וְהַמֶּלֶךְ מְקַבְּלוֹ כִּשְׁהוּא עוֹמֵד; וְאִם רָצָה, יוֹשֵׁב.  וּפוֹתֵחַ וּמְבָרֵךְ כְּדֶרֶךְ שֶׁמְּבָרֵךְ כָּל קוֹרֶא בַּתּוֹרָה בְּבֵית הַכְּנֶסֶת, וְקוֹרֶא הַפָּרָשִׁיּוֹת שֶׁאָמַרְנוּ עַד שְׁהוּא גּוֹמֵר, וְגוֹלֵל וּמְבָרֵךְ לְאַחָרֶיהָ כְּדֶרֶךְ שֶׁמְּבָרְכִין בְּבָתֵּי כְּנָסִיּוֹת.  וּמוֹסִיף שֶׁבַע בְּרָכוֹת, וְאֵלּוּ הֶן.</P>

<P><B>ג,ו</B>  רְצֵה ה' אֱלֹהֵינוּ בְּעַמְּךָ יִשְׂרָאֵל . . ., מוֹדִים אֲנַחְנוּ לָךְ . . ., אַתָּה בְחַרְתָּנוּ מִכָּל הָעַמִּים . . . עַד מְקַדֵּשׁ יִשְׂרָאֵל וְהַזְּמַנִּים, כְּדֶרֶךְ שֶׁמְּבָרְכִין בַּתְּפִלָּה; הֲרֵי שָׁלוֹשׁ בְּרָכוֹת כְּמַטְבֵּעָן.</P>

<P><B>ג,ז</B>  רְבִיעִית מִתְפַּלֵּל עַל הַמִּקְדָּשׁ שֶׁיַּעֲמֹד, וְחוֹתֵם בָּהּ הַשּׁוֹכֵן בְּצִיּוּן; חֲמִישִׁית מִתְפַּלֵּל עַל יִשְׂרָאֵל שֶׁתַּעֲמֹד מַלְכוּתָם, וְחוֹתֵם בָּהּ הַבּוֹחֵר בְּיִשְׂרָאֵל.</P>

<P><B>ג,ח</B>  שִׁשִּׁית מִתְפַּלֵּל עַל הַכּוֹהֲנִים שֶׁיִּרְצֶה הָאֵל עֲבוֹדָתָם, וְחוֹתֵם בָּהּ מְקַדֵּשׁ הַכּוֹהֲנִים; שְׁבִיעִית מִתְחַנֵּן וּמִתְפַּלֵּל בָּהּ כְּפִי מַה שְׁהוּא יָכוֹל, וְחוֹתֵם בָּהּ הוֹשַׁע ה' עַמְּךָ יִשְׂרָאֵל, שֶׁעַמְּךָ צְרִיכִין לְהִוָּשֵׁעַ, בָּרוּךְ אַתָּה ה' שׁוֹמֵעַ תְּפִלָּה.</P>

<P><B>ג,ט</B>  [ה] הַקְּרִיאָה וְהַבְּרָכוֹת בִּלְשׁוֹן הַקֹּדֶשׁ, שֶׁנֶּאֱמָר "תִּקְרָא אֶת-הַתּוֹרָה הַזֹּאת" (דברים לא,יא)--בִּלְשׁוֹנָהּ, אַף עַל פִּי שֶׁיֵּשׁ שָׁם לָעוֹזוֹת.  [ו] וְגֵרִים שְׁאֵינָן מַכִּירִין, חַיָּבִין לְהָכִין לִבָּם, וּלְהַקְשִׁיב אָזְנָם לִשְׁמֹעַ בְּאֵימָה וְיִרְאָה וְגִילָה וּרְעָדָה, כְּיוֹם שֶׁנִּתְּנָה בּוֹ בְּסִינַי.</P>

<P><B>ג,י</B>  אַפִלּוּ חֲכָמִים גְּדוֹלִים שֶׁיּוֹדְעִים כָּל הַתּוֹרָה כֻּלָּהּ, חַיָּבִין לִשְׁמֹעַ בְּכַוָּנָה גְּדוֹלָה יְתֵרָה.  וּמִי שְׁאֵינוּ יָכוֹל לִשְׁמֹעַ--מְכַוֵּן לִבּוֹ לִקְרִיאָה זוֹ, שֶׁלֹּא קְבָעָהּ הַכָּתוּב אֵלָא לְחַזַּק דַּת הָאֱמֶת; וְיִרְאֶה עַצְמוֹ כְּאִלּוּ עַתָּה נִצְטַוָּה בָּהּ, וּמִפִּי הַגְּבוּרָה שׁוֹמְעָהּ--שֶׁהַמֶּלֶךְ שָׁלִיחַ הוּא, לְהַשְׁמִיעַ דִּבְרֵי הָאֵל.</P>

<P><B>ג,יא</B>  [ז] יוֹם הַקְהֵל שֶׁחָל לִהְיוֹת בַּשַּׁבָּת, מְאַחֲרִין לְאַחַר הַשַּׁבָּת, מִפְּנֵי תְּקִיעַת הַחֲצוֹצְרוֹת וְהַתְּחִנּוֹת, שְׁאֵינָן דּוֹחִין אֶת הַשַּׁבָּת.
<BR> </P>
</DIV></BODY></HTML>
