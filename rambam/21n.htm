<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2015 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר אהבה - הלכות קרית שמע</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<P>בְּשֵׁם ה', אֵל עוֹלָם (בראשית כא,לג).</P>

<P>מָה-אָהַבְתִּי תוֹרָתֶךָ:  כָּל-הַיּוֹם, הִיא שִׂיחָתִי (תהילים קיט,צז).
<BR> </P>

<H1>סֵפֶר שֵׁנִי וְהוּא סֵפֶר אַהֲבָה</H1>
<BR>
<P>הִלְכּוֹתָיו שֵׁשׁ, וְזֶה הוּא סִדּוּרָן:  הִלְכּוֹת קִרְיַת שְׁמַע, הִלְכּוֹת תְּפִלָּה וּבִרְכַת כּוֹהֲנִים, הִלְכּוֹת תְּפִלִּין וּמְזוּזָה וְסֵפֶר תּוֹרָה, הִלְכּוֹת צִיצִית, הִלְכּוֹת בְּרָכוֹת, הִלְכּוֹת מִילָה.</P>

<P><B>הִלְכּוֹת קִרְיַת שְׁמַע</B>.  מִצְוַת עֲשֵׂה אַחַת, וְהִיא לִקְרוֹת קִרְיַת שְׁמַע פַּעֲמַיִם בַּיּוֹם.</P>

<P><B>הִלְכּוֹת תְּפִלָּה וּבִרְכַת כּוֹהֲנִים</B>.  יֵשׁ בִּכְלָלָן שְׁתֵּי מִצְווֹת עֲשֵׂה:  (א) לַעֲבֹד אֶת ה' בִּתְפִלָּה בְּכָל יוֹם; (ב) לְבָרַךְ כּוֹהֲנִים אֶת יִשְׂרָאֵל בְּכָל יוֹם.</P>

<P><B>הִלְכּוֹת תְּפִלִּין וּמְזוּזָה וְסֵפֶר תּוֹרָה</B>.  יֵשׁ בִּכְלָלָן חָמֵשׁ מִצְווֹת עֲשֵׂה; וְזֶה הוּא פְּרָטָן:  (א) לִהְיוֹת תְּפִלִּין עַל הָרֹאשׁ; (ב) לְקָשְׁרָם עַל הַיָּד; (ג) לִקְבֹּעַ מְזוּזָה בְּפִתְחֵי הַשְּׁעָרִים; (ד) לִכְתֹּב כָּל אִישׁ סֵפֶר תּוֹרָה לְעַצְמוֹ; (ה) לִכְתֹּב הַמֶּלֶךְ סֵפֶר שֵׁנִי לְעַצְמוֹ כְּדֵי שֶׁיִּהְיֶה לוֹ שְׁנֵי סִפְרֵי תּוֹרָה.</P>

<P><B>הִלְכּוֹת צִיצִית</B>.  מִצְוַת עֲשֵׂה אַחַת, וְהִיא לַעֲשׂוֹת צִיצִית עַל כַּנְפֵי הַכְּסוּת.</P>

<P><B>הִלְכּוֹת בְּרָכוֹת</B>.  מִצְוַת עֲשֵׂה אַחַת, וְהִיא לְבָרַךְ אֶת שֵׁם הַקָּדוֹשׁ בָּרוּךְ הוּא אַחַר אֲכִילָה.</P>

<P><B>הִלְכּוֹת מִילָה</B>.  מִצְוַת עֲשֵׂה אַחַת, וְהִיא לָמוּל אֶת הַזְּכָרִים בְּיוֹם הַשְּׁמִינִי.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, אַחַת עֶשְׂרֵה מִצְווֹת עֲשֵׂה.
<BR> </P>

<H1>הִלְכּוֹת קִרְיַת שְׁמַע</H1>

<P>מִצְוַת עֲשֵׂה אַחַת, וְהִיא לִקְרוֹת קִרְיַת שְׁמַע פַּעֲמַיִם בַּיּוֹם.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת קִרְיַת שְׁמַע פֵּרֶק א</H2>

<P><B>א,א</B>  פַּעֲמַיִם בְּכָל יוֹם, קוֹרְאִים קִרְיַת שְׁמַע--בָּעֶרֶב וּבַבֹּקֶר:  שֶׁנֶּאֱמָר "וּבְשָׁכְבְּךָ וּבְקוּמֶךָ" (דברים ו,ז; דברים יא,יט)--בְּשָׁעָה שֶׁדֶּרֶךְ בְּנֵי אָדָם שׁוֹכְבִין, וְזֶה הוּא לַיְלָה; וּבְשָׁעָה שֶׁדֶּרֶךְ בְּנֵי אָדָם עוֹמְדִין, וְזֶה הוּא יוֹם.</P>

<P><B>א,ב</B>  וּמַה הוּא קוֹרֶא:  שָׁלוֹשׁ פָּרָשִׁיּוֹת אֵלּוּ--וְהֶן "שְׁמַע" (דברים ו,ד-ט), וּ"וְהָיָה, אִם-שָׁמֹעַ" (דברים יא,יג-כא), וּ"וַיֹּאמֶר" (במדבר טו,לז-מא).  וּמַקְדִּימִין לִקְרוֹת פָּרָשַׁת "שְׁמַע", מִפְּנֵי שֶׁיֵּשׁ בָּהּ צִוּוּי עַל יֵחוּד הַשֵּׁם, וְאַהֲבָתוֹ וְתַלְמוּדוֹ:  שְׁהוּא הָעִיקָר הַגָּדוֹל, שֶׁהַכֹּל תָּלוּי בּוֹ.  וְאַחֲרֶיהָ "וְהָיָה, אִם-שָׁמֹעַ", שֶׁיֵּשׁ בָּהּ צִוּוּי עַל שְׁאָר הַמִּצְווֹת כֻּלָּן.  וְאַחַר כָּךְ פָּרָשַׁת "צִיצִת" (במדבר טו,לח), שֶׁגַּם הִיא יֵשׁ בָּהּ צִוּוּי עַל זְכִירַת כָּל הַמִּצְווֹת.</P>

<P><B>א,ג</B>  אַף עַל פִּי שְׁאֵין מִצְוַת צִיצִית נוֹהֶגֶת בַּלַּיְלָה, קוֹרְאִין אוֹתָהּ בַּלַּיְלָה, מִפְּנֵי שֶׁיֵּשׁ בָּהּ זִכְרוֹן יְצִיאַת מִצְרַיִם; וּמִצְוָה לְהַזְכִּיר יְצִיאַת מִצְרַיִם בַּיּוֹם וּבַלַּיְלָה, שֶׁנֶּאֱמָר "לְמַעַן תִּזְכֹּר אֶת-יוֹם צֵאתְךָ מֵאֶרֶץ מִצְרַיִם, כֹּל יְמֵי חַיֶּיךָ" (דברים טז,ג).  וּקְרִיאַת שָׁלוֹשׁ פָּרָשִׁיּוֹת אֵלּוּ עַל סֵדֶר זֶה, הִיא הַנִּקְרֵאת קִרְיַת שְׁמַע.</P>

<P><B>א,ד</B>  הַקּוֹרֶא קִרְיַת שְׁמַע--כִּשְׁהוּא גּוֹמֵר פָּסוּק רִאשׁוֹן, אוֹמֵר בְּלַחַשׁ בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד; וְחוֹזֵר וְקוֹרֶא כְּדַרְכּוֹ "וְאָהַבְתָּ, אֵת ה'" (דברים ו,ה), עַד סוֹפָהּ.  וְלָמָּה קוֹרִין כֵּן--מָסֹרֶת הִיא בְּיָדֵינוּ שֶׁבְּשָׁעָה שֶׁקִּבַּץ יַעֲקוֹב אָבִינוּ אֶת בָּנָיו בְּמִצְרַיִם בְּשָׁעַת מִיתָתוֹ, צִוָּם וְזֵרְזָם עַל יֵחוּד הַשֵּׁם, וְעַל דֶּרֶךְ ה' שֶׁהָלַךְ בָּהּ אַבְרָהָם וְיִצְחָק אָבִיו.  וְשָׁאַל אוֹתָן וְאָמַר לָהֶן, בָּנַי, שֶׁמֶּא יֵשׁ בָּכֶם פָּסֹלֶת, מִי שְׁאֵינוּ עוֹמֵד עִמִּי בְּיֵחוּד אֲדוֹן כָּל הָעוֹלָם, כְּעִנְיַן שֶׁאָמַר לָנוּ מֹשֶׁה רַבֵּנוּ "פֶּן-יֵשׁ בָּכֶם אִישׁ אוֹ-אִשָּׁה . . ." (דברים כט,יז).  עָנוּ כֻּלָּם, וְאָמְרוּ לוֹ "שְׁמַע, יִשְׂרָאֵל:  ה' אֱלֹהֵינוּ, ה' אֶחָד" (דברים ו,ד)--כְּלוֹמַר שְׁמַע מִמֶּנּוּ, אָבִינוּ יִשְׂרָאֵל, ה' אֱלֹהֵינוּ, ה' אֶחָד.  פָּתַח הַזָּקֵן וְעָנָה, בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד; לְפִיכָּךְ נָהֲגוּ כָּל יִשְׂרָאֵל לוֹמַר שְׁבָח זֶה שֶׁשִּׁבַּח בּוֹ יִשְׂרָאֵל הַזָּקֵן, אַחַר פָּסוּק זֶה.</P>

<P><B>א,ה</B>  כְּשֶׁהַקּוֹרֶא קוֹרֶא קִרְיַת שְׁמַע, מְבָרֵךְ לְפָנֶיהָ וּלְאַחֲרֶיהָ--בַּיּוֹם, מְבָרֵךְ שְׁתַּיִם לְפָנֶיהָ וְאַחַת לְאַחֲרֶיהָ; וּבַלַּיְלָה, מְבָרֵךְ שְׁתַּיִם לְפָנֶיהָ וּשְׁתַּיִם לְאַחֲרֶיהָ.</P>

<P><B>א,ו</B>  בְּרָכָה רִאשׁוֹנָה שֶׁלְּפָנֶיהָ בַּיּוֹם, יוֹצֵר אוֹר; שְׁנִיָּה לָהּ, אַהֲבַת עוֹלָם אֲהַבְתָּנוּ; וְשֶׁלְּאַחֲרֶיהָ, אֱמֶת וְיַצִּיב.  וּבְרָכָה רִאשׁוֹנָה שֶׁלְּפָנֶיהָ בַּלַּיְלָה, מַעֲרִיב עֲרָבִים; שְׁנִיָּה לָהּ, אַהֲבַת עוֹלָם עַמְּךָ יִשְׂרָאֵל אָהַבְתָּ; וּבְרָכָה רִאשׁוֹנָה שֶׁלְּאַחֲרֶיהָ, אֱמֶת אֱמוּנָה; שְׁנִיָּה לָהּ, הַשְׁכִּיבֵנוּ.</P>

<P><B>א,ז</B>  בְּרָכָה רִאשׁוֹנָה שֶׁלְּפָנֶיהָ, בֵּין בַּיּוֹם בֵּין בַּלַּיְלָה--פּוֹתֵחַ בָּהּ בְּבָרוּךְ, וְחוֹתֵם בְּבָרוּךְ; וּשְׁאָר בִּרְכוֹתֶיהָ--חוֹתֵם בְּכָל אַחַת מֵהֶן בְּבָרוּךְ, וְאֵין לָהֶן פְּתִיחָה.</P>

<P><B>א,ח</B>  בְּרָכוֹת אֵלּוּ, עִם שְׁאָר כָּל הַבְּרָכוֹת הָעֲרוּכוֹת בְּפִי כָּל יִשְׂרָאֵל--עֶזְרָא וּבֵית דִּינוֹ תִּקְּנוּם; וְאֵין אָדָם רַשָּׁאי לִפְחֹת מֵהֶן, וְלֹא לְהוֹסִיף עֲלֵיהֶן:  מְקוֹם שֶׁהִתְקִינוּ לַחְתֹּם בְּבָרוּךְ, אֵינוּ רַשָּׁאי שֶׁלֹּא לַחְתֹּם, וּמְקוֹם שֶׁהִתְקִינוּ שֶׁלֹּא לַחְתֹּם, אֵינוּ רַשָּׁאי לַחְתֹּם; מְקוֹם שֶׁהִתְקִינוּ שֶׁלֹּא לִפְתֹּחַ בְּבָרוּךְ, אֵינוּ רַשָּׁאי לִפְתֹּחַ, וּמְקוֹם שֶׁהִתְקִינוּ לִפְתֹּחַ בְּבָרוּךְ, אֵינוּ רַשָּׁאי שֶׁלֹּא לִפְתֹּחַ.  כְּלָלוֹ שֶׁלַּדָּבָר:  כָּל הַמְּשַׁנֶּה מִמַּטְבֵּעַ שֶׁטָּבְעוּ חֲכָמִים בַּבְּרָכוֹת--הֲרֵי זֶה טוֹעֶה, וְחוֹזֵר וּמְבָרֵךְ כַּמַּטְבֵּעַ.  וְכָל שְׁאֵינוּ אוֹמֵר אֱמֶת וְיַצִּיב בַּשַּׁחְרִית, וֶאֱמֶת אֱמוּנָה בָּעַרְבִּית--לֹא יָצָא יְדֵי חוֹבָתוֹ.</P>

<P><B>א,ט</B>  [ח] הִקְדִּים בְּרָכָה שְׁנִיָּה לִבְרָכָה רִאשׁוֹנָה, בֵּין בַּיּוֹם בֵּין בַּלַּיְלָה, בֵּין לְפָנֶיהָ בֵּין לְאַחֲרֶיהָ--יָצָא:  לְפִי שְׁאֵין סֵדֶר לַבְּרָכוֹת.  בַּשַּׁחְרִית--פָּתַח יוֹצֵר אוֹר, וְסִיַּם מַעֲרִיב עֲרָבִים--לֹא יָצָא; פָּתַח בְּמַעֲרִיב עֲרָבִים, וְסִיַּם בְּיוֹצֵר אוֹר--יָצָא.  וְכֵן בָּעַרְבִּית--אִם פָּתַח בְּמַעֲרִיב עֲרָבִים, וְסִיַּם בְּיוֹצֵר אוֹר--לֹא יָצָא; פָּתַח בְּיוֹצֵר אוֹר, וְסִיַּם בְּמַעֲרִיב עֲרָבִים--יָצָא:  שֶׁכָּל הַבְּרָכוֹת, הוֹלְכוֹת אַחַר חֲתִימָתָן.</P>

<P><B>א,י</B>  [ט] אֵיזֶה הוּא זְמָן קִרְיַת שְׁמַע בַּלַּיְלָה--מִצְוָתָהּ מִשָּׁעַת יְצִיאַת הַכּוֹכָבִים, עַד חֲצִי הַלַּיְלָה; וְאִם עָבַר וְאֵחַר, וְקָרָא עַד שֶׁלֹּא עָלָה עַמּוּד הַשַּׁחַר--יָצָא יְדֵי חוֹבָתוֹ:  שֶׁלֹּא אָמְרוּ עַד חֲצוֹת, אֵלָא כְּדֵי לְהַרְחִיק אֶת הָאָדָם מִן הַפְּשִׁיעָה.</P>

<P><B>א,יא</B>  [י] הַקּוֹרֶא קִרְיַת שְׁמַע שֶׁלְּעַרְבִּית אַחַר שֶׁעָלָה עַמּוּד הַשַּׁחַר, קֹדֶם הָנֵץ הַחַמָּה--לֹא יָצָא יְדֵי חוֹבָתוֹ אֵלָא אִם כֵּן הָיָה אָנוּס, כְּגוֹן שִׁכּוֹר אוֹ חוֹלֶה וְכַיּוֹצֶא בָּהֶן.  וְאָנוּס שֶׁקָּרָא בְּעֵת זֶה, אֵינוּ מְבָרֵךְ הַשְׁכִּיבֵנוּ.</P>

<P><B>א,יב</B>  [יא] וְאֵיזֶה הוּא זְמַנָּהּ בַּיּוֹם--מִצְוָתָהּ שֶׁיַּתְחִיל לִקְרוֹת קֹדֶם הָנֵץ הַחַמָּה, כְּדֵי שֶׁיִּגְמֹר לִקְרוֹת וּלְבָרַךְ בְּרָכָה אַחֲרוֹנָה עִם הָנֵץ הַחַמָּה; וְשֵׁעוּר זֶה, כְּמוֹ עִשּׂוּר שָׁעָה קֹדֶם שֶׁתַּעֲלֶה הַשֶּׁמֶשׁ.  וְאִם אֵחַר, וְקָרָא אַחַר שֶׁעָלְתָה הַשֶּׁמֶשׁ--יָצָא יְדֵי חוֹבָתוֹ, שֶׁעוֹנָתָהּ עַד סוֹף שָׁלוֹשׁ שָׁעוֹת בַּיּוֹם לְמִי שֶׁעָבַר וְאֵחַר.</P>

<P><B>א,יג</B>  [יב] מִי שֶׁהִקְדִּים וְקָרָא קִרְיַת שְׁמַע שֶׁלְּשַׁחְרִית, אַחַר שֶׁעָלָה עַמּוּד הַשַּׁחַר--אַף עַל פִּי שֶׁהִשְׁלִים קֹדֶם שֶׁתָּנֵץ הַחַמָּה, יָצָא יְדֵי חוֹבָתוֹ.  וּבְשָׁעַת הַדֹּחַק, כְּגוֹן שֶׁהָיָה מַשְׁכִּים לָצֵאת לַדֶּרֶךְ--קוֹרֶא לְכַתְּחִלָּה, מִשֶּׁעָלָה עַמּוּד הַשַּׁחַר.</P>

<P><B>א,יד</B>  [יג] הַקּוֹרֶא אַחַר שָׁלוֹשׁ שָׁעוֹת בַּיּוֹם, אַפִלּוּ הָיָה אָנוּס--לֹא יָצָא יְדֵי חוֹבַת קִרְיַת שְׁמַע בְּעוֹנָתָהּ, אֵלָא הֲרֵי הוּא כְּקוֹרֶא בַּתּוֹרָה; וּמְבָרֵךְ הוּא לְפָנֶיהָ וּלְאַחֲרֶיהָ כָּל הַיּוֹם, אַפִלּוּ אֵחַר וְקָרָא אַחַר שָׁלוֹשׁ שָׁעוֹת.
<BR> </P>

<H2>הִלְכּוֹת קִרְיַת שְׁמַע פֵּרֶק ב</H2>

<P><B>ב,א</B>  הַקּוֹרֶא אֶת שְׁמַע, וְלֹא כִוַּן לִבּוֹ בְּפָסוּק רִאשׁוֹן שְׁהוּא "שְׁמַע, יִשְׂרָאֵל:  ה' אֱלֹהֵינוּ, ה' אֶחָד" (דברים ו,ד)--לֹא יָצָא יְדֵי חוֹבָתוֹ; וְהַשְּׁאָר--אִם לֹא כִוַּן לִבּוֹ, יָצָא.  אַפִלּוּ הָיָה קוֹרֶא בַּתּוֹרָה כְּדַרְכּוֹ, אוֹ מַגִּיהַּ אֶת הַפָּרָשִׁיּוֹת הָאֵלּוּ בְּעוֹנַת קְרִיאָה--יָצָא:  וְהוּא, שֶׁכִּוַּן לִבּוֹ בְּפָסוּק רִאשׁוֹן.</P>

<P><B>ב,ב</B>  כָּל בְּנֵי אָדָם, קוֹרְאִין כְּדַרְכָּן--בֵּין עוֹמְדִין, בֵּין מְהַלְּכִין, בֵּין שׁוֹכְבִין, בֵּין רוֹכְבִין עַל גַּבֵּי בְּהֵמָה.  וְאָסוּר לִקְרוֹת קִרְיַת שְׁמַע, וְהוּא מֻטָּל וּפָנָיו טוּחוֹת בַּקַּרְקָע, אוֹ מֻשְׁלָךְ עַל גַּבּוֹ וּפָנָיו לְמַעְלָה.  אֲבָל קוֹרֶא הוּא, וְהוּא שׁוֹכֵב עַל צִדּוֹ; וְאִם הָיָה בַּעַל בָּשָׂר הַרְבֵּה, וְאֵינוּ יָכוֹל לְהִתְהַפַּךְ עַל צִדּוֹ, אוֹ שֶׁהָיָה חוֹלֶה--נוֹטֶה מְעַט לְצִדּוֹ, וְקוֹרֶא.</P>

<P><B>ב,ג</B>  מִי שֶׁהָיָה מְהַלֵּךְ עַל רַגְלָיו--עוֹמֵד בְּפָסוּק רִאשׁוֹן, וְהַשְּׁאָר קוֹרֶא וְהוּא מְהַלֵּךְ.  הָיָה יָשֵׁן--מְצַעֲרִין אוֹתוֹ וּמְעִירִין אוֹתוֹ, עַד שֶׁיִּקְרָא פָּסוּק רִאשׁוֹן; מִכָּאן וְאִלַּךְ, אִם אֲנָסַתְהוּ שִׁינָה, אֵין מְצַעֲרִין אוֹתוֹ.</P>

<P><B>ב,ד</B>  מִי שֶׁהָיָה עוֹסֵק בִּמְלָאכָה--מַפְסִיק עַד שֶׁיִּקְרָא פָּרָשָׁה רִאשׁוֹנָה, כֻּלָּהּ; וְכֵן הָאֻמָּנִין בְּטֵלִין מִמְּלַאכְתָּן בְּפָרָשָׁה רִאשׁוֹנָה, כְּדֵי שֶׁלֹּא תְהֶא קְרִיאַת עֲרַאי.  וְהַשְּׁאָר, קוֹרֶא וְהוּא עוֹסֵק בִּמְלַאכְתּוֹ.  אַפִלּוּ הָיָה עוֹמֵד בְּרֹאשׁ הָאִילָן אוֹ בְּרֹאשׁ הַכּוֹתָל, קוֹרֶא בִּמְקוֹמוֹ.  וּמְבָרֵךְ לְפָנֶיהָ, וּלְאַחֲרֶיהָ.</P>

<P><B>ב,ה</B>  הָיָה עוֹסֵק בְּתַלְמוּד תּוֹרָה, וְהִגִּיעַ זְמָן קִרְיַת שְׁמַע--פּוֹסֵק וְקוֹרֶא; וּמְבָרֵךְ לְפָנֶיהָ, וּלְאַחֲרֶיהָ.  הָיָה עוֹסֵק בְּצָרְכֵּי רַבִּים--לֹא יַפְסִיק, אֵלָא יִגְמֹר עָסְקֵיהֶן; וְיִקְרָא, אִם נִשְׁאַר עֵת לִקְרוֹת.</P>

<P><B>ב,ו</B>  הָיָה עוֹסֵק בַּאֲכִילָה, אוֹ שֶׁהָיָה בַּמֶּרְחֵץ, אוֹ שֶׁהָיָה עוֹסֵק בְּתַסְפֹּרֶת, אוֹ שֶׁהָיָה מְהַפֵּךְ בְּעוֹרוֹת, אוֹ שֶׁהָיוּ עוֹסְקִין בַּדִּין--גּוֹמֵר, וְאַחַר כָּךְ קוֹרֶא קִרְיַת שְׁמַע.  וְאִם הָיָה מִתְיָרֵא שֶׁמֶּא יַעֲבֹר זְמָן הַקְּרִיאָה, וּפָסַק וְקָרָא--הֲרֵי זֶה מְשֻׁבָּח.</P>

<P><B>ב,ז</B>  מִי שֶׁיָּרַד לִטְבֹּל--אִם יָכוֹל לַעֲלוֹת וּלְהִתְכַּסּוֹת וְלִקְרוֹת קֹדֶם שֶׁתָּנֵץ הַחַמָּה, יַעֲלֶה וְיִתְכַּסֶּה וְיִקְרָא.  וְאִם הָיָה מִתְיָרֵא שֶׁמֶּא תָּנֵץ הַחַמָּה קֹדֶם שֶׁיִּקְרָא, יִתְכַּסֶּה בַּמַּיִם שְׁהוּא עוֹמֵד בָּהֶן וְיִקְרָא.  וְלֹא יִתְכַּסֶּה לֹא בְּמַיִם שֶׁרֵיחָן רָע, וְלֹא בְּמֵי הַמִּשְׁרָה; וְלֹא בְּמַיִם צְלוּלִין, מִפְּנֵי שֶׁעֶרְוָתוֹ נִרְאֵית מֵהֶן.  אֲבָל מִתְכַּסֶּה הוּא בְּמַיִם עֲכוּרִים שְׁאֵין רֵיחָן רָע, וְקוֹרֶא בִּמְקוֹמוֹ.</P>

<P><B>ב,ח</B>  הַקּוֹרֶא קִרְיַת שְׁמַע--לֹא יִרְמֹז בְּעֵינָיו, וְלֹא יִקְרֹץ בִּשְׂפָתָיו, וְלֹא יַרְאֶה בְּאֶצְבְּעוֹתָיו:  כְּדֵי שֶׁלֹּא תְהֶא קְרִיאַת עֲרַאי.  וְאִם עָשָׂה כֵּן--אַף עַל פִּי שֶׁיָּצָא יְדֵי חוֹבָתוֹ, הֲרֵי זֶה מְגֻנֶּה.  וְצָרִיךְ לְהַשְׁמִיעַ לְאָזְנוֹ, כִּשְׁהוּא קוֹרֶא; וְאִם לֹא הִשְׁמִיעַ לְאָזְנוֹ, יָצָא.  וְצָרִיךְ לְדַקְדַּק, בְּאוֹתִיּוֹתֶיהָ; וְאִם לֹא דִקְדַּק, יָצָא.</P>

<P><B>ב,ט</B>  כֵּיצַד מְדַקְדֵּק--יִזָּהֵר שֶׁלֹּא יְרַפֶּה הֶחָזָק, וְלֹא יְחַזַּק הָרָפֶה; וְלֹא יָנִיד הַנָּח, וְלֹא יָנִיחַ הַנָּד.  לְפִיכָּךְ צָרִיךְ לִתֵּן רֵוַח, בֵּין כָּל שְׁתֵּי אוֹתוֹת הַדּוֹמוֹת שֶׁאַחַת מֵהֶן סוֹף תֵּבָה וְהָאַחֶרֶת תְּחִלַּת תֵּבָה הַסְּמוּכָה לָהּ:  כְּגוֹן "בְּכָל לְבָבְךָ", קוֹרֶא "בְּכָל" וְשׁוֹהֶה וְחוֹזֵר וְקוֹרֶא "לְבָבְךָ"; וְכֵן "וַאֲבַדְתֶּם מְהֵרָה", "הַכָּנָף פְּתִיל".  וְצָרִיךְ לְבָאַר זַיִן שֶׁלְּ"תִזְכְּרוּ".  וְצָרִיךְ לְהַאֲרִיךְ בַּדָּאל שֶׁלְּ"אֶחָד", כְּדֵי שֶׁיַּמְלִיכֵהוּ עַל הַשָּׁמַיִם וְעַל הָאָרֶץ וְעַל אַרְבַּע רוּחוֹת הָעוֹלָם; וְצָרִיךְ שֶׁלֹּא יַחְטֹף בַּחֵית, כְּדֵי שֶׁלֹּא יְהֶא כְּאוֹמֵר אֵי חַד.</P>

<P><B>ב,י</B>  קוֹרֶא אָדָם אֶת שְׁמַע, בְּכָל לָשׁוֹן שְׁהוּא מַכִּירָהּ; וְהַקּוֹרֶא בְּכָל לָשׁוֹן--צָרִיךְ לְהִזָּהֵר מִדִּבְרֵי שִׁבּוּשׁ שֶׁבְּאוֹתָהּ הַלָּשׁוֹן, וּמְדַקְדֵּק בְּאוֹתָהּ הַלָּשׁוֹן, כְּמוֹ שֶׁמְּדַקְדֵּק בִּלְשׁוֹן הַקֹּדֶשׁ, אִם קְרָאָהּ בִּלְשׁוֹן הַקֹּדֶשׁ.</P>

<P><B>ב,יא</B>  הַקּוֹרֶא לְמַפְרֵעַ, לֹא יָצָא.  בַּמֶּה דְּבָרִים אֲמוּרִים, בְּסֵדֶר הַפְּסוּקִים.  אֲבָל אִם הִקְדִּים פָּרָשָׁה לְפָרָשָׁה--אַף עַל פִּי שְׁאֵינוּ רַשָּׁאי--אֲנִי אוֹמֵר שֶׁיָּצָא, לְפִי שְׁאֵינָהּ סְמוּכָה לָהּ בַּתּוֹרָה.  קָרָא פָּסוּק וְחָזַר וּקְרָאוֹ פַּעַם שְׁנִיָּה, הֲרֵי זֶה מְגֻנֶּה; קָרָא מִלָּה אַחַת וּכְפָלָהּ, כְּגוֹן שֶׁקָּרָא שְׁמַע שְׁמַע, מְשַׁתְּקִין אוֹתוֹ.</P>

<P><B>ב,יב</B>  קְרָאָהּ סֵרוּגִין, יָצָא; אַפִלּוּ שָׁהָה בֵּין סֵרוּג לְסֵרוּג כְּדֵי לִגְמֹר אֶת כֻּלָּהּ, יָצָא--וְהוּא, שֶׁיִּקְרָא עַל הַסֵּדֶר.  קְרָאָהּ מִתְנַמְנֵם, וְהוּא מִי שְׁאֵינוּ לֹא עֵר וְלֹא נִרְדָּם בְּשִׁינָה--יָצָא:  וּבִלְבָד, שֶׁיְּהֶא עֵר בְּפָסוּק רִאשׁוֹן.</P>

<P><B>ב,יג</B>  סְפֵק קָרָא קִרְיַת שְׁמַע, סְפֵק לֹא קָרָא--חוֹזֵר וְקוֹרֶא, וּמְבָרֵךְ לְפָנֶיהָ וּלְאַחֲרֶיהָ.  אֲבָל אִם יָדַע שֶׁקָּרָא, וְנִסְתַּפַּק לוֹ אִם בֵּרַךְ לְפָנֶיהָ וּלְאַחֲרֶיהָ אוֹ לֹא בֵרַךְ--אֵינוּ חוֹזֵר וּמְבָרֵךְ.  קָרָא וְטָעָה, יַחְזֹר לִמְקוֹם שֶׁטָּעָה; נֶעְלַם מִמֶּנּוּ בֵּין פָּרָשָׁה לְפָרָשָׁה, וְאֵינוּ יוֹדֵעַ אֵיזוֹ פָּרָשָׁה הִשְׁלִים וְאֵיזוֹ צָרִיךְ לְהַתְחִיל--חוֹזֵר לְפֵרֶק רִאשׁוֹן, שְׁהוּא "וְאָהַבְתָּ, אֵת ה' אֱלֹהֶיךָ" (דברים ו,ה).</P>

<P><B>ב,יד</B>  טָעָה בְּאֶמְצַע הַפֵּרֶק, וְלֹא יָדַע הֵיכָן פָּסַק--חוֹזֵר לְרֹאשׁ הַפֵּרֶק.  הָיָה קוֹרֶא "וּכְתַבְתָּם", וְאֵינוּ יוֹדֵעַ אִם הוּא בְּ"וּכְתַבְתָּם" שֶׁבִּ"שְׁמַע" אוֹ בְּ"וּכְתַבְתָּם" שֶׁבִּ"וְהָיָה, אִם שָׁמֹעַ"--חוֹזֵר לְ"וּכְתַבְתָּם" שֶׁבִּ"שְׁמַע"; וְאִם נִסְתַּפַּק לוֹ אַחַר שֶׁקָּרָא "לְמַעַן יִרְבּוּ"--אֵינוּ חוֹזֵר, שֶׁעַל הֶרְגֵּל לְשׁוֹנוֹ הוּא הוֹלֵךְ.</P>

<P><B>ב,טו</B>  הָיָה קוֹרֶא וּפָגַע בַּאֲחֵרִים, אוֹ פָּגְעוּ בּוֹ--אִם הָיָה בֵּין פֵּרֶק לְפֵרֶק--פּוֹסֵק וּמַתְחִיל וְשׁוֹאֵל בִּשְׁלוֹם מִי שְׁהוּא חַיָּב בִּכְבוֹדוֹ, כְּגוֹן שֶׁפָּגַע בְּאָבִיו אוֹ רִבּוֹ, אוֹ מִי שְׁהוּא גָּדוֹל מִמֶּנּוּ בְּחָכְמָה; וּמֵשִׁיב שָׁלוֹם, לְכָל אָדָם שֶׁנָּתַן לוֹ שָׁלוֹם.</P>

<P><B>ב,טז</B>  הָיָה קוֹרֶא בְּאֶמְצַע הַפֵּרֶק--אֵינוּ פּוֹסֵק וּמַתְחִיל לִשְׁאֹל אֵלָא בִּשְׁלוֹם מִי שְׁהוּא מִתְיָרֵא מִמֶּנּוּ, כְּגוֹן מֶלֶךְ אוֹ אַנָּס וְכַיּוֹצֶא בָּהֶן; אֲבָל מִי שְׁהוּא חַיָּב בִּכְבוֹדוֹ, כְּגוֹן אָבִיו אוֹ רִבּוֹ--אִם נָתַן לוֹ שָׁלוֹם תְּחִלָּה, פּוֹסֵק וּמֵשִׁיב לוֹ שָׁלוֹם.</P>

<P><B>ב,יז</B>  וְאֵלּוּ הֶן בֵּין הַפְּרָקִים--בֵּין בְּרָכָה רִאשׁוֹנָה לִשְׁנִיָּה, בֵּין שְׁנִיָּה לִ"שְׁמַע", בֵּין "שְׁמַע" לִ"וְהָיָה, אִם שָׁמֹעַ", בֵּין "וְהָיָה, אִם שָׁמֹעַ" לְ"וַיֹּאמֶר".  אֲבָל בֵּין "וַיֹּאמֶר" לֶאֱמֶת וְיַצִּיב, הֲרֵי הוּא כְּאֶמְצַע הַפֵּרֶק, וְלֹא יַפְסִיק אֵלָא לִשְׁאֹל מִפְּנֵי הַיִּרְאָה, וּלְהָשִׁיב מִפְּנֵי הַכָּבוֹד.
<BR> </P>

<H2>הִלְכּוֹת קִרְיַת שְׁמַע פֵּרֶק ג</H2>

<P><B>ג,א</B>  הַקּוֹרֶא קִרְיַת שְׁמַע, רוֹחֵץ יָדָיו בַּמַּיִם קֹדֶם שֶׁיִּקְרָא.  הִגִּיעַ זְמָן קְרִיאָה, וְלֹא מָצָא מַיִם--לֹא יְאַחַר קְרִיאָתָהּ, וְיֵלֵךְ לְבַקַּשׁ הַמַּיִם, אֵלָא מְקַנֵּחַ יָדָיו בְּעָפָר אוֹ בִּצְרוֹר אוֹ בְּקוֹרָה וְכַיּוֹצֶא בָּהֶן, וְקוֹרֶא.</P>

<P><B>ג,ב</B>  אֵין קוֹרְאִין, לֹא בְּבֵית הַמֶּרְחֵץ; וְלֹא בְּבֵית הַכִּסֵּא, אַף עַל פִּי שְׁאֵין בּוֹ צוֹאָה; וְלֹא בְּבֵית הַקְּבָרוֹת, וְלֹא בְּצַד הַמֵּת עַצְמוֹ--וְאִם הִרְחִיק אַרְבַּע אַמּוֹת מִן הַקֶּבֶר אוֹ מִן הַמֵּת, מֻתָּר לִקְרוֹת.  וְכָל מִי שֶׁקָּרָא בִּמְקוֹם שְׁאֵין קוֹרְאִין בּוֹ, חוֹזֵר וְקוֹרֶא.</P>

<P><B>ג,ג</B>  בֵּית הַכִּסֵּא הֶחָדָשׁ, שֶׁהוּכַן וַעֲדַיִן לֹא נִשְׁתַּמְּשׁוּ בּוֹ--מֻתָּר לִקְרוֹת קִרְיַת שְׁמַע כְּנֶגְדּוֹ, אֲבָל לֹא בְּתוֹכוֹ.  מֶרְחֵץ חָדָשׁ, מֻתָּר לִקְרוֹת בְּתוֹכוֹ.  הָיוּ שְׁנֵי בָּתִּים--זִמַּן אֶחָד מֵהֶן לְבֵית הַכִּסֵּא, וְאָמַר עַל הַשֵּׁנִי וְזֶה--הֲרֵי הַשֵּׁנִי סְפֵק אִם הִזְמִינוֹ, אוֹ לֹא הִזְמִינוֹ; לְפִיכָּךְ אֵין קוֹרְאִין בּוֹ, לְכַתְּחִלָּה, וְאִם קָרָא, יָצָא.  אָמַר וְגַם זֶה--הֲרֵי שְׁנֵיהֶן מְזֻמָּנִין, וְאֵין קוֹרְאִין בָּהֶם.  חֲצַר הַמֶּרְחֵץ, וְהוּא הַמָּקוֹם שֶׁבְּנֵי אָדָם עוֹמְדִין בּוֹ לְבוּשִׁין--מֻתָּר לִקְרוֹת בּוֹ קִרְיַת שְׁמַע.</P>

<P><B>ג,ד</B>  וְלֹא קִרְיַת שְׁמַע בִּלְבָד, אֵלָא כָּל עִנְיָן שְׁהוּא מִדִּבְרֵי קֹדֶשׁ--אָסוּר לְאָמְרוֹ בְּבֵית הַמֶּרְחֵץ וּבְבֵית הַכִּסֵּא, וְאַפִלּוּ אֲמָרוֹ בִּלְשׁוֹן חֹל.  וְלֹא לְאָמְרוֹ בִּלְבָד, אֵלָא אַפִלּוּ לְהַרְהַר בְּלִבּוֹ בְּדִבְרֵי תּוֹרָה בְּבֵית הַכִּסֵּא, וּבְבֵית הַמֶּרְחֵץ, וּבִמְקוֹם הַטִּנֹּפֶת וְהוּא הַמָּקוֹם שֶׁיֵּשׁ בּוֹ צוֹאָה אוֹ מֵי רַגְלַיִם--אָסוּר.</P>

<P><B>ג,ה</B>  דְּבָרִים שֶׁלַּחֹל, מֻתָּר לְאָמְרָן בִּלְשׁוֹן הַקֹּדֶשׁ בְּבֵית הַכִּסֵּא.  וְכֵן הַכִּנּוּיִין, כְּגוֹן רַחוּם וְחַנּוּן וְנֶאֱמָן וְכַיּוֹצֶא בָּהֶן--מֻתָּר לְאָמְרָן בְּבֵית הַכִּסֵּא; אֲבָל הַשֵּׁמוֹת הַמְּיֻחָדִין, וְהֶן הַשֵּׁמוֹת שְׁאֵין נִמְחָקִין--אָסוּר לְהַזְכִּירָן בְּבֵית הַכִּסֵּא, וּבְבֵית הַמֶּרְחֵץ הַיָּשֵׁן.  וְאִם נִזְדַּמַּן לוֹ לְהַפְרִישׁ מִדָּבָר הָאָסוּר בְּבַיִת הַמֶּרְחֵץ, אוֹ בְּבֵית הַכִּסֵּא--מַפְרִישׁ, וְאַפִלּוּ בִּלְשׁוֹן קֹדֶשׁ וּבְעִנְיְנֵי קֹדֶשׁ.</P>

<P><B>ג,ו</B>  צוֹאַת הָאָדָם, וְצוֹאַת כְּלָבִים וַחֲזִירִים בִּזְמָן שֶׁיֵּשׁ בְּתוֹכָן עוֹרוֹת, וְכָל צוֹאָה שֶׁרֵיחָהּ רָע כְּגוֹן אֵלּוּ--אָסוּר לִקְרוֹת קִרְיַת שְׁמַע כְּנֶגְדָּן.  וְכֵן כְּנֶגֶד מֵי רַגְלֵי אָדָם; אֲבָל מֵי רַגְלֵי בְּהֵמָה, קוֹרְאִין כְּנֶגְדָּן.  קָטָן שְׁאֵינוּ יָכוֹל לֶאֱכֹל כַּזַּיִת דָּגָן, בִּכְדֵי שֶׁיֹּאכַל הַגָּדוֹל כְּשָׁלוֹשׁ בֵּיצִים דָּגָן--אֵין מַרְחִיקִין לֹא מִצּוֹאָתוֹ, וְלֹא מֵימֵי רַגְלָיו.</P>

<P><B>ג,ז</B>  הָיְתָה צוֹאָה יְבֵשָׁה כַּחֶרֶס, אָסוּר לִקְרוֹת כְּנֶגְדָּהּ; וְאִם הָיְתָה יְבֵשָׁה יָתֵר מִכַּחֶרֶס, עַד שְׁאִם זְרָקָהּ תִּתְפָּרַר--הֲרֵי הִיא כְּעָפָר, וּמֻתָּר לִקְרוֹת כְּנֶגְדָּהּ.  מֵי רַגְלַיִם שֶׁנִּבְלְעוּ בַּקַּרְקָע--אִם הָיָה רִשּׁוּמָן נִכָּר, אָסוּר לִקְרוֹת כְּנֶגְדָּן; וְאִם לֹא הָיָה רִשּׁוּמָן נִכָּר, מֻתָּר.</P>

<P><B>ג,ח</B>  כַּמָּה יַרְחִיק מִצּוֹאָה וּמִמֵּי רַגְלַיִם וְאַחַר כָּךְ יִקְרָא, אַרְבַּע אַמּוֹת.  בַּמֶּה דְּבָרִים אֲמוּרִים, בִּזְמָן שְׁהֶן מִלְּאַחֲרָיו אוֹ מִצְּדָדָיו; אֲבָל אִם הָיוּ כְּנֶגֶד פָּנָיו--מַרְחִיק מֵהֶן עַד שֶׁלֹּא יִרְאֶה אוֹתָן, וְאַחַר כָּךְ יִקְרָא.</P>

<P><B>ג,ט</B>  בַּמֶּה דְּבָרִים אֲמוּרִים, בְּשֶׁהָיָה עִמָּהֶן בַּבַּיִת, בְּמָקוֹם שׁוֹוֶה.  אֲבָל אִם הָיָה שָׁם מָקוֹם גָּבוֹהַּ מֵהֶן עֲשָׂרָה טְפָחִים, אוֹ נָמוּךְ מֵהֶן עֲשָׂרָה טְפָחִים--יוֹשֵׁב בְּצַד הַמָּקוֹם וְקוֹרֶא, שֶׁהֲרֵי נִפְסַק בֵּינֵיהֶן:  וְהוּא, שֶׁלֹּא יַגִּיעַ לוֹ רֵיחַ רָע.  וְכֵן אִם כָּפָה כְּלִי עַל הַצּוֹאָה, אוֹ מֵימֵי רַגְלַיִם--אַף עַל פִּי שְׁהֶן עִמּוֹ בַּבַּיִת--הֲרֵי אֵלּוּ כִּקְבוּרִין, וּמֻתָּר לִקְרוֹת עִמָּהֶן.</P>

<P><B>ג,י</B>  הָיָה בֵּינוֹ וּבֵין הַצּוֹאָה מְחִצָּה שֶׁלִּזְכוֹכִית--אַף עַל פִּי שְׁהוּא רוֹאֶה אוֹתָהּ מֵאֲחוֹרֵי הַזְּכוֹכִית, מֻתָּר לִקְרוֹת בְּצִדָּהּ.  נָתַן רְבִיעִית מַיִם לְתוֹךְ מֵי רַגְלַיִם שֶׁלְּפַעַם אַחַת, מֻתָּר לִקְרוֹת עִמָּהֶן בְּתוֹךְ אַרְבַּע אַמּוֹת.</P>

<P><B>ג,יא</B>  הָיְתָה צוֹאָה בְּגֻמָּה--עוֹמֵד בְּסַנְדָּלוֹ עַל הַגֻּמָּה, וְקוֹרֶא:  וְהוּא, שֶׁלֹּא יִהְיֶה סַנְדָּלוֹ נוֹגֵעַ בָּהּ.  הָיְתָה כְּנֶגְדּוֹ צוֹאָה מְעוּטָה בְּיוֹתֵר, כְּמוֹ טִפָּה--רוֹקֵק עָלֶיהָ רֹק עָבֶה עַד שֶׁתִּתְכַּסֶּה, וְקוֹרֶא.  הָיְתָה נְטִישַׁת צוֹאָה עַל בְּשָׂרוֹ, אוֹ יָדָיו מְטֻנָּפוֹת מִבֵּית הַכִּסֵּא, וְלֹא הָיָה לָהֶן רֵיחַ רָע כְּלָל, מִפְּנֵי קָטְנָן אוֹ יְבִישָׁתָן--מֻתָּר לִקְרוֹת, לְפִי שְׁאֵין לָהּ רֵיחַ.  אֲבָל אִם הָיְתָה בִּמְקוֹמָהּ--אַף עַל פִּי שְׁאֵינָהּ נִרְאֵית כִּשְׁהוּא עוֹמֵד, הוֹאִיל וְנִרְאֵית כִּשְׁהוּא יוֹשֵׁב, אָסוּר לִקְרוֹת עַד שֶׁיְּקַנַּח יָפֶה יָפֶה, מִפְּנֵי שֶׁצּוֹאָה לָחָה הִיא וְיֵשׁ לָהּ רֵיחַ רָע.  וְכַמָּה גְּאוֹנִים הוֹרוּ שֶׁאָסוּר לוֹ לִקְרוֹת, אִם הָיוּ יָדָיו מְטֻנָּפוֹת; וְכָּךְ רָאוּי לַעֲשׂוֹת.</P>

<P><B>ג,יב</B>  רֵיחַ רָע שֶׁיֵּשׁ לוֹ עִיקָר--מַרְחִיק אַרְבַּע אַמּוֹת וְקוֹרֶא, אִם פָּסַק הָרֵיחַ; וְאִם לֹא פָסַק, מַרְחִיק עַד מְקוֹם שֶׁפּוֹסֵק.  וּשְׁאֵין לוֹ עִיקָר, כְּגוֹן מִי שֶׁיָּצָא מִמֶּנּוּ רוּחַ מִלְּמַטָּה--מַרְחִיק עַד מְקוֹם שֶׁתִּכְלֶה הָרוּחַ, וְקוֹרֶא.  גֶּרֶף שֶׁלִּרְעִי, וְעָבִיט שֶׁלְּמֵימֵי רַגְלַיִם--אָסוּר לִקְרוֹת קִרְיַת שְׁמַע כְּנֶגְדָּן, אַף עַל פִּי שְׁאֵין בָּהֶן כְּלוּם וְאֵין לָהֶן רֵיחַ:  מִפְּנֵי שְׁהֶן כְּבֵית הַכִּסֵּא.</P>

<P><B>ג,יג</B>  צוֹאָה עוֹבֶרֶת, כְּגוֹן שֶׁהָיְתָה שָׁטָה עַל פְּנֵי הַמַּיִם--אָסוּר לִקְרוֹת כְּנֶגְדָּהּ; וּפִי חֲזִיר, כְּצוֹאָה עוֹבֶרֶת.  וְאָסוּר לִקְרוֹת כְּנֶגְדָּן, עַד שֶׁיַּעַבְרוּ מִמֶּנּוּ אַרְבַּע אַמּוֹת.</P>

<P><B>ג,יד</B>  הָיָה קוֹרֶא, וְהִגִּיעַ לִמְקוֹם הַטִּנּוֹפוֹת--לֹא יַנִּיחַ יָדָיו עַל פִּיו וְיִקְרָא, אֵלָא יַפְסִיק עַד שֶׁיַּעֲבֹר מֵאוֹתוֹ מָקוֹם.  וְכֵן הַקּוֹרֶא שֶׁיָּצַאת מִמֶּנּוּ רוּחַ מִלְּמַטָּה--יַפְסִיק עַד שֶׁיִּכְלֶה בָּאְשָׁהּ, וְחוֹזֵר לִקְרִיאָתוֹ; וְכֵן בְּדִבְרֵי תּוֹרָה.  יָצַאת רוּחַ מֵחֲבֵרוֹ--אַף עַל פִּי שֶׁמַּפְסִיק לָהּ קִרְיַת שְׁמַע, אֵינוּ מַפְסִיק לָהּ דִּבְרֵי תּוֹרָה.</P>

<P><B>ג,טו</B>  הָיָה קוֹרֶא קִרְיַת שְׁמַע בַּבַּיִת, וְנִסְתַּפַּק לוֹ אִם יֵשׁ שָׁם צוֹאָה אוֹ מֵי רַגְלַיִם אוֹ אֵין שָׁם--הֲרֵי זֶה מֻתָּר לִקְרוֹת.  הָיָה קוֹרֶא בָּאַשְׁפָּה, וְנִסְתַּפַּק לוֹ אִם יֵשׁ שָׁם צוֹאָה אוֹ אֵין שָׁם--לֹא יִקְרָא עַד שֶׁיִּבְדֹּק:  שֶׁחֶזְקַת הָאַשְׁפָּה, שְׁהִיא מְקוֹם הַטִּנּוֹפוֹת.  אֲבָל סְפֵק מֵי רַגְלַיִם--אַפִלּוּ בָּאַשְׁפָּה, מֻתָּר לִקְרוֹת.</P>

<P><B>ג,טז</B>  כְּשֵׁם שֶׁאָסוּר לִקְרוֹת כְּנֶגֶד צוֹאָה וּמֵימֵי רַגְלַיִם, עַד שֶׁיַּרְחִיק--כָּךְ אָסוּר לִקְרוֹת כְּנֶגֶד הָעֶרְוָה, עַד שֶׁיַּחְזִיר פָּנָיו:  אַפִלּוּ גּוֹי אוֹ קָטָן, לֹא יִקְרָא כְּנֶגֶד עֶרְוָתָן.  וְאַפִלּוּ הָיְתָה מְחִצָּה שֶׁלִּזְכוֹכִית מַפְסֶקֶת, הוֹאִיל וְהוּא רוֹאֶה אֶת הָעֶרְוָה, אָסוּר לִקְרוֹת, עַד שֶׁיַּחְזִיר פָּנָיו.  וְכָל גּוּף הָאִשָּׁה, עֶרְוָה; לְפִיכָּךְ לֹא יִסְתַּכַּל בְּגוּף הָאִשָּׁה, כִּשְׁהוּא קוֹרֶא:  וְאַפִלּוּ אִשְׁתּוֹ--אִם הָיָה מְגֻלֶּה טֶפַח מִגּוּפָהּ, לֹא יִקְרָא כְּנֶגְדָּהּ.</P>

<P><B>ג,יז</B>  וּכְשֵׁם שְׁהוּא אָסוּר לִקְרוֹת, כְּנֶגֶד עֶרְוַת אֲחֵרִים--כָּךְ הוּא אָסוּר לִקְרוֹת, כְּנֶגֶד עֶרְוָתוֹ:  לֹא יִקְרָא כִּשְׁהוּא עָרֹם, עַד שֶׁיְּכַסֶּה עֶרְוָתוֹ.  הָיְתָה חֲגוֹרָה שֶׁלְּבֶגֶד אוֹ עוֹר אוֹ שַׂק עַל מָתְנָיו--אַף עַל פִּי שֶׁשְּׁאָר גּוּפוֹ עָרֹם, מֻתָּר לוֹ לִקְרוֹת:  וְהוּא, שֶׁלֹּא יִהְיֶה עֲקֵבוֹ נוֹגֵעַ בְּעֶרְוָתוֹ.  הָיָה יָשֵׁן בִּטְלִיתוֹ, וְהוּא עָרֹם--חוֹצֵץ בִּטְלִיתוֹ מִתַּחַת לִבּוֹ, וְקוֹרֶא; אֲבָל לֹא יָחֹץ מִצַּוָּארוֹ וְיִקְרָא, מִפְּנֵי שֶׁלִּבּוֹ רוֹאֶה אֶת הָעֶרְוָה, וְנִמְצָא כְּמִי שֶׁקָּרָא בְּלֹא חָגוֹר.</P>

<P><B>ג,יח</B>  שְׁנַיִם שֶׁהָיוּ יְשֵׁנִים בִּטְלִית אַחַת--כָּל אֶחָד מֵהֶן אָסוּר לִקְרוֹת, אַף עַל פִּי שֶׁכִּסָּה מִתַּחַת לִבּוֹ, עַד שֶׁתְּהֶא טְלִית מַפְסֶקֶת בֵּינֵיהֶן, כְּדֵי שֶׁלֹּא יִגַּע בְּשַׂר זֶה בִּבְשַׂר זֶה מִמָּתְנָיו וּלְמַטָּה.  וְאִם הָיָה יָשֵׁן עִם אִשְׁתּוֹ, אוֹ בָּנָיו וּבְנֵי בֵּיתוֹ הַקְּטַנִּים--הֲרֵי גּוּפָן כְּגוּפוֹ, וְאֵינוּ מַרְגִּישׁ מֵהֶן; לְפִיכָּךְ אַף עַל פִּי שֶׁבְּשָׂרוֹ נוֹגֵעַ בָּהֶן, מַחְזִיר פָּנָיו וְחוֹצֵץ מִתַּחַת לִבּוֹ, וְקוֹרֶא.</P>

<P><B>ג,יט</B>  עַד אֵימָתַי הֶן קְטַנִּים לְעִנְיָן זֶה--עַד שֶׁיִּהְיֶה הַזָּכָר בֶּן שְׁתֵּים עֶשְׂרֵה שָׁנָה וְיוֹם אֶחָד, וְהַנְּקֵבָה בַּת אַחַת עֶשְׂרֵה שָׁנָה וְיוֹם אֶחָד:  וְהוּא שֶׁיִּהְיֶה תַּבְנִיתָם כְּתַבְנִית גְּדוֹלִים, "שָׁדַיִם נָכֹנוּ וּשְׂעָרֵךְ צִמֵּחַ" (יחזקאל טז,ז), וְאַחַר כָּךְ לֹא יִקְרָא, עַד שֶׁתַּפְסִיק טְלִית בֵּינֵיהֶן.  אֲבָל אִם עֲדַיִן לֹא הָיוּ "שָׁדַיִם נָכֹנוּ וּשְׂעָרֵךְ צִמֵּחַ", קוֹרֶא עִמָּהֶן בְּקֵרוּב בָּשָׂר וְאֵינוּ צָרִיךְ הֶפְסֵק--עַד שֶׁיִּהְיֶה הַזָּכָר בֶּן שְׁלוֹשׁ עֶשְׂרֵה שָׁנָה וְיוֹם אֶחָד, וְהַנְּקֵבָה בַּת שְׁתֵּים עֶשְׂרֵה שָׁנָה וְיוֹם אֶחָד.
<BR> </P>

<H2>הִלְכּוֹת קִרְיַת שְׁמַע פֵּרֶק ד</H2>

<P><B>ד,א</B>  נָשִׁים וַעֲבָדִים וּקְטַנִּים, פְּטוּרִין מִקִּרְיַת שְׁמַע; וּמְלַמְּדִין אֶת הַקְּטַנִּים לִקְרוֹת אוֹתָהּ בְּעוֹנָתָהּ, וּמְבָרְכִין לְפָנֶיהָ וּלְאַחֲרֶיהָ, כְּדֵי לְחַנְּכָן בַּמִּצְווֹת.  מִי שֶׁהָיָה לִבּוֹ טָרוּד וְנֶחְפָּז בִּדְבַר מִצְוָה מִכָּל הַמִּצְווֹת, פָּטוּר מִקִּרְיַת שְׁמַע.  לְפִיכָּךְ חָתָן שֶׁנָּשָׂא בְּתוּלָה--פָּטוּר מִקִּרְיַת שְׁמַע, עַד שֶׁיָּבוֹא עָלֶיהָ, לְפִי שְׁאֵין דַּעְתּוֹ פְּנוּיָה, שֶׁמֶּא לֹא יִמְצָא בְּתוּלִים; וְאִם שָׁהָה עַד מוֹצָאֵי שַׁבָּת וְלֹא בָעַל, חַיָּב לִקְרוֹת מִמּוֹצָאֵי שַׁבָּת וְאִלַּךְ, שֶׁהֲרֵי נִתְקָרְרָה דַּעְתּוֹ, וְלִבּוֹ גָּס בָּהּ אַף עַל פִּי שֶׁלֹּא בָעַל.</P>

<P><B>ד,ב</B>  אֲבָל הַנּוֹשֵׂא אֶת הַבְּעוּלָה--אַף עַל פִּי שְׁהוּא עוֹסֵק בְּמִצְוָה, חַיָּב לִקְרוֹת, הוֹאִיל וְאֵין לוֹ דָּבָר שֶׁמְּשַׁבֵּשׁ אֶת דַּעְתּוֹ.  וְכֵן כָּל כַּיּוֹצֶא בּוֹ.</P>

<P><B>ד,ג</B>  מִי שֶׁמֵּת לוֹ מֵת שְׁהוּא חַיָּב לְהִתְאַבַּל עָלָיו--פָּטוּר מִקִּרְיַת שְׁמַע עַד שֶׁיִּקְבְּרֶנּוּ, מִפְּנֵי שְׁאֵין דַּעְתּוֹ פְּנוּיָה לִקְרוֹת.  וְאִם הָיָה מְשַׁמֵּר אֶת הַמֵּת--אַף עַל פִּי שְׁאֵינוּ מֵתוֹ, פָּטוּר מִקִּרְיַת שְׁמַע; וְאִם הָיוּ הַשּׁוֹמְרִין שְׁנַיִם--הָאֶחָד מְשַׁמֵּר, וְהַשֵּׁנִי נִשְׁמָט לְמָקוֹם אַחֵר וְקוֹרֶא, וְחוֹזֵר וּמְשַׁמֵּר, וְנִשְׁמָט הָאַחֵר וְקוֹרֶא.  וְכֵן הַחוֹפֵר קֶבֶר לְמֵת, פָּטוּר מִקִּרְיַת שְׁמַע.</P>

<P><B>ד,ד</B>  אֵין מוֹצִיאִין אֶת הַמֵּת לְקָבְרוֹ סָמוּךְ לִזְמָן קִרְיַת שְׁמַע, אֵלָא אִם כֵּן הָיָה אָדָם גָּדוֹל.  וְאִם הִתְחִילוּ וְהוֹצִיאוּהוּ, וְהִגִּיעַ זְמָן הַקְּרִיאָה וְהֶן מְלַוִּין אֶת הַמֵּת--כֹּל שֶׁיֵּשׁ לַמִּטָּה צֹרֶךְ בָּהֶן, כְּגוֹן נוֹשְׂאֵי הַמִּטָּה וְחִלּוּפֵיהֶן וְחִלּוּפֵי חִלּוּפֵיהֶן, בֵּין הָיוּ לִפְנֵי הַמִּטָּה, בֵּין הָיוּ לְאַחַר הַמִּטָּה--פְּטוּרִין; וּשְׁאָר הַמְּלַוִּין שְׁאֵין לַמִּטָּה צֹרֶךְ בָּהֶן, חַיָּבִין.</P>

<P><B>ד,ה</B>  הָיוּ עוֹסְקִין בְּהֶסְפֵּד, וְהִגִּיעַ זְמָן קִרְיַת שְׁמַע--בִּזְמָן שֶׁהַמֵּת מֻנָּח לִפְנֵיהֶן, נִשְׁמָטִין אֶחָד אֶחָד וְקוֹרִין וְחוֹזְרִין לַהֶסְפֵּד.  אֵין הַמֵּת מֻטָּל לִפְנֵיהֶם, כָּל הָעָם קוֹרִין קִרְיַת שְׁמַע; וְהָאָבֵל יוֹשֵׁב וְדוֹמֵם, שְׁאֵינוּ חַיָּב לִקְרוֹת עַד שֶׁיִּקְבֹּר מֵתוֹ.</P>

<P><B>ד,ו</B>  קָבְרוּ אֶת הַמֵּת, וְחָזְרוּ הָאֲבֵלִים לְקַבַּל תַּנְחוּמִים, וְכָל הָעָם הוֹלְכִין אַחֲרֵיהֶם מִמְּקוֹם הַקֶּבֶר לִמְקוֹם שֶׁעוֹמְדִין בּוֹ הָאֲבֵלִים, לַעֲשׂוֹת שׁוּרָה לְקַבַּל תַּנְחוּמִים--אִם יְכוּלִין הָעָם לְהַתְחִיל וְלִגְמֹר אַפִלּוּ פָּסוּק אֶחָד קֹדֶם שֶׁיַּגִּיעוּ לַשּׁוּרָה, יַתְחִילוּ; וְאִם לָאו, לֹא יַתְחִילוּ, אֵלָא יְנַחֲמוּ אֶת הָאֲבֵלִים, וְאַחַר שֶׁיִּפָּטְרוּ מֵהֶם יַתְחִילוּ לִקְרוֹת.  בְּנֵי אָדָם הָעוֹמְדִים בַּשּׁוּרָה--הַפְּנִימִיִּים, שְׁהֶן רוֹאִין פְּנֵי הָאֲבֵלִים--פְּטוּרִין מִקִּרְיַת שְׁמַע; וְהַחִיצוֹנִים--הוֹאִיל וְאֵינָן רוֹאִין אֶת הָאֲבֵלִים, חַיָּבִין בְּקִרְיַת שְׁמַע בִּמְקוֹמָן.</P>

<P><B>ד,ז</B>  כָּל מִי שְׁהוּא פָּטוּר מִלִּקְרוֹת קִרְיַת שְׁמַע--אִם רָצָה לְהַחְמִיר עַל עַצְמוֹ וְלִקְרוֹת, קוֹרֶא:  וְהוּא, שֶׁתְּהֶא דַּעְתּוֹ מְיֻשֶּׁבֶת עָלָיו; אֲבָל אִם הָיָה זֶה הַפָּטוּר מִלִּקְרוֹת מְבֹהָל וְתָמֵהַּ--אֵינוּ רַשָּׁאי לִקְרוֹת, עַד שֶׁתִּתְיַשַּׁב דַּעְתּוֹ.</P>

<P><B>ד,ח</B>  כָּל הַטְּמֵאִים--חַיָּבִין בִּקְרִיאַת שְׁמַע, וּמְבָרְכִין לְפָנֶיהָ וּלְאַחֲרֶיהָ וְהֶן בְּטֻמְאָתָן, אַף עַל פִּי שֶׁאִפְשָׁר לָהֶן לַעֲלוֹת מִטֻּמְאָתָן בּוֹ בַּיּוֹם, כְּגוֹן הַנּוֹגְעִים בְּשֶׁרֶץ אוֹ בְּנִדָּה וְזָבָה וּמִשְׁכָּבָן וְכַיּוֹצֶא בָּהֶן.  וְעֶזְרָא וּבֵית דִּינוֹ תִּקְּנוּ שֶׁלֹּא יִקְרָא בַּעַל קֶרִי לְבַדּוֹ מִשְּׁאָר הַטְּמֵאִים, עַד שֶׁיִּטְבֹּל; וְלֹא פָשְׁטָה תַּקָּנָה זוֹ בְּכָל יִשְׂרָאֵל, וְלֹא הָיָה כּוֹחַ לְרֹב הַצִּבּוּר לַעֲמֹד בָּהּ--לְפִיכָּךְ בָּטְלָה.  וּכְבָר נָהֲגוּ כָּל יִשְׂרָאֵל לִקְרוֹת בַּתּוֹרָה וְלִקְרוֹת קִרְיַת שְׁמַע, וְהֶן בַּעֲלֵי קְרָאִין, לְפִי שְׁאֵין דִּבְרֵי תּוֹרָה מְקַבְּלִין טֻמְאָה, אֵלָא עוֹמְדִין בְּטַהְרָתָן לְעוֹלָם.
<BR> </P>
</DIV></BODY></HTML>
